https://an.wikipedia.org/wiki/Serran%C3%ADa_de_Cuenca

A Serranía de Cuenca ye a zona montanyosa d'o nordeste d'a provincia de Cuenca,
en Castiella-La Mancha, que fa part d'una mesma rechión natural con a Serranía
d'Albarrazín (Teruel). Corresponde con una macrocomarca homonima que incluye
unas quantas comarcas naturals más chicas que no han esdeveniu comarcas
oficials.

Parte d'esta serranía ye en a cuenca d'o río Tacho (o Tacho naixe cerca) con os
ríos Cuervo y Escabas travesando a parte norueste, abocando as suyas auguas en
l'ocián Atlantico, pero atra parte ye en a versant mediterrania d'a peninsula,
con o río Guadalaviar, Xúcar y os suyos afluyents entre os que destaca o río
Cabriuel.

Os materials predominans d'estas sierras son calsineras d'o Mesozoico, a sobén
karstificatas con torcas u dolinas. Tamién bi ha espectaculars foces, estreitos
u canyons fluvio-karsticos.

Bi ha una representación de lo Paleozoico en los nuclios d'un anticlinorio alpín
conoixiu como "Anticlinal de la Serranía de Cuenca", que s'estendilla dende
Tragazet dica Chelva con direccions NO-SE.

A vechetación predominant son as pinetas. Tamién bi ha carrascals u
carrascals-caixicars y sabinars.

A caza mayor ye abundant y i existió una reserva de caza dende 1973 dica 2007,
huei esta reserva de caza s'ha incluito en una demarcación más gran dita Parque
Natural de la Serranía de Cuenca.



https://an.wikipedia.org/wiki/Scitas

Os scitas estioron un antigo pueblo iranio d'as estepas euroasiaticas que en o
sieglo V aC viviban en as estepas a lo norte d'a Mar Negra y a l'ueste d'o río
Don, d'on heban forachitau a los cimerios. Guerrers scitas combatioron en Orient
Meyo a favor d'o Imperio Asirio y contra os medans. Os scitas fuoron dimpués
forachitatos d'as estepas entre o Don y o Danubio por os sarmatas dende o sieglo
IV y emigroron ta Dobrucha y Crimea, a on que rematoron asimilaus por atros
pueblos. O Reino Scita de Neapoli fundau a zaguers d'o sieglo II a.C estió a
zaguera entidat politica de importancia que tenioron os scitas.

Como etnonimo o termin "scita" tamién s'ha feito servir pa denominar a pueblos
iranios d'as estepas d'Ucraína, Rusia y Asia Central de cultura similar y a zona
d'estepas euroasiaticas occidentals tierras conoixidas como en conchunto como
Scitia en l'antiguedat. A sobén o termin "scita" se refiere a los invasors
nomadas d'ixas zonas como os saka u saces que arriboron en a India. Scitia
tamién se fa servir en fuents antigas con o sentiu de tierras d'o marguin d'o
mundo conoixito, y con ixa acepción tamién se troba en fuents medievals.
Precisament en a obra d'Heredia o termin "scita" fa referencia a qualsiquier
pueblo invasor d'as estepas encara que siga d'orichen turquico como por eixemplo
os pazinacos, que son calificatos como una generación de los scitas en o "Libro
de los Emperadors". En o capítol dedicau a Atila d'a "Cronica de los
Conquiridors" confunden a los sciros con os scitas.



https://an.wikipedia.org/wiki/San_Francisco_(California)

San Francisco ye una ciudat y municipio estatounitense, en o estato de
California, capital d'o condato de San Francisco.

A suya población ye de 7.354.555 habitants en una superficie de 600,70 km², con
una densidat de población de 6.688,40 hab/km². Ye a quatrena ciudat de
California por a suya población y a dotzena d'os Estatos Unitos.

Ye internacionalment conoixita por o Puent Golden Gate y tamién en estar a
ciudat que tien una mayor libertad en os Estatos Unitos repective d'a
homosexualidat, con a quala cosa ha consolidato en o país a suya fama de
liberal.

En 1776 os espanyols establioron un fuerte en l'aria de l'actual Golden Gate y
una misión clamada en honor a Francisco d'Asís. En 1848 la falaguera de l'oro de
California empentó a ciudat en un periodo de creiximiento furo, pasando de 1.000
a 25.000 habitadors en un anyo. O poso castellano ye evident, y os nombres d'as
carreras y vicos reflectan iste pasau, trucando o ficacio ya que en atras
ciudatz americanas as carreras tasament tienen un numero y prou.

Se troba situata en o sudueste d'Estatos Unitos, a o canto de l'Ocián Pacifico,
en a peninsula de San Francisco que desepara o Pacifico a l'ueste d'a badía de
San Francisco a l'este, a 16 metros d'altaria sobre o ran d'a mar.



https://an.wikipedia.org/wiki/Rusos

Os rusos son os habitants mayoritarios de Rusia y tamién habitan como minoría
totz os países que facioron part d'a URSS. Parlan una luenga eslava oriental, o
ruso y son de relichión cristiana ortodoxa.

Dende 1654 a ilesia ortodoxa rusa sufrió un scisma. Una parte d'a ilesia se
desgalló pa formar a comunidat d'os viellos creyents. Os viellos creyents
refusaban o cambeyo en a liturchia pa fer-la como en os Balcans y Grecia. Con
este cambeyo os reis de Rusia pretendeban defender con mayor lechitimidat a los
ortodoxos d'os Balcans sozmesos a lo Imperio Otomán y poder estender o Imperio
Ruso a costa d'esta superpotencia. Os viellos creyents quereban defender a suya
cultura, de venamen ruso y moscovita.

A represión d'os viellos creyents fació que emigrasen a las mugas d'o Imperio
(Bielorrusia, Terec), esdevenindo en as mugas surientals cosacos, y a países
güegants (delta d'o Danubio, on esdevinioron os lipovens y Estonia). Os viellos
creyents fuoron apartatos de l'administración y muitos d'ellos esdenivionon
comerciants.

A ilesia ortodoxa rusa siempre ha estato a man d'o Estato, sobretot dende que
Per o Gran abolió o patriarcato de Moscú y lo subordinase a un menisterio, o que
suposaba que os integrants d'o clero esdeveniban funcionarios. En tiempos de
Stalin primero se perseguiba a ilesia y dimpués se toleraba por contribuir a lo
nacionalismo ruso, util en a Segunda Guerra Mundial. Stalin utilizó a ilesia
ortodoxa contra as ilesias Uniata y Baptista.

Dende a invasión mongola os pueblos eslavos orientals tenioron historias
diverchents. Os prencipes de Moscovia prenioron importancia por a traza como se
desembolicoron en o periodo de dominio mongol-tartre, estendillando-se dimpués
por as tierras d'atros prencipatos eslavos orientals que quedoron absorbitos. En
1380 o prenzipe Dmitri Donskoi de Moscú derrotó a un exercito tartre. Os
historiadors ucraineses esfienden a tesi que o estato moscovita que conquirió
progresivament a mayor parte de l'antigo territorio d'a Rus de Kiev entre os
sieglos XIV y XV no yera hereu lechitimo d'o Estato de Kiev y yera una
institución nueva de tot. De feito a forma de gobierno de Moscú, una autocracia
refirmata por a ilesia ortodoxa rusa yera diferent a la forma de gobierno d'as
ciudatz estato eslavas orientals como Kiev u Novgorod, con una oligarquía y bell
rasgo democratico. S'ha dito que o sistema autocratico d'os rusos fue
introdueito por os mongols-tartres.

Rusia tenió una gran expansión enta o sudeste en o sieglo XV baixo Iván o
terrible con a conquiesta d'os Khanatos de Cazán y Astrakhan, pero a la suya
muerte as mugas rebloron en l'ueste. Iván o terrible reprimió a los boyardos y
estió o primer rei de Rusia que fació servir a los cosacos.

A la muerte d'Iván o terrible encomienza un periodo turbulento "Periodo d'as
riotas", en o que bi ha problemas de succesión, amaneixen bells usurpadors
oportunistas y os polacos prenen o control de bells territorios. A dinastía d'os
Rurik ye sustituita por a dinastía Romanov quan en 1613 ye esleito zar Mikhail
Romanov dimpués d'una victoria contra os polacos.

Os sobirans d'a dinastía Romanov consolidan o estato en tot o sieglo XVII, y en
o 1654 una revuelta d'os cosacos zaporizhians contra Polonia fa que Rusia
s'anexione Kiev. Con a fin de preparar a la población pa la guerra os zars
aumentoron cada vegata més o poder d'a nobleza a costa d'os campesins, y en o
sieglo XVIII os siervos podeban ser venditos y compratos como esclavos. A
institución d'a servitut durará dica principios d'o sieglo XX y impidió a
formación d'una clase de chicotz terratenients que existiba en atros países. Os
campesins que no acceptaban a servitut fuyiban t'as mugas orientals y
meridionals sumando-sen a los cosacos.

Rusia esdevinió una potencia internacional con o rei Per I o grant, que aumentó
o poder d'o estato y inició una expansión enta o sud y enta l'ueste, continata
por Catarina II a gran.

Con a expansión territorial de Rusia o pueblo ruso colonizó as tierras
conquiestas en o sieglo XVIII a los tartres y atros musulmans y tamién
Cazaquistán y Siberia.

A principios d'o bi heba muita tensión social. A primera Guerra Mundial empeyoró
a situación y en 1917 se produció a Revolución rusa y una guerra civil, que
condució a la formación d'un estato comunista, a Unión de Republicas Socialistas
Sovieticas que sustituyó a lo Imperio Ruso, pero que yera controlata egualment
con Rusos y on a RSS de Rusia yera a més extensa y poderosa.

A fins d'o sieglo XX o sistema comunista entró en crisi. A Unión de Republicas
Socialistas Sovieticas duró dica o 25 d'aviento de 1991. As diferents republicas
se fuoron independizando y crebando vinclos con Rusia. En as republicas eslavas
y balticas deixoron o sistema comunista y preboron d'adaptar-se a un sistema
capitalista neoliberal con desigual exito. Muita población rusa quedó como
minoría en as diferents republicas, pero en gran mesura n'han emigrato.



https://an.wikipedia.org/wiki/Retorica

A retorica (d'o griego antigo ῥητορικὴ [τέχνη] / rhêtorik/ề [tékhnê/],
"tecnica/arte oratori") designa propiament "l'arte de charrar bien" ye l'arte u
a tecnica d'a persuasión, normalment mediant l'uso d'a palabra. A retorica, a
dialectica y a gramatica constituyen o trivium, que forma con o quadrivium as
siete artes liberals d'a cultura occidental. A la Edat Antigua y a edat meya, a
retorica yera enfocata en a persuasión en os contextos publicos y politicos,
asinas como a las asambleyas y os tribunals.

D'iste modo, se desarrolló adintro d'as sociedatz ubiertas y democraticas, os
dreitos d'expresión, de libre reunión y os dreitos politicos d'una parte d'a
población.

O concepto de retorica ha variato durant os 2500 anyos d'existencia d'a parola.
Dica os nuestras días, a retorica se describe en un sentito amplio, como l'arte
u a practica d'a persuasión sea qué sea o medio de comunicación, pero utilizando
o luengache. Os terminos "retorica" u "sofismo" s'empleguen asobén con un
sentito peyorativo, quan se quiere oposer a las parolas sin feitos, u separar
l'información d'a desinformación, d'a propaganda, u incluso por calificar de
dudoso un discurso pseudo-argumentativo. Siga lo que siga, así como l'arte d'a
persuasión, a retorica continúa chugando un rol important adintro a vita publica
contemporania.

A retorica ye a la vez a sciencia (en un sentito d'estudio estructurato) y
l'arte (en un sentito practico refirmato en una conoixencia probata) que se
refiere a l'acción d'o discurso de l'alma (l'alma ye qui parla). En un
prencipio, a retorica no ye que oral, pero evidentement tamién ye preocupa por o
discurso escrito, en una mesura en que iste ye, d'una traza más u menos
estreita, una transcripción u una mimesi de l'oral. A definición de retorica
camiará con o paso d'os siglos (aportacions d'os griegos, d'os oradors romanos,
dica os europeus).



https://an.wikipedia.org/wiki/RAM

A memoria RAM, de l'anglés Random Access Memory (en aragonés Memoria d'Acceso
Aleatorio), ye una mena de memoria informatica, caracterizata por un acceso
dreito en qualsiquier orden (aleatorio) en un tiempo constante, sin de
distinción d'a posición a on que se trobe a información ni d'a posición de
l'anterior lectura. Hue en día se producen por meyo de cercuitos integratos. O
termin memoria RAM se emplega asobén ta referir-se a los modulos de memoria.

Iste feito contrasta con atros mecanismos d'almadacenamiento, como as cintas u
os discos magneticos y opticos, en que o dato obtenito pende d'a posición d'o
capezal mobil de lectura. En istos dispositivos, o movimiento tardia más que a
mesma transferencia de datos, y o tiempo d'acceso pende d'a posición fisica d'o
siguient elemento.

A palabra RAM s'asocia con tipos de memoria volatils (com os modulos de memoria
DRAM), a on que a información se pierde quan l'alimentación s'apaga. S'ha de
saber que atros tipos de memoria tamién son RAM (d'acceso aleatorio), como a
memoria ROM y un tipo de memoria flash dita NOR-Flash,

Hue en día s'emplega como memoria prencipal en totz os ordinadors personals, por
ixo tamién se conoixe asobén como memoria prencipal u externa.

En cheneral, as RAM se dividen en estaticas y dinamicas. Una memoria RAM
estatica mantiene o suyo contenito inalterato mientres contine estando
alimentata electricament. D'atra man en una memoria RAM dinamica a lectura ye
destructiva, ye decir, que a información contenita en as suyas celulas se pierde
en leyer-la.



https://an.wikipedia.org/wiki/Polacos

Os polacos son un pueblo d'Europa Central, os habitants mayoritarios de Polonia,
y se troban tamién como minorías en Lituania, Belarrusia, Ucraína, Rusia y
Rumanía, amás d'atros países como immigrants recients. Parlan una luenga eslava
occidental, o polaco, y son mayoritariament catolicos.

S'estima que en 1990 os polacos yeran 36.700.000 d'os 37.930.000 habitants de
Polonia; os polacos fuera de Polonia yeran en 1989 418.000 en Belarrusia,
258.000 en Lituania, (bi ha encara una minoría polaca prou compacta en as mugas
entre Lituania y Belarrusia), 219.000 en Ucraína, 95.000 en Rusia y 73.000 en a
Republica Checa (en iste zaguer caso, en 1988).

O chentilicio polaco ye documentato en aragonés por un texto de fins d'o sieglo
XIV provinient de Zaragoza:

Manimenos en o "Libro del Trasoro" fan servir aspoliens por una mala traducción
dende o francés as poulains:

En tot caso se vei a identificación dreita d'a etnia eslava polans
d'organización preestatal con os posteriors habitants eslavos d'o reino de
Polonia, y a distinción que fan entre os eslavos noroccidentals (poliens) y os
eslavos balcanicos (os habitants de Sclauonja correspondendo ambiguament a un
territorio que correspondería a las Eslovenia y Eslavonia actuals, sobretot a la
zaguera).

Os polacos son cristians catolicos. Se mantenioron fidels a lo catolicismo entre
os alemans d'o norte, que son luterans, y os eslavos orientals, que son
cristians ortodoxos u uniatas. En o voivodato d'Oltszin bi ha polacos luterans,
os mazurians.



https://an.wikipedia.org/wiki/Plomo

O plomo ye un elemento quimico d'a tabla periodica, de símbolo Pb (d'o latín
Plumbum) y numero atomico 82 seguntes a tabla actual, ya que no feba parti d'a
tabla de Dmitri Mendeléyev. Iste quimico no lo reconoixeba como un elemento
metalico común por a suya gran elasticidat molecular. Cal destacar que a
elasticidat d'iste elemento pende d'as temperaturas de l'ambient, as qualas fan
que os suyos atomos se deseparen u s'achunten.

O plomo ye un metal pesato de densidat relativa u gravedad especifica 11,4 a
16 °C, de color archent con tono azulenco, que s'empabona ta adquirir una color
grisa mate. Ye flexible, inelastico y se funde con facilidat. A suya fusión se
produce a 327,4 °C y bulle a 1725 °C. As valencias quimicas normals son 2 y 4.
Ye relativament resistent a l'ataque de l'acido sulfurico y acido clorhidrico,
encara que se disuelve amoniquet en acido nitrico y debant d'a presencia de
bases nitrochenatas. O plomo ye anfotero, ya que forma sals de plomo d'os
acidos, asinas como sals metalicas de l'acido plumbico. Tien a capacidat de
formar muitas sals, oxidos y compuestos organo-metalicos.

Amás d'as lochicas variants dialectals como "pllomo" en as parlas d'a ribagorza,
existió dica o sieglo XVI a forma medieval alcofor d'etimolochía arabe, asinas
se decumenta en a val de Tena:



https://an.wikipedia.org/wiki/Picueta

A picueta u viruela ye una malautía infecciosa aguta, contachiosa y, seguntes as
estimacions, mortal en un 40% d'os casos. Ye causata per un virus d'o chenero
Orthopoxvirus (lo Variola virus), en a familia Poxviridae (double strand DNA
virus), as suya particlas viricas son d'entre las més grans coneixitas en o
mundo d'os virus (á redol d'os 200 u 300 nanometros). As dos variants d'a
malautía son a Variola major y la Variola minor, que se destinguen per a
disposición d'as pustulas en o cuerpo mientres o proceso aguto d'a infección.

A malautía, en medecina, tamien se coneix per os nombres latins "Variola" u
"Variola vera", que son derivatos d'o latín "varius", que ye «tacato», u "varus"
«granet». O termin anglosaxón "Smallpox" «pustula chicota», que apareix a sobén
en a bibliografía, s'emplegó per primera vegata en o sieglo XV ta destinguir-la
de la dita "Great Pox" «gran pustula», a chancra ulcerosa primaria d'a sifilis
(as "puntas de cristo" que se'n diz popularment) que yeran encara freqüents per
ixas envueltas. Lo nombre "picueta" fa referencia a que las bambollas pareixen
pecas.

O virus d'a picueta, en a fase aguta, replica intensament en as celulas
endotelials d'os capilars cutanios y tamién, anque en menor cantidat, en o
esofago. En a piel, ixa replicación masiva i produce lo dito «rash
maculopapular», caracterizato per l'aparición d'as pustulas. Lo virus variola
major causa una mortalidat d'entre lo 20 y lo 60% en as presonas adultas que
desarrollan a malautía, y gosa causar-les a muerte dica a lo 80% d'os ninos
infectatos. Ixo lo convierte en una d'as malautías viricas agutas més mortiferas
coneixitas. Variola minor causa formas més leus d'a malautía: l'alastrimo, con
una mortalidat d'á redol d'o 1% d'os infectatos.

En os malautos que en sopreviven, les son caracteristicas as cicatrices en a
piel, de regular més en a cara. Més pocas vegatas, os individuos quedan ciecos
per a ulceración d'a cornia d'os uellos, u presentan deformacions fisicas per
artritis y osteomielitis per complicacions en o proceso aguto. Lo percientache
d'estes afectatos no brinca d'un 2 u 5% d'os casos.

A picueta ye una d'as malautías viricas millor descritas en a historia, que més
ha impactato en a sociedat dende os orichens per presentar-se sin d'excepción en
totas as clases socials (dende os pobres dica os reis y emperadors) y per ixo,
una d'as que més intentos de uscar-ne curación ha motivato dende l'antiguedat:
Os chinos y indús practicaban a variolación (precursora d'a vacunación) ya en o
sieglo VIII. Per a tasa de mutación estimata in vitro de lo virus s'ha calculato
que lo Variola virus apareixió a redols de l'anyo 10 000 a. de C. estando asinas
una d'as malautías viricas més antigas que encara seguirían afectando la
humanidat si que no hese estato erradicata.

Como eixemplos d'a suya virulencia, s'ha calculato que la malautía mató 400 000
presonas cada anyata en o sieglo XVIII en Europa, incluindo-ie 5 reis que
reinaban quan les agafó la malautía, y estió la responsable d'un terceno d'as
cegueras d'ixe sieglo. En o sieglo XX (1900 - 1980, d'antes que no la
erradiquesen) s'ha calculato que mató d'entre 300 y 500 millons de presonas en o
mundo. Només en l'anyata d'o 1967, 13 anyos d'antes que s'erradicás (ixo ye,
quan ya yera de fumo baixo) la OMS calcula que mató bells 2 millons de presonas,
d'os 15 millons que la heban contraíto.

Dempués que s'hesen levato a termin exitosas campanyas de vacunación de largo en
os sieglos XIX y XX, lo zaguer caso d'a malautía se detectó en Etiopía en 1975
(un d'os países con més complicacions ta fer-ie efetivas as campanyas de
vacunación). Dempués de 5 anyatas sin de trobar-se garra caso a nivel mundial,
la OMS declaró la malautía erradicata d'o planeta lo 8 de mayo de 1980. O
tractamiento d'a picueta ye la un que se fa cheneralment con as malautías
viricas, sin de garra tractamiento propio. A vacunación ye la mesura més
important en a suya prevención.



https://an.wikipedia.org/wiki/Omeya

A dinastía Omeya u Banu Umayya estió a lo principio un clan d'a tribu Qurays que
prenió o poder hereditario d'o primer califato musulmán dimpués d'os quatre
califas ortodoxos y que dimpués que los abbasís los derrocasen en Orient Meyo
continoron mandando en l'Al-Andalus.

A lo principio os Omeyas s'oposaban a las predicacions de Mahoma pero quan o
capitoste d'o clan Abu Sufyan veyó que no podeba contra o profeta plegó a un
alcuerde. Utmán, o tercer califa ortodoxo (640-656) estió ya un omeya, pero
s'admite tradicionalment que a dinastía omeya encomienza quan plegó a lo poder
Muawiya I (658-680), que compró os dreitos de Hasán, fillo d'Alí, zaguer califa
esleito por votación.

Muawiya tresladó establió a capital en Domás, car enantes heba estato gobernador
de Siria y teneba millors refirmes. En a historia d'os Omeyas l'aduya siriana ha
estato una costant. Os omeyas gobernaban con modelos romans orientals u
bizantins con un funcionarios sirians convertitos a lo Islam, que esperaban con
a suya conversión plegar a la igualdat con os musulmans d'orichen arabe.

O suyo succesor, Yazid I venció en a batalla de Karbala (680) a lo zaguer fillo
de Nali Husayn, con o que a dinastía s'acofló en o poder a tamas d'a tierca
oposición d'os xiitas. Os dotze califas que mandoron dende Myawiya II dica
Marwan II continoron a expansión encomenzata en tiempos de Mahoma. Por occident
plegoron a conquerir Hispana, que pasó a estar l'Al Andalus. Os francos,
bizantins y gazaros consiguioron aturar a expansión musulmana, encara que ya
Sulayman hese asitiato Costantinoble. Por orient os omeyas consiguioron arribar
en l'Indo con a conquiesta d'o Imperio Persa Sasanida.

Os Omeyas fuoron derrocatos d'o Califato de Domás por os abasís, que recibioron
o refirme d'os persans y os arabes xiitas. Abu-l-Abbas al Saffa encomenzó a
persecución d'os omeyas. Marwan II fue asesinato en Echipto. Atros omeyas se
refuchioron en Berbería, con gobernadors simpatizants d'os omeyas. Abderramán
fuyó primero a Marruecos, pero dimpués fue ta l'Al Andalus, on os sirians que en
741 esclaforon a segunda revuelta berber lo refirmoron. En un primer inte pensó
en evacuar a os musulmans de l'Al Andalus, pero fue persuadito con un
consellero. Dimpués de creyar o Emirato de Cordoba encomenzó una campanya
d'islamizazión, un tipo de campanyas que a sobén en o mundo musulmán va
acompanyata d'una arabización cultural y lingüística d'os andaluces que s'heban
convertito a la relichión musulmana. Os muladís esdevinioron arabes andaluces.



https://an.wikipedia.org/wiki/Normandos

Os normandos estioron un pueblo de luenga romanz que amaneixió en l'actual
Normandía en o sieglo X por a fusión d'os vikingos con a población autoctona
galorromana y franca y fuoron asimilatos por atros pueblos en o sieglo XIII.
Parlaban una luenga d'Oil relacionata con l'actual normando y yeran catolicos.

Por o Tratado de Saint-Clair-sur-Epte o duque Rollón heba de convertir-se a lo
cristianismo, y tamién lo facioron os vikingos baixo o suyo mando. Os
descendients d'estos vikingos prenioron tamién a luenga romanz (o galo-romanz
d'a zona controlata por os normandos evolucionaba dende o latín ta o idioma
normando).

Dende a suya tierra d'orichen en Normandía prenioron o control de muitas zonas
d'Europa Occidental y tamién participoron en as Cruzatas. As dinastías normandas
tenioron muita influencia en a historia politica, melitar y cultural d'Europa.

O etnonimo normand(o) provién d'a traza de dicir "hombre d'o norte" en luengas
chermanicas (nort manni, north men, norse men), referindo-se a los vikingos.
Encara se fa servir como sinonimo de viquingo en bellas luengas europeas como o
castellán. Sindembargo a identidat cultural d'os normandos (referindo-nos a los
habitants medievals de Normandía) yera diferent tanto a la identidat d'os
conqueridors viquingos como a la d'os galorromans orichinals y os suyos vicins
franceses d'o sud.

En l'anyo 896 una colla de vikingos daneses s'estableixioron en a desembocadura
d'o río Sena. En l'anyo 911 se fació o Pacto de Saint-Clair-sur-Epte en o que o
chefe danés Rollón plegó a un alcuerde con o franco Carlos lo Simple; d'alcuerdo
con este pacto Rollón recibió en feudo as tierras d'a baixa Sena, que dende ixe
inte se dicirían "Normandía" y esdevenirían o primer estato normando en Occident
baixo a forma d'un ducato vasallo d'o rei de Francia Occidental.

En o sieglo XI dimpués d'a Batalla de Hastings prenioron o poder d'o Reino
d'Anglaterra. A nobleza normanda esdevinió una clase dirichent en Anglaterra.
Dimpués tamién prenioron o poder d'Irlanda, Galas, y zonas d'Escocia. A Dinastía
Plantagenet yera d'orichen normando.

Os bizantins contratoron mercenarios normandos pa reconquerir o sud d'Italia y
Secilia a los longobardos y os aglabís. Manimenos una vegata vencitos os
longobardos y forachitatos os ablabís os normandos prenioron o poder creyando-se
o Reino de Secilia, gobernato por a Casa d'Altavilla.

Os normandos tamién participoron en as cruzatas contra os musulmans en
Al-Andalus y Siria. En Siria prenioron o control d'o Prencipato d'Antioquía.
Rocher de Tony quereba creyar en l'Al-Andalus un estato cristián gobernato por
ell. Atros normandos participoron en o Setio de Balbastro, pero dimpués d'a
victoria fuoron vencitos por os musulmans. Tamién participoron normandos en a
"cruzata por Tudela".



https://an.wikipedia.org/wiki/Nikola_Tesla

Nikola Tesla (Smiljan, actual Croacia, allora Imperio Austriaco, 10 de chulio de
1856 — Nueva York, Estatos Unitos, 7 de chinero de 1943). O suyo nombre
orichinal en serbocrovate y escritura cirilica yera Никола Тесла (yera un serbio
de Croacia).

Estió un fisico, matematico, inventor, y incheniero electrico
crovate-estatounitense d'orichen serbio que fue considerato un d'os más
prolificos inventors d'o suyo tiempo, dimpués d'Edison, conseguindo más de 700 u
800 patents a lo suyo nombre, entre ellas a radio. Cuan morió o Gubierno d'os
Estatos Unitos requisó os suyos documents entre os que bi heban estudeos,
investigacions y descubrimientos. A suya familia aconsiguió a suya urna
funeraria con as cenisas d'ell, y bells documents en l'anyo 1957 dimpués de
muitos anyos de chuicios. Actualment l'urna y os documents estan en o Museo
Nikola Tesla de Belgrado en Serbia.

Naixito d'a Croacia austriaca, s'educó en Graz a on que estudeó incheniería
electrica. En l'anyo 1881 se tresladó a Budapest ta treballar en una companyía
de telegrafos estatounitense, tresladando-se a París a l'anyo siguient ta
treballar en una d'as companyías d'Edison dita Continental Edison Company.
Dimpués d'a muerte d'a suya mai encomenzó a treballar en a Edison Machine Works
d'Estatos Unitos, a on que realizó a suya mayor aportación: a teoría d'a
corrient alterna en electricidat, pero Edison li robó bells inventos y
investigacions a mas de pagar-li un salario prou baixo. Tesla deixó l'interpresa
y en 1886 fundó a suya propia interpresa en Estatos Unitos a on inventó o motor
d'inducción, dimpués conoixió l'interpresario George Westinghouse que li compró
os suyos inventos y patents y prencipió a treballar ta ell y a suya interpresa
Westinghouse Electric a on desarrolló o sistema polifasico que li permitió
portar a electricidat a grans distancias encomenzando así la dita Guerra d'as
Corrients la CA (Corrient Alterna) de Tesla contra la CC (Corrient Continua) de
Edison.

O 6 de noviembre de 1915 l'achencia de noticias Reuters de Londres dició que o
Premio Nobel de Fesica de 1915 yera compartito por Nikola Tesla y Thomas Edison.
Uns diyas dimpués, o 15 de noviembre l'achencia Reuters d'Estocolmo fació
publico que o Premio Nobel de Fesica de 1915 yera ta Sir William Henry Bragg y
William Lawrence Bragg por as suyas contrebucions a l'analís d'a estructura
cristalina emplegando os rayos X.



https://an.wikipedia.org/wiki/Nevada

Nevada (prenunciato nɨˈvæːdə en anglés), ye uno d'os 50 estatos d'Estatos
Unitos, situato a o sud d'o país. A suya capital ye Carson City, encara que a
ciudat de Nevada con un mayor numero d'habitants ye Las Vegas. A suya población
ye de 2.565.382 habitants (estimación de 2007), en una superficie de 286.367 km²
con una densidat de población de 8,96 hab/km², encara que a mayor parte d'iste
estato ye despoblata, en concentrar-se a mayor parte d'a población en as arias
urbanas de Las Vegas y Carson City-Reno.

O estato de Nevada muga a o norte con Idaho y Oregón; a l'ueste con California;
a l'este con Utah; y a o sudeste con Arizona.

Parixe que os primers europeus en plegar a os territorio de l'actual estato de
Nevada estioron os espanyols, y fuoron istos qui li dioron o suyo nombre, por a
nieu que bi heba en as suyas montanyas d'hibierno. Ocupata asinas por Espanya, o
territorio feba administrativament parte d'o Virreinato d'a Nueva Espanya, con
l'actual Mexico y muitos atros territorios actualment estatounitenses. O
territorio pasó a mans d'os estatounitenses dimpués de sinyar-se en 1848 o
Tractato de Guadalupe Hidalgo, que remató a dita Intervención estatounitense en
Mexico (a guerra de 1846-1848 entre Estatos Unitos y Mexico).

Nevada estió o 36º estato en dentrar en os Estatos Unitos, o 31 d'octubre de
1864, quan encara se luitaba en a Guerra Civil estatounitense.



https://an.wikipedia.org/wiki/Monts_Universals_(muelas)

Los Monts Universals son unos releus de la Serranía d'Albarrazín constituitos
sobre tot por unas muelas aliniadas en dirección norueste-sudeste y situadas a
lo sud de unas parameras d'esta serranía, y a lo nordeste d'una fondada que s'ha
feito en lo sinclinal de l'Alto Tacho-Val de Cabriuel.

L'oronimo Montes Universales y las suyas variants son aplicadas por autors de
diferents disciplinas d'una traza diferent.

Lo primer significau estió churidico y no orografico, dicindo-se con Sierras
Universales, Universidad de Albarracín, Sierras y Montes Universales u Las
Universidades de la ciudad y comunidad de Santa María de Albarracín un conchunto
de monts u terrenos de pastura y selvas que perteneixeban a la Comunidat
d'Albarrazín como una universitas y no a una villa en concreto. Por extensión
pasó a dicir a toda la comunidat.

L'orichen d'este rechimen de condominio se remonta a un privilechio atorgau por
Carlos II lo 27 d'agosto de 1689 que concedió a las aldeyas de la Comunidat
d'Albarrazín constituir cadaguna d'ellas lo suyo gubierno civil y municipal. Pa
facilitar la execución d'este privilechio lo 15 de mayo de 1691 s'atorgó
escritura de concordia entre la comunidat d'aldeyas y la ciudat d'Albarrazín. Se
convinió que los terrenos que no perteneixerían a los termins de garra aldeya y
que yeran arredol de cada termin seguisen comuns y con lo nombre de Sierras
Universales, con churisdicción conchunta y con un uso común.

En los sieglos XVIII y XIX se feba servir la denominación de Sierra Universal,
que ye la que Isidoro de Antillón y Marzo transmitió en la suya descripción de
la redolada d'Albarrazin:

Bi ha cheografos que dicen Montes Universales a toda la comarca que huei
oficialment ye Sierra d'Albarrazín. Qualques mapas y cheografos reservan la
denominación de Montes Universales a las muelas y releus que mugan con la
Serranía de Cuenca. Bell texto lo explica por la divisoria d'auguas que bi ha.

A lo noreste ye cerca de la Sierra d'el Tremedal y a lo sudueste, de la Serranía
de Cuenca; a l'este la suya marguin oriental ye en contacto con la fuesa de
Teruel. Las zagueras estribacions enta lo Sudeste plegan dica lo Rincón d'Ademuz
con la Cruz de los Tres Reinos (1.555 m).

Las principals altarias son la Muela de Sant Chuan (1.830 m), la Muela de
Moscardón, la Muela de Saldón, la Muela de Val de Cuenca, la Muela de Fridas y
la Sierra de Chabalón (1.692 m).

Lo cabalto d'estas muelas ye relacionau con antigas superficies d'erosión
finiterciarias de la Cordelera Iberica y se situa en altarias entre los 1.600 y
los 1.935 metros d'altaria, correspondendo l'altaria mes gran a la Muela de Sant
Chuan.

En los Monts Universals ye la muga entre la "versant atlantica" y la "versant
mediterrania", naixendo-ie los ríos Tacho, Cabriuel y Guadalaviar, y cerca lo
río Xúcar.

Los suyos materials son d'edat mesozoica. Son los mesmos materials mesozoicos
que rodeyan a los materials paleozoicos de la Sierra d'Albarrazín que bi ha a lo
norte.

Las muelas de los Monts Universals son una serie de sinclinals pendius tabulars
que fuoron afectaus por la formación de las superficies d'erosión finiterciarias
por lo que tienen forma de plataforma u muela. Los suyos cinglos més alteros son
de lo Cretacio superior (Muela de Sant Chuan, de Moscardón, de Saldón, de Val de
Cuenca y de Chabalón), fueras de la Muela de Fridas, con cinglos d'edat
churasica.

En lo plan de la Muela de Sant Chuan ye una muestra de la superficie d'erosión
intramiocena, y devez la Muela de Sant Chuan representaba a zaguers de lo
terciario un releu residual adintro de la superficie d'erosión fundamental de la
Cordelera Iberica.

La solifluxión ye activa en las versants de lo cabalto de las vals de Tacho y
Cabriuel y en la Muela de Sant Chuan.



https://an.wikipedia.org/wiki/Monesterio_de_Sant_Per_de_Ciresa

O monesterio de Sant Per de Ciresa ye un monesterio aragonés que se troba
situato en o lugar de Ciresa, municipio de la Val d'Echo y comarca d'a
Chacetania (Uesca), construito en os sieglos IX a XIII en estilo romanico
dencima d'un edificio anterior en estilo visigotico y carolinchio. Ye o
monesterio aragonés que se troba situato más enta o norte, a 882 metros
d'altaria dencima d'o ran d'a mar, en plenos Perinés, y a os suyos pietz
trescruza l'antiga vía romana dende Zaragoza ta o Biarn.

Establito en 833 por o conte d'Aragón, Galindo Garcés, o monesterio estió un
lugar profundament imbricato en a Historia d'Aragón dende os inicios d'a
reconquiesta d'as altas vals d'os Perinés y d'a repoblación d'os territorios
aragoneses reconqueritos dica o suyo albandono como monesterio en o sieglo XII.
Estió en iste monesterio do s'educó o rei d'Aragón Alifonso I, uno d'os más
destacatos monarcas de l'Aragón medieval y autor d'a conquiesta d'a ciudat de
Zaragoza en 1118.

Actualment, a ilesia d'o monesterio, que ye l'unico elemento arquitectonico que
sigue esistiendo, ye a ilesia parroquial d'o lugar de Ciresa, una localidat
naixita y creixita a os pietz d'o monesterio.

O monesterio ye protechito legalment, dende 1931, por a suya declaración como
Molimento Nacional.

Dende a invasión musulmana d'a Peninsula Iberica en os primeros anyos d'o sieglo
VIII y a desaparición d'o reino visigodo de Toledo, os musulmans penetroron en
l'actual Occitania y ocuporon bellas ciudatz, como Carcasona, Tolosa y atras,
dica a redota que sufrioron o 10 d'octubre de 732 a mans de Carlos Martel en a
batalla de Piteus y en as batallas posteriors que expulsoron a os musulmans d'os
territorios conqueritos a o norte d'os Pireneus (menos en a Septimania). As
tropas musulmanas plegoron dica Borgonya u Sens, en o Yonne, amán de París, con
l'aduya de bells nobles francos traidors, que dimpués fuoron executatos.

Ta finals d'o sieglo VIII, a muga consolidata entre os territorios d'o Reino
franco de Carlos Magno y o Califato de Cordoba yera, alto u baixo, a linia d'as
montanyas d'os Pireneus, anque ambos reinos feban incursions ta espullar os
territorios d'a muga.

Sindembargo, en o clamato Renaiximiento carolinchio de finals d'o sieglo VIII y
prencipios d'o sieglo IX, que afectó a l'arte, a a literatura y a totz os
ambitos socials, pero especialment a la politica, Carlos Magno, d'a nueva
dinastía d'os carolinchios, ambicionaba espardir-se ta o sud, trescruzando os
Pireneus, en busca d'a nueva muga natural en o río Ebro, con l'aduya d'o reino
de Pamplona, que en ixas calendatas yeran aliatos d'a familia muladí d'os Banu
Qasi, anque no habeban buenas relacions con os carolinchios.

Un primer intento de penetración franca estió en 778, cuando Carlos Magno abanzó
ta a val de l'Ebro acudindo a a clamata de Sulaymán al-Arabi, gubernador
islamico de Saraqusta, que s'heba sublevato contra Abderramán I. Iste intento
fracasó, culminando en a retirata d'as tropas francas ta o norte y en a suya
redota en a batalla de Roncesvals, en o Puerto de Roncesvals, o 15 d'agosto de
778. Bi ha dudas sobre si a batalla no habió lugar realment en a vía romana que
trescruza o Puerto Palo, en a val d'Echo, pocos km a o norte de Ciresa, y ista
ye a opinión d'Ubieto Arteta. En a batalla bi morió o conte Roldán, que yera
sobrín de l'emperador Carlos Magno.

Un segundo intento de penetración Carolinchia en as vals pirenencas aragonesas
estió en as anyadas 816-824, saldata tamién con o fracaso y con a muerte d'os
contes Eblo y Aznar, en ixa zaguera calendata. Sindembargo, ista zaguera
penetración fació en a practica que os musulmans albandonasen as altas vals d'os
Pireneus, que lis daban escasos beneficios y yeran difícils de controlar, ta
concentrar-se en puntos importants fortificatos en as partes meyas u baixas d'as
vals, permitiendo asinas la ocupación real d'as cuencas altas d'as vals,
pidiendo nomás que o pago de rentas y impuestos a os habitants d'as altas vals.

Dimpués d'os intentos fracasatos d'os carolinchios por ocupar as vals d'os
Pireneus, en la primavera de l'anyo 833, o conte Galindo Garcés (fillo de García
I Galíndez y conte d'Aragón) dentró dende o norte en a parti alta d'a val
d'Echo, a on ye situata Ciresa, asentando-ie o suyo poder, en aquellas envueltas
derivato encara de la suya somisión (encara que teorica más que real) a la cort
de los carolinchios. A dentrata se fació por l'antiga calzata romana que
trescruzaba la val, dentrando dende l'actual Biarn por lo Puerto Palo ta baixar
dica o río Aragón y trescruzar a sierra de Sant Chuan d'a Penya ta rematar en
Zaragoza y que dende l'Imperio Román yera una important vía de comunicación.

O 25 de noviembre de 833 escayeixió lo feito más important en la historia de
Ciresa: la donación d'a finca de Siressa propiedat d'o conte Galindo Garcés ta
la fundación en ella d'un nuevo monesterio, que ye o Monesterio de Sant Per de
Ciresa.

O monesterio fue construito dencima d'un edificio anterior, prerromanico, en
estilo visigotico u carolinchio, como demostroron as excavacions arqueolochicas
de 1991, encara que dimpués os restos que bi troboron quedaron soterratos atra
vegata. Iste edificio podía estar un antigo hostal u hospedería en a vía romana
Zaragoza-Biarn.

Ye de suponer que o monesterio, fundato en o mesmo anyo d'a conquiesta d'a val,
miraba de fixar en o lugar una población en a parte alta d'a val d'Echo, amás
d'estar un puesto d'esfensa d'o territorio y haber as suyas funcions
relichiosas.

Como Galindo Garcés concedió a la Ilesia Catolica bellas tierras ta la
construcción d'o monesterio, seguntes José Luis Corral o monesterio no sería una
fundación carolinchia, sino una reacción indichena d'os aragoneses a la creixent
presencia carolinchia en as altas vals pirenencas. Continando a suya tesi,
Corral Lafuente creye que os primers monches d'o monesterio no yeran pas
d'orichen franco, sino mozarabes refuchiatos que veniban d'a val de l'Ebro: ixo
puet explicar a presencia d'o rito mozarabe en a redolada dica meyatos d'o
sieglo XI.

Antonio Ubieto Arteta observa que bi ha presencia de bells monesterios
carolinchios en as compleganzas d'os ríos Aragón, Isabana y Noguera Ribagorzana
pero no en as compleganzas d'os ríos Galligo y Cinca, y proposa a explicación
que os monesterios carolinchios se troban en ixos tiempos siempre luent d'una
ciudat u nuclio urbán important dominato por os musulmans como Exeya d'os
Caballers, Uesca, Boltanya u Leida.

O primer abat d'o monesterio estió l'abat Zacarías, qui organizó o monesterio
seguntes as reglas aprobatas en un sinodo de bispes celebrato en 916 en a ciudat
d'Aquisgrán (a on se trobaba o palacio d'Aquisgrán, construito a finals d'o
sieglo VIII ta albergar a seu reyal de Carlos Magno). Ista regla yera inspirata
en a regla de Crodegando de Metz.

Sindembargo, ya en 852 (u millor en 848, a calendata de 852 en o documento ye
segurament un error), en una vesita a o monesterio por Sant Eulochio de Cordoba,
se destacaba l'importancia d'a biblioteca d'o monesterio y de tot o monesterio
en cheneral. Satn Eulochio yera bispe de Cordoba y vesitó quantos lugars en o
condato d'Aragón, o condato de Barcelona y o reino de Pamplona, como l'amanato
monesterio de Leire.

En 867, Galindo I Aznárez, conte d'Aragón y succesor de Galindo Garcés dende
844, cedió a o monesterio a illa d'Echo, a prencipal localidat d'a val d'Echo.
Tamién li donó dimpués tota a val d'Echo, dende Xabierregai (hue termin
municipal de Puent d'a Reina de Chaca) ta o lugar d'Auguas Tuertas, en o
naixedero d'o río Aragón Subordán en Sierra Bernera (hue en o termin municipal
d'Ansó). Ta José Luis Corral Lafuente isto se fació ta reforzar o papel d'o
monesterio de Siresa como un gran monesterio vinclato a la suya dinastía condal
y a la independencia d'o condato d'Aragón.

En o sieglo X, o monesterio se benefició de l'abance d'a reconquiesta y d'a
retauración d'a desapareixita seu episcopal de Uesca (con o subsiguient
trasllato d'a seu de Chaca ta Uesca), por a qual cosa o monesterio de Sant Per
de Ciresa estió mesmo seu episcopal dende 922. O monesterio se benefició tamién
d'as inversions de capital en a compra de nuevas tierras ta cultivo.

O mesmo conte Galindo I Aznárez fundó dimpués o monesterio de Sant Per en Chaca,
que ye sots l'advocación de Sant Per por estar fundato por monches que
proveniban d'o monesterio de Ciresa. En ixas envueltas s'establioron tamién os
monesterios de Sant Chuan de Maltrai (en Ruesta) y Sant Martín de Cercito (en a
val d'Acumuer).

En 999, mientres as expedicions d'Almanzor contra os territorios de Navarra y
Aragón, o monesterio de Ciresa quedó albandonato. Istas expedicions destruyoron
y espulloron también d'atros lugars en as tierras navarras y aragonesas (como
Uncastiello), anque tamién en d'atros territorios, como Galicia (Santiago de
Compostela) u Catalunya (Barcelona).

En 1063, o monesterio de Sant Per dependeba d'o bispato de Chaca, y en 1077 bi
instaló una comunidat de monches benedictins, ta iniviar a suya recuperavión;
encara que bells autors afirman que estió en 1072. En ixa calendata yera una
capiella reyal, por a qual cosa yera independient de feito d'a diocesi de Chaca.

A finals d'o sieglo XI, Alifonso, fillo d'o rei d'Aragón Sancho Remíriz y d'a
suya segunda muller Felicia de Roucy, y que no yera l'hereu d'o reino (l'hereu
yera o suyo chirmanastro Pietro, fillo d'a primera muller de Sancho, Ainés),
estió en o monesterio, ta fer a suya formación cultural y melitar como futuro
alto cargo d'o reino d'o suyo chirmán. Sindembargo, en 1104, dimpués de morir
sin succesión o rei Pero I, Alifonso succedió a o suyo chirmanastro y esdevenió
nuevo rei d'Aragón, con o nombre d'Alifonso I. Alifonso, educato en o
monesterio, confirmó en o suyo reinato, en 1113, os previlechios d'o monesterio,
y en adhibió de nuevos.

O monesterio inició un periodo de decadencia dende 1145, con a unión definitiva
d'o monesterio a o bispato de Chaca.

A mayor parte d'a ilesia, l'unico edificio que se bi ha conservato, ye d'a epoca
d'esplendor d'o monesterio, d'o sieglo XII. Más exactament, o edificio s'alazetó
en 1082, como una reforma de l'antiga abadía d'estilo carolinchio. Ista reforma
quedó inacabata.

Ye una construcción de gran mida, con planta cruciforme en cruz latina, con un
unico abside semicercular por l'interior de l'edificio, anque por o suyo
exterior ye poligonal, sota o qual ye situata a cripta, que ye ciega y s'emplega
ta salvar as diferencias de nivel en o terreno. A ilesia conserva repuis de
construccions prerromanicas a os pietz d'a nau, y tamién en a construcción
maciza d'a portalada prencipal, con un cuerpo que s'abanza d'o nivel d'a
portalada, rematato con arcos de meyo punto y un chicot campanar. En o timpán
d'esta puerta bi ha un crismón. Ista estructura soporta en l'interior d'a ilesia
una tribuna elevata.

En o crucero bi habió un cimborrio con vuelta semiesferica que, dimpués
d'enrunar-se por un incendio, fue sustituito en o trampo central d'o crucero por
una vuelta d'arista y, en os tramos laterals, por una vuelta de canyón.

L'abside tien tres aperturas, combinatas con arcos ciegos, interiorment y
exterior, decoratos nomás que por cordons.

En o sieglo XIII, a ilesia fue restaurata, con una obra de menor calidat que a
obra inicial, cosa que ye visible a simple vista.

L'edificio bi ha conservato una parte d'o suyo mobiliario, como un Cristo d'o
descendimiento, ye fácil que d'o sieglo XII, d'estilo romanico, una Virchen d'o
sieglo XIII y uns retablos goticos, de Sant Chuan Evanchelista, la Trinidat,
Sant Esteban y Sant Chaime.

A diferencia d'atros edificios d'a redolada d'a mesma epoca, l'ilesia no tien
denguna escultura en a suya decoración, que ye asinas de total sobriedat.

O monesterio ye asociato a la leyenda d'o Santo Gredal. Se dice que fue trobato
en un hueco en l'abside d'a ilesia.

O Santo Gredal ye asociato tamién, por as leyendas, a d'atras edificacions
relichiosas amanatas: monesterio de Sant Chuan d'a Penya, cueba de Yebra de
Basa, ilesia de Sant Hadrián de Sasau, ilesia de Sant Per de Bailo u a Seu de
Sant Per de Chaca, dica o suyo traslado posterior a la Seu de Santa María de
Valencia.

A ilesia d'o monesterio de Sant Per de Ciresa ye protechita legalment por a suya
declaración como Molimento Nacional, declaración feita en 1931. Ista declaración
comporta l'actual protección como Bien d'Intrés Cultural.

Dimpués d'ista declaración, bi ha habito quantas campanyas d'investigacions
arqueolochicas, con resultados interesants.



https://an.wikipedia.org/wiki/Modelo_atomico_de_Rutherford

O modelo atomico de Rutherford ye un modelo de l'atomo publicato en 1911 por
Ernest Rutherford, ya que a evidencia contrimostraba que o modelo atomico de
Thomson no podeba explicar os resultatos que heba trobato en o suyo famoso
experimento.

En iste experimento se colocó una fina lamina d'oro y se i facioron incidir
particlas alfa (cargatas positivament y muit densas) provenients d'una fuent
radioactiva. S'asperaba que as particlas alfa pasarían sin desviar-se a traviés
d'a lamina d'oro, sin impedir-lo a difusa carga positiva repartita por os atomos
que describiba o modelo de Thomson.

Pero belunas d'as particlas alfa se desviaban a-saber-lo u mesmo tornaban
entazaga, o que yera incompatible con o modelo de Thomson.

Rutherford proposó un modelo atomico alternativo que podese explicar os
resultatos d'o experimento.

Seguntes iste modelo, a carga positiva y a mayor parti d'a masa de l'atomo han
d'estar concentratas en un volumen chicot en o centro de l'atomo dito nuclio
atomico, mientres que os electrons orbitan arredol d'iste debito a l'atracción
electrostatica. L'atomo ye basicament espacio vueito, o suyo diametro ye d'uns
10-10 m, mientres que o diametro d'o nuclio ye d'uns 10-15 m.

D'ista traza s'explicaba que a mayoría de particlas alfa travesasen a lamina
d'oro pero que unas pocas se podesen desviar anglos muit grans.

A o modelo de Rutherford le mancaba consistencia y, por tanto, caleba elabora-ne
un atro mas satisfactorio: o modelo atomico de Bohr



https://an.wikipedia.org/wiki/Medians

Os medians u medos son un pueblo iranio que habitaba a Media, rechión de
l'actual Irán entre o río Araxes y o desierto iranián. Enta l'anyo 700 aC ye
mencionato por as fuents historicas un Reino Medán con capital en Ectabana, que
tenió o suyo apocheu con Ciaxares y que fue adhibito a lo Imperio Persán por
Ciro o Gran enta l'anyo 550 aC. Os medians se fusioron con os antigos persans.
Beluns consideran a los medians os antipasaus d'os actuals kurdos.

Os anals asirians mencionan os mada ya en l'anyo 836 aC. En l'anyo 715 aC os
medans fuoron redotatos por Sargón II y ye mencionato un chefe dito Dayukku,
talment o Deyoces que menciona Herodoto. Deyoces ye mencionato como primer rei y
unificador d'o suyo pueblo y qui fixó a capital en Ectabana. Deyoces fue
sucedito por Fraortes, qui venció a los persans y fue vencito por os asirians a
meyatos d'o sieglo VII aC.

A la muerte de Fraortes bi habió un periodo de dominio scita dica o reinato de
Ciaxares, qui en l'anyo 614 aC prenió Assur, y fendo liga con Nabopalasar de
Babilonia destruyó Ninive en l'anyo 612 aC. Amés de desfer o imperio asirián
Ciaxares tornó a sozmeter a los persans y luitó contra Lidia.

O succesor de Ciaxares estió Astiaches, enta l'anyo 583 aC, qui fue vencito por
Ciro de Persia, qui prenió Ectabana enta l'anyo 550 aC y remató con a
independencia d'os medans.

Os medians son mencionatos en La Flor de las Ystorias d'Orient, tradueita a
l'aragonés por a escuela de Chuan Ferrández d'Heredia, y on relacionan a los
medians con os actuals kurdos.

Tamién son mencionatos en o Libro d'as Maraviellas d'o Mundo, y en a versión
tradueita a l'aragonés podemos leyer medans y medianos:



https://an.wikipedia.org/wiki/Marea

As mareas son variacions periodicas d'o livel d'a mar por efecto de l'atracción
gravitatoria d'a Luna y en menor mida d'o Sol. As mareas se notan d'una traza
diferent en cada zona.

En Cheolochía y Planetolochía s'aplica tamién o termin "marea" a las
deformacions periodicas que l'atracción gravitatoria d'a Luna, o Sol u
qualsiquier atro cuerpo celeste causan en a litosfera u qualsiquier part solida
d'a Tierra u qualsiquier atro cuerpo celeste. A planeta en o suyo conchunto se
comporta como una masa fluida que ye deformata por as fuerzas exteriors.

O sistema Tierra-Luna rota con un centro de chiro que no se troba en o mesmo
centro d'a Tierra encara que sí que se trobe en a Tierra. O movimiento de
rotación produce una fuerza centrifuga que se compensa con l'atracción entre a
Tierra y a Luna. L'atracción ye més gran en os puntos més amanatos a la Luna, a
fuerza centrifuga ye més gran en os puntos oposatos a la Luna. A resultant d'as
dos fuerzas ye maxima en os puntos aliniatos con o sistema Tierra-Luna, y ye una
resultant adrezata enta o exterior, por o que se produce una puyata d'o livel
d'a mar (encara que con cierto desfase a causa d'a rotación). Como en un día
qualsiquier zona d'a Tierra s'alinía con a Luna dos vegatas, bi habrá dos intes
diarios de livel més gran ("pleamar" u "marea alta"), y dos minimos ("baixamar"
u "marea baixa").

As mareas son més grans quan a Luna y o Sol son aliniatos con a Tierra, en
conchunción u en oposición, porque se suman as fuerzas gravitatorias d'o Sol y a
Luna. Se dicen "mareas vivas".

As mareas son menors quan a Luna y o Sol se troban en quadratura (fan un anglo
recto con a Tierra en o vertice), porque se contrarrestan as dos fuerzas
d'atracción. Se dicen "mareas muertas".

As mareas son quasi impercepcibles en alta mar, pero puyan a man d'a costa quan
se i va acumulando en frent una masa d'augua que forma a protuberancia mareal. A
forma, a mida y a fondura d'os ocians influye muito en a magnitut d'as mareas.
En a mar Mediterrania as mareas tienen poca importancia en estar una mar
chicota. Bi ha determinatos ríos grans como a Sena y a Garona que tamién son
afectatos por as mareas. A diferencia d'as mareas mediterranias y atlanticas ya
la notoron os autors clasicos, y figura en a "Grant Cronica d'Espanya",
compilación historica de Chuan Ferrández d'Heredia a partir d'autors clasicos y
medievals:



https://an.wikipedia.org/wiki/Marat%C3%B3n_(atletismo)

A maratón ye una cursa de 42,195 km de largaria, ye un preba de fundo de
l'atletismo actual incluida en o programa de prebas oficals d'os campionatos
d'atletismo, a mas a mas ye en o programa de l'atletismo en os Chuegos Olimpicos
dende o anyo 1896 en a categoría masculina y dende 1984 en a femenina.

A maratón ye una preba muito popular i bi ha prebas organizatas por todo o
mundo. As cursas de maratón mes importants son as celebratas en Londres, Boston,
Chicago, Nueva York, Amsterdam y Rotterdam; en Espanya as mes populars son as de
Madrit, Barcelona, Valencia, Sevilla y Sant Sabastián.

A suya historia ye prou curiosa, o suyo orichen se troba en os I Chuegos
Olimpicos d'a era muderna a on se fació ista preba ta remerar a falordia d'una
chesta d'un hemerodromos (corredor-marchador) griego dito Filipides (u
Fidipides, seguntes as fuents), que en l'anyo 490 aC morió de fatiga dimpués de
correr dende a ciudat de Maratón dica Atenas t'anunciar a victoria d'o exercito
griego sobre l'exercito persa en a batalla de Maratón.

O primer ganador d'una cursa de maratón estió Kharílaos Vasilákos, un corredor
griego que ganó a preba de maratón en os Chuegos Panhelenicos, clasificatorios
ta os Chuegos Olimpicos d'Atenas 1986, a on estió ganador d'una medalla
d'archent.

En primeras a distancia d'a maratón yera variable estando aproximadament de
40 km, pero dende os Chuegos Olimpicos de Londres 1908 s'establió a distancia de
42,195 km que yera a distancia dende o Castiello Reyal de Windsord dica
l'estadio White City a on yera l'arribata; o ganador d'ista cursa estió John
Hayes y a suya marca estió o primer récord d'o mundo de maratón.

Os récords mundials son, en a categoría masculina de Patrick Makau con una marca
de 2h03´38", y en a categoría femenina de Paula Radcliffe con una marca de
2h15´25". O récord d'Aragón de maratón femenín ye d'una marca de 2h30'11" de
Luisa Larraga (CA Adidas) realizatos en o anyo 2001 en Valencia, y en a
categoría masculina yera de José Pallarés Colomina d'o CA Monzón con una marca
de 2h17´49" dende o anyo 1995 feitos en Sama de Langreo, pero seguntes a nueva
normativa de l'IAAF no puet estar homologada como récord, a següent millor marca
y récord d'Aragón seguntes la nueva normativa ye de Javier Cortés con una marca
de 2h18'24" feitos en Turín en o anyo 1996.

Lista d'as 10 millors marcas mundials de totz os tiempos seguntes a IAAF
actualizata o 17 d'aviento de 2014.



https://an.wikipedia.org/wiki/Lochica

A lochica (d'o antigo griego λόγος logos; significando parabra, pensamiento,
ideya, argumento u razón) ye o estudio d'os sistemas de razonamiento que un ser
intelichent poderba emplegar ta razonar. A lochica servirba ta decir qualas
formas d'inferencia son validas y qualas no. Tradicionalment, s'estudia como una
branca d'a filosofía, pero tamién se poderba considerar una branca d'a
matematica u d'a informatica.

Apareixe con grafía ch en un manuscripto de enta 1471 por un estudiant, quizau
aragonés, quan fa una relación d'os libros suyos:

O capítol 3 d'o primer libro d'o Libro d'el Trasoro se titula Por que omne deue
fer las vnas cosas e las otras no, segunt logica.

A forma escrita «loxica» se puede trobar en bells textos escritos en aragonés en
os zaguers anyos (dende os 70 dica l'actualidat), manimenos si ye una forma
chenuina u no de l'aragonés ye disputau. O feito ye que, en a mayoría de parlars
aragoneses, en l'actualidat a parola ye substituida por o castellanismo lógica,
pronunciau con o fonema /X/ alleno a l'aragonés, y no s'ha guardau garra forma
vernacla ta iste termino.

En os primers intentos de construir una variedat normalizada d'aragonés, se fizo
un especial esfuerzo ta recreyar termins (especialment, os cultismos) que
s'heban visto substituius en as parlas vivas por os suyos equivalents castellans
u que no teneban forma conoixida en aragonés. A forma de reconstrucción que
s'emplegó en l'actualidat ha estau criticada, pus en bells casos se cheneralizó
a traviés d'iste tipo de parolas fenomens foneticos locals u poco
representativos (seguntes o que se sabe actualment) de tot o diasistema
lingüistico aragonés, prenendo como base en qualques casos parolas que heban
amaneixiu en vocabularios parcials u no contrastables, y por tanto
cheneralizando ta la propuesta d'estándar desembolicada os ditos fenomens, os
quals podeban no contar con o refrendo d'investigacions más profundas y
chenerals.

En o caso d'a parola loxica, pareix que podría tractar-se d'un caso d'iste tipo
de fenomén. Tanimientres, a parola se documenta en una variedat viva de
l'aragonés actual con o fonema /ʃ/, l'aragonés cheso, en o «Aplego. Diccionario
de resistencia y gramática sobre lo cheso» de Chusé Lera. A suya
representatividat ta l'aragonés cheneral, manimenos, contina estando discutible.



https://an.wikipedia.org/wiki/Leida

Leida (en catalán: Lleida; en castellán: Lérida) ye un municipio y una ciudat
catalana, capital d'a provincia de Leida y d'a comarca d'o Segrián (Catalunya).

En 2009 a población d'a ciudat ye de 135.919 habitants, en una superficie de
211,70 km². A densidat de población ye de 642,04 hab/km².

Ye una ciudat con una destacata importancia historica, estando a capital d'o
pueblo pre-román d'os ilerchetz, y esdevenindo un municipium d'o Imperio Román
mientres César Augusto. Conquerita por os musulmans en primerías d'o sieglo
VIII, fue reconquerita por Remón Berenguer IV de Barcelona y Ermengol IV
d'Urchel en 1149, ta esdevenir una d'as prencipals ciudatz d'a Corona d'Aragón,
fundando-ne-ie en 1297 por Chaime II d'Aragón o Estudeo Cheneral de Leida, a
primera universidat d'a Corona d'Aragón y una d'as primeras d'a peninsula
iberica. Tamién estió puesto de luitas mientras a Guerra d'os Segadors, a Guerra
de Succesión espanyola, a Guerra d'o Francés y a Guerra Civil espanyola.

A ciudat de Leida ye situata a 155 metros d'altaria sobre o ran d'a mar, a o
canto d'o río Segre, a una distancia de 130 km d'a ciudat de Barcelona, a
capital de Catalunya, y de 140 d'a ciudat de Zaragoza.

O suyo termin municipal muga con Alcarràs, Almacelles, Alpicat, Albatàrrec,
Artesa de Lleida, Alcoletge, Els Alamús, Corbins, Gimenells i el Pla de la Font,
Torrefarrera y Torre-serona.

A ciudat de Leida fue conquerita por as tropas cristianas de Remón Berenguer IV,
conte de Barcelona y princeps d'Aragón, y d'Ermengol IV, conte d'Urchel, o 24
d'octubre de 1149. En agosto de 1150, se celebró en a ciudat (en o suyo
castiello de La Suda) o matrimonio entre Peronella, heredera d'o Reino d'Aragón,
y Remón Berenguer IV.

O 22 de chulio de 1203, en una ceremonia presidita por Pero III, rei d'Aragón, y
Gombau de Camporrels, bispe de Leida, se pone a primera piedra d'a Seu Viella de
Leida.

En octubre de 1707, en a Guerra de Succesión espanyola, Leida ye conquerita por
as tropas castellanas de Felipe V. A ciudat medieval ye espullata, as ilesias
esdevienen quartels, a Paeria (l'achuntamiento) ye disuelta y se cierra o Estudi
General (a Universidat de Leida).

O 5 de noviembre de 1823 dentran en Leida as tropas de l'Exercito francés, os
clamatos Cient Mil Fillos de Sant Loís.

En l'aragonés baixorribagorzán de Chuseu y Torres dicen Llèida. O exotoponimo
aragonés sin L palatalizata lo podemos trobar en dos versions tardanas d'as
Cronicas d'os Chudezes de Teruel referindose a lo escaicito en l'anyata
chudicial 1485-1486:

En o lexico comercial aragonés d'o sieglo XV en Uesca s'escribiba Leyda (Draps
mescla de Leyda)



https://an.wikipedia.org/wiki/Imperio_Mongol

O Imperio Mongol, establito por Chinguis Khan en o sieglo XIII, estió o imperio
de territorios mugants más amplo, ye decir, o que más amplaria seguita ha
controlato en tota la historia. Alto u baixo a metat d'a población mundial yera
baixo lo dominio mongol por ixas envueltas. Incluyiba países actuals dende a
Mediterrania dica o Pacifico, dende Europa Central dica o sudeste asiatico.
L'actual Mongolia yera una parti chicota d'o imperio.

Temujin, naixito en 1167 unificó baixo a suya sobiranía a muitas tribus mongolas
en 1190 y dimpués sozmetió a bellas tribus turquicas. En 1206 se fació proclamar
Chingiz Kagan ("Khan universal"). Esdevinió o caudiello d'un exercito
fundamentalment de caballería, muito poderoso y organizato, dirichito por
mongols, pero talment de mayoría turquica.

Os uigurs adhibitos a lo imperio civilizoron a la clase dirichent mongola. A
luenga mongola encomenzó a escribir-se en alfabeto uigur, derivato d'o sogdián.
En 1218 os mongols entroron en o Imperio d'os Kara-Khitai, tamién con una clase
dirichent mongola (os khitan). Dimpués d'invadir Transoxiana en 1220 destruyoron
Sarmagant, dimpués debastoron Khorezm y en 1221 invadinoron os restos d'a suya
capital Urgench. Tiempo dimpués tamién devastoron Corastén, Bactria y norte de
Persia.

Quan morió Chinguis Khan en 1227 o imperio fue dividito entre tres d'os suyos
fillos y un nieto: Chagatai, Ögödei y Tului y Batu, fillo de Chöchi.

O Gran Khan Ögödei contina a expansión d'o imperio. Os zaguers restos d'o reino
Qin cayoron en 1232 quan os mongols prenioron Kaifeng. Ogodei ya ha conquiesto o
norte de China, y funda a capital Karakorum en a val d'Orkhon. Muere en 1241.

A expansión mongola continará con o Gran Khan Mongke en 1259. Ninvió a lo suyo
chirmán Hulegu Khan a conquerir los estatos musulmans d'Orient Meyo y atro
chirmán suyo, Kublai, fue ninviato a conquerir o sud de China, feito que
rematará en 1279. Con a muerte de Mongke en 1259 remata en a practica a
expansión mongola.

Un descendient d'Ögodei se fa proclamar Gran Khan, s'instala en Pequín, funda a
dinastía Yuan se sinizará y esdebendrá un emperador de China d'orichen mongol
que encara controla Mongola. Arredol l'anyo 1260 en a practica o Imperio Mongol
queda dividito en quatre estatos independients:



https://an.wikipedia.org/wiki/Hormona

Una hormona ye prencipalment una proteína u un esteroide que en os sers vivos
pluricelulars regula y coordina l'actividat conchunta d'as celulas. Son
mensachers bioquimicos producitos por glandulas endocrinas u de secreción
interna ya que tiran as hormonas a lo meyo interno (sangre, hemolimfa u sapia).
Nomás actúan sobre un organo determinato dito organo blanco u organo diana as
celulas d'o qualo son as solas que tienen en a membrana plasmatica receptors
hormonals especificos ta aquellas hormonas que pueden influir en l'actividat de
l'organo.

Bi ha una hierarquía d'as glandulas de secreción interna; asinas, bellas
hormonas d'a hipofisi actúan sobre as glandulas perifericas de secreción
interna, y l'aumento d'hormonas en a sangre aturan l'actividat d'a hipofisi, de
traza que s'estableixe un mecanismo d'interdependencia que tiende a mantener
constant o ran d'hormonas en a sangre.

O estudio d'as hormonas se fa experimentalment en animals en extrayer-les a zona
productora, o que i prevoca sintomas de deficiencia. La restauración d'a
normalidat se consigue por inchección d'extractos d'a parti extraita; d'ista
parti se'n ha puesto quitar una substancia pura que tienga istos efectos, que ye
a hormona, y d'a qual s'ha puesto estudiar a composición, o metabolismo,
etcetera...



https://an.wikipedia.org/wiki/Figado

O figado u ferito ye un organo de l'aparato dichestivo, present en os
vertebraus. Chuga un papel important en o metabolismo, sintesi d'a proteína d'o
plasma y a desintoxicación de drogas. Iste organo ye a glandula mas gran d'o
cuerpo humán y se situga por debaixo d'o diafragma, en o hipocondrio dreito. Ye
dividida en alas u lobulos. Sintetiza bilis, un liquido verdenco important ta la
dichestión. Realiza y regula una variedat muit ampla de reaccions bioquimicas
que requieren teixitos muit especializatos. Os termins medicos relacionatos con
o figado prencipian a sobén por hepato- u hepatic, que provienen d'a parola
griega ta o figado, hēpar (ήπαρ).

O figado de bells mamiferos y aves ye considerato un alimento ta os humans con
un gran aporte de fierro y vitaminas.

Puet preparar-se ta minchar frito, bullito, en o forno u rostito, tamién puet
minchar-se crudo, ye tradicional en o sashimi d'a cocina chaponesa, pero no ye
gaire recomendable por o suyo alto contenito en Vitamina A y os d'alguns animals
puet derivar en una intoxicación por exceso de vitamina.

A forma mas conoixita ta minchar-lo ye frito y con cebolla frita, cheneralment
ye utilizato ta iste plato o figado de tocín u vaca.

Tamién ye utilizato ta fer patés, o mes popular y conoixito ye o foie gras,
feito con o figado d'os patos y aucas.

En atros paises tamién se fan atros productos como embutidos, figado capolato y
en Aragón os fardels.



https://an.wikipedia.org/wiki/Felipe_I_d%27Arag%C3%B3n

Felipe I d'Aragón, II de Castiella, y I de Portugal, asobén conoixito como
Felipe II d'Espanya, tamién dito Lo Prudent (Valladolit, 21 de mayo de 1527 -
†El Escorial, 13 de setiembre de 1598). Fue coronato rei d'as dos coronas
d'Espanya en 1556 en abdicar d'a cadiera reyal su pai Carlos I d'Espanya y
anyadas dimpués, rei de Portugal dimpués d'a muerte de su mai Isabel de Portugal
en 1581.

Yera nieto por linia paterna d'a reina Chuana I de Castiella, Chuana la Loca y
Felipe de Borgonya, Felipe lo Fermoso, y por linia materna en yera de Manuel I
de Portugal y María d'Aragón.

Tenió, chunto con a suya primera muller María I d'Anglaterra, os siguients
títols: Felipe y María, per a Mercé de Dios, Rei y Reina d'Anglaterra, Francia,
Cherusalem, Irlanda, Castiella y as suyas Indias, Aragón con Nápols y Secilia,
Defensors d'a fe, Archiduques d'Austria, Duques de Milán, Borgonya y d'o
Brabant, Contes d'Habsburgo, Flandres y Tirol.

Gubernó dende 1556, quan o suyo pai abdicó a Corona Hispanica en ell, amás d'una
parti d'as posesions europeas d'a Casa d'es Austrias, dica o 1598, calendata d'a
suya muerte en El Escorial. Antes d'estar monarca d'Espanya, mientres o suyo
matrimonio con María Tudor (María I d'Anglaterra), se fació clamar Rei de Chile
t'apuyar o suyo ran enta rey quan encara no en yera de facto a garra d'as suyas
posesions familiars. Entre as anyadas que estió rey, s'acomodó quatro vegadas,
con María Manuela de Portugal, María Tudor, Isabel de Valois y Ana d'Austria.

Estrictament relacionaus con a monarquía hispana, tenió es titulos de Rei de
Castiella, de Leyón, d'Aragón, de Nápols y Secilia, de Cherusalem, de Portugal,
de Navarra, de Granada, de Valencia, de Toledo, de Galicia, de Mallorca, de
Sevilla, de Cerdenya, de Cordoba, de Corcega, de Murcia, de Chaén, d'os
Algarbes, d'Alchezira, de las Islas Canarias, d'as Indias, de Perú, d'as Islas y
Tierra Firme d'a Mar Ociana, Conte de Barcelona y Sinyor de Vizcaya y de Molina
d'Aragón, Gran Duque d'Atenas y Neopatría, Conte d'o Rosellón y d'a Cerdanya,
Marqués d'Oristán y de Goziano, Archiduque d'Austria y Duque de Borgonya, de
Brabant, de Milán, Conte de Flandres y d'o Tirol, vivindo durantes 12 anyadas
fuera d'es reinos espanyols, en Suiza, Anglaterra, Flandres, Portugal,
etcetra... mientres no heredó o trono espanyol.

En 1587, cambeó as constitucions d'a Orden de Montesa, d'antes más alazet d'o
poder reyal aragonés en o Reino de Valencia, fendo que d'allora entabant o cargo
de Mayestre d'ista recayó dreitament en o Rei d'Aragón, y d'ista traza se feba
con o control dreito por dencima d'os nobles locals de Levant sin
d'intermediarios, con l'obchectivo de privar alzamientos como os que sofrió o
suyo pai per man d'as Chirmanías.

Dimpués de 1578, anyada que fue amortau o suyo sobrino o choven rei Sabastián I
de Portugal en a Batalla d'Alcazarquibir, escaicita quan iste prebaba de
conquerir Marruecos, estió tamién coronato Rei de Portugal per as Cortz de
Tomar, dimpués d'haber de luitar es exercitos hispanos (lideratos per o tercer
Duque d'Alba), contra os insurchents nobles portugueses que no el quereban como
rei. Estió asinas una coronación aforzata ta es portugueses, que ta par d'alavez
preferiban l'atro tío d'o defunto rei, o Cardenal Henrique.

Con o poder sobre as tres coronas ibericas, Felipe I d'Aragón tenió dominios en
os cinco continents. Per ixo se diz que en es suyos dominios "nunca se poneba o
sol".

En abdicar Carlos Quinto afació, amás d'as posesions estrictament hispanicas, as
posesions italianas d'a Corona d'Aragón (os reinos de Napols y Secilia) t'o suyo
fillo, y también os Países Baixos (que gobernaría dimpués a infanta Margalida de
Parma) con o Ducado de Milán (dito popularment O Milanesato).

De totas as posesions que heredó d'o suyo pai, os Paises Baixos estioron os més
conflictivos, chunto con o Franco Condato (Borgonya) yeran a rechión historica
d'Europa coneixita como a Lotarinchia (l'herencio de Lotario, fillo de Carlos
Magno). L'Emperador Carlos habió de pensar que yera bueno que a monarquía
espanyola controlase as rechions nortencas per cuentas de l'Imperio Román
Chermanico, mas que li'n salió de cuallato t'alto perque fendo diferencia d'os
reinos d'Aragón, Castiella, Nápols y Secilia, os Países baixos no yeran
heredatos d'os Reis Catolicos, que estioron una transferencia d'o Imperio Alemán
t'a Casa Reyal espanyola, fendo que os flamencos veyesen o rei espanyol y as
suyas leis como un monarca forano que no heba de gobernar-los. D'ista maniera
s'encetó un conflicto que heba de perdurar més de 100 anyadas, y que serviría
t'as casas reyals francesa y anglesa como campo de prebas ta afeblir a monarquía
hispana meyant l'instigación de revueltas y a financiación d'os rebels
protestants.

O principe Carlos naixió en 1545, fillo d'a primera muller d'o rei, María
Manuela de Portugal dos anyadas dimpués de casar, que en o suyo libramiento
morió a reina. Caracterizato per o suyo desequilibrio mental dende chicorrón, o
principe medró tamién fisicament feble y arguellato. Como primochenito d'o rei,
fue educato en a Universidat d'Alcalá de Henares con o chirmanastro d'o rei, don
Chuan d'Austria.

Fació una conspiración con es rebels flamencos en cuentra d'o suyo pai, y
dimpués de numerosos escandalos relacionatos con ixo, prebó d'apunyalar
publicament a o Duque d'Alba, per ixo fue detenito per o suyo pai y tresladato
enta o Castiello d'Arevalo, an que morió de fambre, perque no quereba minchar, y
en estato de puro esvarío, en 1568. O escaicimiento d'ixes terribles feitos
afectó fundament dende ixe día a personalidat d'o monarca.

Ista situación fació que o rei estase sin d'hereus ta o suyo patrimonio, y
propició o pacto d'un nuevo matrimonio d'o rei con a princesa María Tudor,
futura María I d'Anglaterra, d'a que no tenioron fillos, pero bi habió
complicacions diplomaticas por a complexa situación d'as relacions
internacionals d'a corona anglesa per ixas envueltas.

A oposición d'es intereses monarquicos per man d'a Corona d'Aragón sobre es
suyos territorios mediterranios, que perdeban mercatos per a competencia d'as
republicas d'o norte d'Italia, y l'encrudimiento d'as guerras d'os Países Baixos
(an as fuerzas espanyolas habioron importants victorias sobre as plazas
francesas de Sant Quintín y Gravelinas), amés de diversos escandalos
protagonizatos per a diplomacia francesa que prebaba d'influir sobre as Cortz de
Nápols y Secilia, remató con o esclatiu d'un conflicto entre as dos casas reyals
en 1557.

O proceso d'a guerra, con numerosas victorias espanyolas, feba periglar es
intereses franceses sobre as islas mediterranias de Corcega y Cerdenya, y portó
enta la sinyadura d'un d'es més importants tractaus de paz d'o sieglo XVI, a
clamata Paz de Cateau-Cambrésis, en 1559, an sinyoron as casas reyals
d'Anglaterra, Francia y Espanya. Con iste tractau de paz as dos coronas
nortencas reconeixiban a hechemonía hispana sobre es Países Baixos, y a
colaboración entre Henrique II de Francia y a corona espanyola en a luita contra
a herechía protestant.

Un d'es compromisos fincaus adintro d'o tractau yera o compromís matrimonial
entre Felipe II y Elisabel de Valois, filla d'o rei francés, que heba d'estar a
suya siguient muller. D'iste matrimonio naixoron 2 fillas, a infanta Isabel
Clara Euchenia (acomodada con l'archiduque Alberto d'Austria) y Catarina Micaela
(acomodada con o Duque de Savoya).

En 1568 morió Elisabel de Valois en o libramiento d'o que heba d'haber estau o
fillo hereu d'o rei espanyol, l'infant Carlos, deixando de nuevas a Corona
Hispanica sin d'hereu masculino, y un rei con 41 anyadas d'edat.



https://an.wikipedia.org/wiki/Evoluci%C3%B3n

A evolución ye un proceso de cambio contino d'os sers vivos. O estudio d'os
cambios d'os sers vivos a lo largo d'o tiempo que ha produeito una
diversificación a partir d'antipasaus comuns tamién ye conoixita como evolución.

O fenomeno d'a evolución en a naturaleza ye patent en totz os libels
d'organización. O universo ha seguito una evolución en millons d'anyatas y en
l'actualidat se troba en un proceso d'expansión. A tierra no ha tenito siempre a
forma y estructura que tien agora. Por totas as eras cheolochicas ha
experimentato ciclos d'orochenesi y sedimentación que evidencian a existencia
d'una evolución cheolochica. Os sers vivios no han escapato a esta tendencia
evolutiva. A existencia de fósils y a observación de procesos actuals revela
unos cambios en os sers que han feito arribar en as formas actuals.

A conoixencia d'a evolución en totz os sentitos fue aturata por as cosmovisions
relichiosas, que miraban un orichen mitico-divín dica plegar a una situación
fixa u estatica que chustificaba un modelo social. L'acceptación d'a evolución
biolochica se trobó con as ilesias cristianas como obstaclo dica que a Ilesia
Catolica veyó que no yera incompatible con a fe. Encara ilesias que prenen as
escrituras a lo piet d'a letra (Testigos de Chehová, Adventistas d'o Seteno
día), u collas sectarias dentro d'atras ilesias (Opus) niegan a evidencia d'a
evolución y troban a simpatía u refirme de gobiernos conservadors. Dica muita
d'a chent con conoixencias scientificas d'estos movimientos relichiosos s'han
visto obligatos a reconoixer a microevolución, mirando de desfer as tesi
evolucionistas con enfoques epistemolochicos qüestionando os estudios d'a
macroevolución.

En ambito scientifico sin sesgo relichioso a evolución ye acceptata como un
feito, y no como una teoría. Como concluye Crusafont:

De totas trazas se puet sentir a parabra "teoría d'a evolución", confundindo-la
con a teoría de Darwin entre chent sin conoixencias de temas biolochicos. En
biolochía se parla de Teoría d'a Evolución no como d'una teoría normal, parla de
Teoría con o sentito de “Paradigma”, como d'una ideya central, d'una teoría de
teorías, a l'egual que se parla de teoría celular y dengún no duda que as
celulas existan u a l'egual que se parla de teoría cromosomica d'o herencio y
dengún no duda que os chens sigan en os cromosomas. Totz saben que as celulas
existen (encara que encara manque muito por descubrir), y totz saben que os
chens son en os cromosomas (encara que manque muito por saber sobre a
localización d'os chens y como se manifiestan).

Dende Lamarck dica os autors modernos como Gould s'han sucedito qualques teorías
evolutivas. O feito d'a evolución puet ser-ne explicato por belunas, y a
dominant ye o neodarwinismo, en camín d'asimilar a teoría d'o equilibrio
puntuato. Antes de charrar sobre os mecanismos evolutivos observables ye
menester fer una introducción historica.

A ideya d'a evolución en l'antiguidat no estió que una especulación filosofica
sin guaires pruebas y explicación scientifica d'os mecanismos. En a Edat Meya
bell clerigo plegó a pensar que a vinya yera una decheneración d'o caixico. Como
no yera definito o concepto d'especie como bella cosa fixa no i heba problema pa
a Ilesia d'acceptarlo.

Carl von Linneu estió o fundador d'a biolochía sistematica en 1737, sosteneba
que «existen tantas especies diferents como formas creyó en un principio o
Supremo Creyador». Sobre esta ideya construyó o suyo Systema Naturae de
clasificación de plantas y animals, con o que prebó de clasificar a los sers
vivos atendendo a lurs caracteristicas naturals. Linneu creyó a nomenclatura
binomial, en a que tota especie ye definita por dos parabras en latín: un
sustantivo, que representa el chenero, y un adchectivo, que representa a
especie; as dos parabras constituyen o nombre scientifico d'a especie. A teoría
de Linneu d'especies fixas y inmutables como las que creyó Dios ye conoixita
como fixismo, y fació que dende ixe inte a relichión cristiana s'oposase a la
posterior ideya d'evolución de beluns. Manimenos Linneu no se dio cuenta que
d'esta traza establiba una serie de relacions de parentesco que deixaba
traslucir as relacions evolutivas.

Manimenos en o sieglo XVII, bells naturalistas encomenzoron a posar en duda que
as especies hesen permaneixito inmutables dende a suya creyación.

Georges Louis Buffon, contemporanio de Linneu, observó a seqüencia de fósils de
plantas y animals, y plegó a la conclusión que as especies s'iban relevando las
unas a las atras. Tamién se dio cuenta que a crosta terrestre s'heba ito
formando china chana por succesivas acumulacions de sedimentos. Manimenos, fue
creticato por as suyas teorías prou abanzatas pa ixos tiempos, y habió d'admitir
en a Sorbona que as suyas no yeran que puras especulacions filosoficas sin de
valor debant la Biblia.

Buffon, en a suya Historia Natural (1749-1787), admitiba a existencia de
variacions considerables entre os individuos d'una mesma especie, y que una
especie yera siempre diferenciata d'as atras y manteneba permanentement a suya
identidat. Manimenos pareixeba indicar a posibilidat que existisen cambios
importants en as especies.

Erasmus Darwin (1731-1802), lolo de Charles Darwin, estió uno d'os primers en
parlar d'una posible trasformación d'unas especies de sers vivos en d'atras. En
una d'as suyas obras planteyaba a posibilidat que totz os animals y plantas
podeban amaneixer d'un filo organico solo, capaz de ir prenendo nuevas partz y
d'ir perfecionando-se de cheneración en cheneración. As suyas ideyas no tenioron
denguna influencia en as teorías evolucionistas posteriors.

Ya en polemica con o evolucionista Lamarck, Georges Cuvier estió o zaguer gran
fixista, combinando o fixismo biolochico de Linneu con a cheolochía
catastrofista d'ixe tiempo. Georges Cuvier (1769-1832), aproveitando o
descubrimiento d'os fósils, prebó d'explicar a existencia d'estas formas de vida
estinguita con a teoría d'as grans catastrofes u catastrofismo. Seguntes esta
teoría os primers sers creyatos por Dios fuoron destruitos por cataclismos.
Dimpués de cada catastrofe se produciba una nueva creyación divina. Os nuevos
organismos creyatos poseyeban catacteristicas diferents a los anteriors, encara
que a vegatas manteneban bellas semellanzas. As formas de vida que sobreviviban
a la desferra no camviaban d'una creyación a la siguient. Con esta teoría
s'explicaba a existencia de sers diferents a los actuals.

Jean-Baptiste Lamarck (1744-1829) estió o primer scientifico en elaborar una
teoría scientifica d'a evolución, aportando pruebas, documentando a evolución en
bells linaches biolochicos y proposando un mecanismo que dimpués s'ha visto que
ye erronio.

En 1809 publicó a suya obra mes famosa, Filosofía zoolochica, en a que exposa as
suyas ideyas sobre l'orichen d'os sers vivos y a evolución d'as especies. Esta
teoría se puet resumir en os puntos vinients:

Como resultato d'este esfuerzo tota especie va desembolicando progresivament os
organos que fa servir, d'una traza que o uso contino y freqüent enfortix china
china o susosito organo y lo desembolica. D'a mesma traza, l'ausencia perén
d'uso d'un organo lo enfeblix y fa menors as suyas facultatz y tiende a fer-lo
desapareixer.

O eixemplo mes famoso de Lamarck estió a prebatina d'explicar como a chirafa
heba desembolicato un cuello largo. Os antipasaus d'as chirafas estioron animals
chicos, con cuellos mes curtos, y no se podeban alimentar que de chicotz
matollos. Pero belunas prebaban d'alimentar-sen d'as fuellas d'as brancas mes
altas. A causa d'este contino estiramiento, os cuellos esdevinioron cada vegata
mes luengos. Os descendients naixioron con o cuello mes luengo y o exercicio y
l'afan d'estirar-se fació que encara lo alargasen mes. Os descendients heredoron
cuellos encara mes luengos. O contino esfuerzo por plegar a las fuellas d'os
árbols ha orichinato chirafas con cuello luengo.

Charles Darwin (1809-1882) naixió o mesmo anyo que Lamarck publicó a suya teoría
d'a evolución. Darwin como atros naturalistas d'ixe tiempo teneba conoixencia
d'a teoría d'a evolución de Lamarck, y yera influito por l'actualismo de Lyell,
que yera tamién gradualista. Realizó un viache de cinco anyatas en o baixel
Beagle, que zarpó dende Anglaterra en 1831 pa fer unos estudios cartograficos en
Sudamerica.

En ixe viache trobó confirmación u evidencias d'a evolución, en especial en o
laboratorio natural que constituyen as islas Galapagos, on trobó especies
endemicas de cada isla: siet especies diferents de tortugas chigantas, 14
especies de pinzons, ecetra...Cada especie de pinzón viviba en una isla y yera
diferent d'a especie equivalent d'o continent. En ixe viache Darwin quaternó as
especies vechetals y animals que iba trobando.

Quan tornó t'Anglaterra escribió o libro “Viache d'un naturalista a bordo d'o
Beagle”, on narró totas as obserbacions feitas mientres as cinco anyatas de
viache sin amostrar-ne garra conclusión.

En 1838 Darwin escriviva y leyeba libros como os Ensayos sobre a población,
escrito por o sociologo conservador Malthus. En ixo libro s'exposaba que en as
poblacions humanas o numero d'individuos puyaba en progresión cheometrica, pero
l'alimento puyaba en progresión aritmetica. Con o tiempo se produce por fuerza
una escaseza d'alimentos, y con ixo fambre, malautías y guerras. Malthus plegaba
a la conclusión que una reproducción masiva conduce a la luita por a existencia.
Como os recursos son limitatos, o numero d'individuos tamién en ye, estando os
mes fuertes (u ricos) os que tienen mes descendencia viable, y por ixo os que
consiguen tener mes descendients. Darwin estendilló esta ideya a atras especies
y elaboró a teoría sobre a evolución: a mesma Naturaleza ye a que selecciona os
individuos mes adaptatos y qui en descarta os mes febles: y evolución ye obra
d'una selección natural que actua en dos sentitos complementarios: como
porgadera d'as variants indeseyables y como incheniero de nuevas formas de ser
vivos.

En 1858 recibió o manuscripto d'Alfred Russell Wallace, un naturalista anglés
que estudiaba a flora y fauna de l'archipielago malayo. Darwin quedó sorpreso
por veyer que Wallace resumiba en unas pachinas os prencipals puntos sobre a
teoría d'a selección natural. Poco dimpués os dos publicaban un articlo en o que
expos*aban a suya teoría d'a evolución.

En 1859 Darwin dió a conoixer a suya teoría en o libro tetulato “Sobre l’orichen
d’as especies por selección natural”, basato en quatre argumentos:

O mundo no ye estatico, ye en contina evolución. As especies camvían de contino.
Con o tiempo belunas desareixen y n'apareixen atras de nuevas. O cambio
evolutivo ye un proceso gradual, lento y contino; no se produce por cambios
bruscos. Os organismos que presentan semellanzas son emparentatos y descienden
d'un antipasau común. A evolución ye resultato d'o proceso de selección natural.

Darwin y o suyo diciplo Huxley consiguioron convencer a la mayor parte d'os
naturalistas contemporanios, producindo-se una revolución kuhniana, y esto fue
posible porque a teoría darwinista encara que en a suya forma inicial presentaba
deficiencias, aportaba un camatón de datos y eixemplos. Darwin se refirmaba en
quatre tipos de datos:

O punto mes feble d'o darwinismo inicial yera l'orichen d'as variacions y o suyo
herencio, en unos tiempos que as ideyas sobre o herencio biolochico yeran
dominatas por a idea d'o herencio intermedio. Si sobreviviban os mes aptos os
caracters d'os mes aptos podeban diluir-sen en os caracters chenerals d'a
población si ixe mecanismo d'herencio yera o solo que bi heba. Por atra part
Darwin nunca no podió resolver una aparent paradoixa d'a suya teoría: si
s'heredaban os caracters paternos ¿ como podeban millorar as especies?. A
variabilidat natural yera obserbable pero Darwin no podió explicar d'on
s'orichinaba. Darwin dandalió muito tiempo sobre este tema sin conseguir
resolver-lo « Soi meso, y i estaré pa cutio, en un empandullo irremediable »,
escribió sobre este punto a un amigo). Se decidió en zaguerías, como Lamarck,
por l'adaptación a lo medio, encara que pa Darwin se tractaba d'una adaptación
pasiva y no voluntarista. Paradochicament en a decada que se produciba a
revolución darwinista yera quan un desconoixito monche de Bohemia (Gregor
Mendel) descubrió as leis d'o herencio, pero no tenió repercusión y Darwin no
plegó a conoixer-las.

Atras partz problematicas d'o darwinismo yeran l'aparición brusca d'a mayoría
d'os grans taixons, (que Darwin consideró que yera por estar incompleto o
rechistro fósil, pero que se podeba interpretar millor dende o punto de vista
creyacionista), y las aparents tendencias de muitas linias evolutivas, con
especies que pareixeban ir derivando de traza continuata en un mesmo sentito,
plegando dica a desembolicar organos con dudosa eficacia adaptativa, como os
cuernos granizos de bells cervidos (Megaloceros giganteus), u en cheneral, a Lei
de Cope o d'aumento de grandaria. Pa ixos casos s'inventó o termin ortochenesi
(=orichen rectilinio), y s'argumentó que a ortochenesi demostraba a existencia
d'una voluntat ciega en a Naturaleza. D'esta traza o herencio aristotelico
invadió bellas partz d'o darwinismo.

Dimpués de l'”Orichen d'as especies”, y en especial en a decada de 1870, se
desvinió un tiempo de muitos descubrimientos paleontolochicos, que confirmoron
espectacularment as grans linias d'o darwininismo, encara que tamién enfortioron
a ideya d'a ortochenesi.

Hugo de Vries formuló su teoría sobre la mutachenesi. A principios d'o sieglo
XX, os treballos d'o monche bohemio Mendel fuoron redescubiertos de vez en
Europa y Norteamerica. As variants cheneticas heredables fuoron denominatas
mutacions. Curiosament a chenetica no sirvió pa reafirmar o darwinismo, y lo
posó en a defensiva por bellas razons:

D'esta traza se plegó a un enfrentamiento entre darwinistas y cheneticos que
duró tot o primer quarto d'o sieglo XX. Os cheneticos se sentiban duenyos d'o
solo mecanismo de variación y herencio y consideraban as mutacions inadequatas
pa os esquemas de Darwin, pensoron que o darwinismo heba estato refutato, y que
a selección natural substituita por as mutacions como causa y motor d'a
evolución. Se planteyó a qüestión de si as mutacions son insignificants y
perchudiciosas ¿ como podeban estar a causa d’a evolución? Os cheneticos
troboron dos solucions: u bien yeran micromutacions d'egual sentito que iban
sumando os efectos dica producir nuevas especies u bien como proposó en 1929 o
sovietico Iuri Filipchenko, talment existisen en a Naturaleza grans mutacions
(macromutacions).

O neodarwinismo u teoría sintetica d'a evolución preba de dar explicación a los
mecanismos que han feito posible a evolución biolochica con l'harmonización d'as
ideyas de Darwin con as nuevas aportacions d'a chenetica, a paleontolochía y a
sistematica, d'astí o suyo nombre.

Esta teoría naixió en 1937 con a publicación d'a obra Chenetica y orichen d'as
especies de Dobzhansky. Amplament acceptata, fació que amaneixesen atros libros
semellants publicatos por Huxley (1942), Mayr (1942), Simpson (1944, 1953) y
Stebbins (1950), entre d'atros.

L'acumulación d'estas micromutacions produciría, en o tiempo cheolochico,
poblacions cheneticament aislatas d'a especie parental, ye dicir, especies
nuevas. En 1942, Julian Huxley dició Síntesi Moderna a este matrimonio de
darwinismo y chenetica, que manimenos se conoix mes como "Teoría Sintética d'a
evolución" u "Neodarwinismo". O neodarwinismo ha esdevenito o gran paradigma d'a
Biolochía moderna.

Con o paso d'o tiempo os scientificos que treballaban con o neodarwinismo como
paradigma u modelo lo millororon con nuevas aportacions que explicaban millor os
puntos dudosos d'o darwinismo y o neodarwinismo como o proceso d'especiación u a
ortochenesi.

Una adición muito important estió a teoría d'a especiación alopatrida de Ernst
Mayr, explicando un mecanismo como se podeban orichinar bellas especies y que
baptizó como especiación alopatrida: as especies s'orichinarían en poblacions
redueitas y perifericas, que sufrirían fuertes derivas cheneticas y a causa
d'esto en un tiempo no se podrían cruzar entre ellas. Un caso d'esto son os
procesos d'especiación en bivalvos centroamericanos en o Pliocén por alzar-se o
Itsmo de Panamá, atro a formación d'especies diferents de musclos quan a
Mediterrania se deseparó de l'ocián atlanico en o mesiniense.

A especiación alopatrida preba d'explicar as prencipals pautas evolutivas que
manifiesta o rechistro fósil: converchencia, diverchencia, radiación. As
radiacions son a saber-lo intresants, porque significan renovacions importants
en a fauna, desvenitas muitas vegatas dimpués de grans estincions, quan quedan
vueitos muitos nichos ecolochicos en diferents habitats. En estos casos
amaneixen de sopetón gran numero de taxons, dende especies dica phyla. Por
eixemplo quasi totz os phyla animals amaneixen en o Cambrián; a mayoría d'os
grupos de fanerogamas en o Cretacio, y a mayoría d'os tipos de mamifers en o
Eocén. Como veyemos as grans raciacions no son distribuitas a l'azar, son
distribuitas en periodos muito concretos.

R ye egual a la resta d'o logaritmo neperián de mida final y logaritmo neperián
de mida inicial d'un caracter dividito tot entre a mida d'o tiempo que ha
pasato.

O neodarwinismo ha plegato a producir modelos muito detallatos sobre a
evolución, por ixo bella cosa que Darwin nunca no podió explicar convencendo
yera a evolución d'os organismos complicatos, que requereban variacions
coordinatas muito complexas. O rechistro fósil ha demostrato que bi ha
organismos, especialment as plantas, en que as diferents estructuras evolucionan
a ritmos diferents: ye o que se diz evolución en mosaico. Os peixes pulmonatos y
os hominidos tamién han tenito una evolución en mosaico.

Atro rasgo evolutivo intresant ye a neotenia, fenomen en o que s'alcanza a
matureza sexual antes de rematar o desembolique somatico, con o que se pueden
adhibir a un individuo adulto rasgos que no existen que en a fase chuvenil. En
os hominidos pareix que a neotenia haiga permeso que bells caracters chuvenils
d'intrés evolutivo amaneixcan en os adultos d'as formas de tiempos cheolochicos
mes tardanos, como ye o caso d'a frent alta d'a especie humana, (visible tamién
en chimpanzés chóvens). A neotenia ye un camín evolutivo util pa que os
organismos muito especializatos escapen d'ixa especialización adrezando a suya
evolución enta atras direccions.

O neodarwinismo ha puesto explicar millor que o darwinismo a ortochenesi y a lei
de Cope.

A descripción clasica d'a ortochenesi ye una simplificación petata, describindo
formas rarizas u aberrants adrezatas enta a suya estinción. En realidat estas
formas no se dan que en bells casos, y a extinción, en muitos atros se debe a
causas no biolochicas. Uno d'os casos mes citatos ye o d'o cervido Megaloceros
giganteus. A explicación razonable ye que i hese habito una relación alometica.

A lei de Cope u de tendencia a lo chigantismo en os linaches evolutivos ye
inadequata de tot porque bi ha muitas excepcions. O creiximiento corporal tien
aventallas evolutivas como mes resistencia y homeotermia, pero tamién
desaventallas como mes dependencia de gran cantidat d'alimento y mes dificultatz
d'oxichenación. A lei de Cope no se cumple en especies de mamiferos herbivoros
grans aislatas en islas. Os casos en os que a regla no se cumple no son dificils
d'explicar: os grans taxons gosan amaneixer de formas no especializatas, por un
regular chicotas, si arriban en formas muito grans, ya son tant especializatas
(como l'alifant) que ya no pueden evolucionar mes.

O neodarwinismo dió mes importancia a lo treballo d'os chenetistas que a lo d'os
paleontologos, que esdeveniban simples rechistradors d'o previsto por a teoría.
O mesmo Dobzhansky se situó en posicions teleolochicas que iban mes leixos que a
sciencia, como quan diciba en 1972 "os orichens d'a vida y de l'hombre son en
realidat os puntos crucials d'a evolución d'a Tierra y, probablement d'o
Cosmos". Bells chenetistas dudaban d'a omnipotencia d'a seleción natural como
fuerza capaz d'empentar l'aparición de variacions de formas visibles en a
evolución d'a vida sobre a tierra. A principios d'a decada d'os 70, en un
contexto en o que a cheolochía deixaba d'estar gradualista y se tornaba
neocatastrofista bells paleontologos creyoron una nueva teoría qüestionando o
paradigma neodarwinista.

O que diz o rechistro fósil en a mayor part d'os casos ye que as especies gosan
amaneixer de sopetón, manteneban una morfolochía muito estable mientres periodos
de cinco, diez y dica unos tretze millons d'anyatas, y dimpués desapareixeban
tamién de sopetón, a vegatas substituitas por una especie pareixita, que li
pasaba lo mesmo. Esta constancia morfolochica u estasi ye a que permite
identificar y clasificar as especies, tanto tradicionalment como dende os
tiempos d'o fixismo de Linneu y Cuvier. Os casos extremos d'estasi son os fósils
vivients, que han permaneixito estables mientrescenas y dica cientos de millons
d'anyatas, y que siempre han suposato un cierto problema pa o neodarwinismo.
Este equilibrio punteyato por desequilibrios bruscos en os que amaneixen
especies fue definito en 1972 por os paleontologos norteamericanos Niles
Eldredge y Stephen Lay Gould como a pacta evolutiva normal, y denominato
equilibrio intermitent.

Os puntalistas aportan muitos eixemplos, como a evolución d'os trilobites, a
d'os bivalvos churasicos, y dica os de bells hominidos, que s'achustaría a este
patrón d'estasi y d'especiación brusca, pero tamién reconoixen que bi ha
linaches fósils que amuestran una evolución gradualista. Os neodarwinistas
clasicos admiten bell eixemplo d'equilibrio intermitent, pero por un regular
proposan una evolución gradual, y dica as discontinuidatz morfolochicas en os
linaches evolutivos pueden explicar-sen como rechistros incompletos. Amés as
aparicions bruscas poderban estar resultato d'o caracter alopatrida d'a
evolución (os prochenitors serían en atra zona), y as estincions pueden tener
causas aleatorias, extrabiolochicas. Manimenos os puntualistas contraatacan
argumentando que o darwinismo nunca no concedió gran importancia a las
estincions d'orichen abiotico, en part por estar Darwin influito por
l'actualismo de Lyell y refusar o catastrofismo.

O equilibrio intermitent tien un precursor en a fegura de Geoffroy Saint
Hilaire, un seguidor de Lamarck contemporanio de Cuvier que deciba que as faunas
evolucionan de sopetón en tiempos de catastrofe. A esta doctrina evolutiva
catastrofista li dició progresionismo, y de seguro que no ye casual que la
haigan esviellata en os tiempos que amaneix o neocatastrofismo en cheolochía.

y) A naturaleza ye en esencia discontinua, que se reflecta en totz os libels: a
libel d'especies, en a nitideza d'os orichens, a libel de biosfera, en a
importancia d'as estincions masivas, etc...



https://an.wikipedia.org/wiki/Escalfamiento_global

O escalfamiento global ye o proceso d'aumento gradual d'a temperatura d'a
planeta Tierra por, entre atras causas, a intensificación d'o efecto
hibernadero. O Grupo Intergubernamental sobre o Cambeyo Climatico (IPCC) diz que
gran parti de l'aumento dende meyatos d'o sieglo XX se debe a l'aumento de
concentracions antropochenicas de gas hibernadero. Probablement fenomens
naturals como a variación solar y os vulcans provocoron una mica d'escalfamiento
global dende a epoca preindustrial dica 1950 y un chicot enfriamiento dende 1950
entabant. Istas conclusions basicas han estato aprebatas por, como minimo, 30
sociedatz y academias scientificas, incluyendo totas as academias nacionals de
sciencia d'os países más industrializatos. Mientres que bells scientificos
individuals han amostrato desalcuerdo con ista hipotesi, a gran mayoría de
scientificos que treballan en o cambeyo climatico son d'alcuerdo con as
conclusions prencipals d'o IPCC.

Procheccions de modelos climaticos indican que as temperaturas d'a superficie
puyarán d'1,1 a 6,6 °C mientres o sieglo XXI. O más incierto en ista estimación
ye l'aumento u no d'emisions de gas hibernadero y l'uso de modelos con una
sensibilidat climatica diferent. Una atra cosa incierta ye como o escalfamiento
y altros cambeyos relacionatos variaran en cada rechión. A mayoría d'os
estudeyos se centran en o periodo dimpués d'o 2100, y se creye que o
escalfamiento continará bells mil anyos si os rans de gas hibernadero
s'estabilizan. Isto se debe a la gran capacidat de calor d'os ocians.

L'aumento d'a temperatura global prevocará a puyata d'o ran d'as mars y cambeará
o numero de precipitacions, incluindo una expansión d'as rechions subtropicals
deserticas. Atros efectos incluyen l'aumento en a intensidat d'o clima estremo,
cambeyos en as cullitas, modificacions d'as rotas comercials, o retacule d'as
cheleras y a estinción d'especies.

A mayoría d'os gubiernos han sinyato y ratificato lo Protocolo de Kyoto ta
reducir as emisions de gas hibernadero.



https://an.wikipedia.org/wiki/Dioxido_de_carbonio

O dioxido de carbonio ye un gas con formula quimica CO2, present en l'atmosfera
terrestre en cantidatz muito baixas pero que tien una gran influencia en os sers
vivos y en o clima por estar embrecato en a fotosintesi, a respiración celular,
en as combustions, en a sedimentación u disolución d'o carbonato calcico, en o
efecto hibernadero y en o escalfamiento climatico.

A molecula de dioxido de carbonio ye formata por un atomo central de carbonio
unito con dos enlaces covalents a dos atomos d'oxichén, os tres atomos son
aliniatos en linia recta:

As cianobacterias, as algas y as plantas en a fotosintesi fan una reducción d'o
dioxido de carbonio con l'aduya d'a luz solar y en liberan oxichén, adhibindo o
carbonio a compuestos organicos que producen ellas.

Totz os ser vivos que fan a respiración celular producen como residuo o dioxido
de carbonio.

O dioxido de carbonio ye un d'os gases que regulan a temperatura d'a tierra
creyando o efecto hibernadero. Manimenos l'aumento d'a concentración d'o dioxido
de carbonio por a combustión d'o carbón y petrolio ye aumentando o efecto
hibernadero producindo un escalfamiento global.

O dioxido de carbonio influye en a precipitación y en a disolución d'o carbonato
calcico:

Esta reacción conduce a la precipitación de calcita, o mineral mayoritario en as
calsineras bi ha diferents condicions de formación de calsineras. Os sers vivos
influyen n'esta reacción. En os puestos on se forman os travertins as plantas
fendo a fotosintesi retiran o dioxido de carbonio y producen a precipitación d'o
carbonato calcico en a suya superficie.



https://an.wikipedia.org/wiki/Depredaci%C3%B3n

En ecolochía, a depredación ye una interacción interespecifica en a que un
«predador» u «depredador» s'alimenta d'una «presa», que gosa estar cazada y
muerta por o primero. A muerte de la dita presa gosa pasar d'antes u mientres
que o depredador la consume, sin que siga preciso que éste l'haiga matau ta que
se considere depredación, en estando posible que lo consumidor final le'n haiga
habida la presa a un altro animal que siga lo quin l'haiga muerta en realidat.
Porque a mayoría d'especies depredaderas consumen os teixíus d'as suyas presas
quan ixas ya son muertas, se fa muit defícil destinguir formalment d'entre a
depredación y a necrofachia, anque de forma intuitiva puede sucherir-se que o
termino necrofachia faiga millor referencia a las situacions en que o consumidor
no haiga ni matau ixa presa ni tampoco no le'n haiga robau a garra altro animal.

Por a definición de depredación, se puede considerar que un mesmo organismo puet
estar depredador d'unas especies y presa de bellas altras.



https://an.wikipedia.org/wiki/Cranio

O cranio u crapacín ye una estructura osia que se puet trobar en muitos animals
y que sirve ta protecher o encefalo. Se pueden distingir dos partis diferents: o
neurocranio, que ye o cranio propiament dito, y recubre o encefalo d'o exterior;
y o esplencnocranio, d'a on que sale a variella. O cranio, chunto con os uesos
d'a cara, forma a calavera. Una calavera sin o esplencnocranio ye simplament un
cranio; ista ye a fuent d'un error muit freqüent en l'uso d'a terminolochía.

En os humans, a calavera d'un adulto consta por un regular de 22 uesos. Fueras
d'a variella, totz os uesos son unitos a traviés de suturas, que són
articulacions que permeten una movilidat muit reducita. Trobamos 8 uesos d'o
neurocranio, una capa protectora rodiando o encefalo. 14 uesos d'o
esplencnocranio, que son os uesos que soportan a cara. En o temporal podemos
trobar 6 gosetz que forman os gosetz de l'oyíu meyo.

A calavera humana ye asociata a la muerte y como tal apareixe en a-saber-las
obras d'arte, mas que mas ta remerar a fugacidat d'a vida y a desgracia d'a suya
finitut. Una d'as scenas mas famosas de Hamlet, en a imachinería popular,
representa o protagonista d'a trachedia con una calavera en a man en o suyo
monologo existencialista "estar u no estar".

Por iste significato de muerte apareixe en frascos de verenos u toxicos (mas que
mas en os debuixos animatos) y en a bandera pirata. Igualment sinyala que un
personache ye muerto en os videochuegos. En o folklore y as cintas de terror
determinatos escletos pueden tornar a la vida ta asasinar u espantar y a sobén
portian a calavera en as mans.



https://an.wikipedia.org/wiki/Costa

A costa ye o puesto an a tierra s'achunta con o mar. Tien una anvista baquiable,
an a vegadas a tierra puede creixer debiu a lo deposito de sedimentos y en atros
casos puede achiquir por os enantos de erosión costera que fa a mar. Pero as
costas tamién son modificadas por atros factors, como lo clima, a cheolochía
costera, l'aire, l'acción d'as ondas marinas y as actividatz humanas.

As costas son zonas muito pobladas dende l'antiguedat por os recursos naturals
que se i puet aproveitar. Bi ha recursos alimenticios, recursos minerals,
recursos hidricos y d'atras clases.

A pesca d'a zona de costa ye una pesca de baixura con medios artisanals
actualment con menor importancia que a pesca d'altura.

L'acuicultura marina ye una actividat muito recient pero a mesura que se van
acotolando os recursos pesqueros va prenendo importancia. En a redolada d'o
delta de l'Ebro crían musclos.

En muitos países se reculle tradicionalment algas pa minchar. As algas tamién se
pueden fer servir pa fer productos alimenticios pa consumo humán u animal en
industria alimentaria u pa fabricar compost.

Entre os recursos minerals destaca la sal, que precipita en as saleras. A on
abundan as aus marinas se fan chacimientos de nitrato y fosfato a partir d'os
excrementos. L'arena tamién ye un recurso cheolochico que s'espleita. En as
costas d'o sudeste asiatico bi ha placers d'estanyo.

As zonas de costa permiten un aproveitamiento enerchetico por haber-ie corrients
d'aire (enerchía eolica) y mareas (enerchía maremotriz).

Os recursos recreativos d'as costas han iu prenendo importancia con o desarrollo
d'o torismo. O torismo en as costas ye una important fuent d'ingresos en zonas
calidas y templadas como os países mediterranios y caribenyos.



https://an.wikipedia.org/wiki/Califato_abbasida

O Califato abbasida u califato abbasí estió una dinastía de califas arabes que
gobernó dende 750 dica 1258 dimpués de desplazar a los omeyas d'o poder,
tresladoron ta Bagdad a capital d'o primer califato musulmán y gobernoron con
modelos politicos y administrativos persas sasanidas.

Dimpués d'a conquiesta omeya d'o Imperio Sasanida a part oriental d'o califato
yera en poder de poblacions hostils a los Omeyas: amés d'os persans, os xiitas
partidarios d'Alí.

Un liberto persán, Abu Muslim, dirichió a las tropas persas y desplegó a bandera
negra, antigo estandart d'o profeta, que quedaría como emblema d'os califas
abbasidas.

En 747 prenió o control de Merw, capital de Corastén, y encara que Marwan II
resistió 3 por anyatas, a caita de Kufa en 749 estió decisiva. Abu-l-Abbás se
proclamó califa y encomenzó una tierca persecución d'os omeyas.

A cort de Bagdad yera fastuosa como a cort sasanida de Ctesifont. En o califato
abbasida bi heba un predominio de persans debant d'arabes en a politica. A
monarquía yera absolutista, os sobirans teneban como consellers a funcionarios,
eunucos y dica mullers, en cuenta d'os agüelos y mainates d'as tribus, que
fuoron perdendo influencia. Amaneix por primera vegata o cargo de Visir u primer
menistro.

A tamas d'o predominio persán, a revuelta antiomeya fue encomenzata por os
xiitas, que quereban desplazar a los omeyas pero no a los arabes, beluns d'os
quals como os yemenís los refirmaban. A luenga arabe, como luenga de l'Alcorán
yera a luenga oficial, como se desveniba en os primers estatos musulmans. A
pretendita superioridat cultural arabe fue combatita por o movimiento
nacionalista Al suubiya, reacción d'os musulmans no arabes contra o monopolio
d'os arabes en o poder.

O sucesor d'Abu-l-Abbas, Al Mansur, estió en realidat o fundador d'a dinastía
Abbasida, pa asegurar o suyo puesto en o poder mandó encarcelar y executar a
parients y antigos aliatos, como Abu Muslim. Tamién combatió contra os xiitas, a
qui venció en Basora y Media. En o Corastén luitó contra sectas heterodoxas de
l'islam. Almansur favoreixió l'agricultura, creyó un servicio d'información
secreta y fació liga con a familia persana d'os barmakís.

O reinato de Harun al Raxid ye considerato a edat d'oro d'o califato abbasida.
Encara que tenió florata a cultura, en o terreno politico o califato perdió
autoridat: os omeyas de l'Al-Andalus declaroron a independencia, en Marruecos
amaneixeban dinastías que no obedexeban a Bagdad y en Ifriqiya os aglabís
prenioron un sistema de gobierno hereditario. O solo territorio que controlaban
en realidat yera Irak. Harun al Raxid deixó de faboreixer a os basmakís y en
mató a muitos, por o que l'aristocracia persana s'enemistó con o califa.

Al Mutasim reclutó esclavos pa las suyas tropas, en especial d'orichen turquico,
seguindo un modelo común en os estatos islamicos. Dende estos tiempos os califas
estioron chuguetz en mans d'os chenerals, que los nombraban u deponeban.

Os selchuquís prenioron o poder en Persia y entroron en 1055 en Bagdad. En o
califato d'al Mustazhir amaneixió a periglosa secta xiïta d'os asasins, que
luitó contra a ortodoxia sunní y os suyos defensors selchuquís.

Quan os mongols mandatos por Hulagu Khan entroron en Bagdad o zaguer califa Al
Mustasim habió de capitular. A ciudat fue saqueyata y o califa y os suyos
familiars executatos (1258). O soldán mameluco Baybars dio refuchio en Al Caire
a al-Mustansir, un d'os pocos supervivients d'a familia abbasida, que continó
una dinastía en o exilio con valor merament nominal dica a conquiesta otomana de
Siria y Echipto (1517).



https://an.wikipedia.org/wiki/Bronze

O bronze ye qualsiquiera d'as diferents aleyacions composatas mas que mas por
arambre y estanyo. Ni os bronzes modernos ni os antigos contienen nomas istos
dos metals. O bronze ye mas resistent y cerenyo que qualsiquier atra aleyación
común, excepto l'acero, a o que supera en resistencia a la corrosión y facilidat
de lubricación. Por iste motivo suposó un important abance tecnolochico que dió
nombre a la Edat d'o Bronze.

O bronze se conoixe dende l'antigüidat. Os griegos y os romans adhibioron sen,
plomo y plata a las aleyacions de bronze ta emplegar-los en aines, armas,
monedas y obchectos d'arte.

O sen, o plomo y atros metals se troban ocasionalment en o bronze que actualment
se fabrica. As propiedatz d'o bronze varian seguntes os suyos components.
Asinas, quan contiene a o menos un 10% d'estanyo, l'aleyación ye cerenya y tien
un punto de fusión baixo. Os nombres d'as variedatz d'o bronze provienen d'os
components adicionals, como por eixemplo, o bronze d'aluminio, o bronze de
manganeso, u o bronze de fosforo. O bronze moderno se fa servir en a fabricación
d'instrumentos musicals.

Por eixemplo, as composicions quimicas de dos tipos de bronze de fosforo son as
siguients:



https://an.wikipedia.org/wiki/Atleta

Un atleta (d'o griego antigo αθλος (athlos), 'competición') ye una persona que
poseye una capacidat fisica, fuerza, achilidat u resistencia superior a la meya
y, en conseqüencia, ye apta ta la realización d'actividatz fisicas, especialment
ta las competitivas.

Antis mas, recibioron o nombre d'atletas os qui participaban en os Chuegos
Olimpicos.  

Os quatro pilars d'un atleta son a resistencia, a fuerza, a velocidat y a
flexibilidat (4 capacidatz fisicas basicas) y muitos atletas destacan en quantas
disciplinas (eix.: Carl Lewis como velocista y Mariusz Pudzianowski como atleta
de fuerza).

Se deciban asinas entre os griegos a os hombres robustos y valerosos que
exercitaban o suyo cuerpo ta obtener un premio en prebas fisicas y, tamién, a os
poetas, historiadores y músicos que competiban publicament ta aconseguir o
premio atorgau a os vencedors en os certamens. En l'Roma se conoixeba como
atletas a os luitadors y a os boxeyadors, ya que totz os partecipants en atras
especialidatz teneban nombres especificos.

A establita d'os combates atleticos ye muito antigua. Se creye que Licaón
(mitolochía)Licaón estió o primer que establió unos chuegos en Arcadia, y
Heracles aquell que fació celebre Olimpia. Seguntes o testimonio d'Homero
pareixe que antes d'a guerra de Troya se celebraban competicions ya ta fer mas
solemnes os funerales d'os grans homes. Pero ye de creyer que alavez no sería
una profesión diferent, sino parte d'os exercicios militars como succedió
dimpués, un sieglo antes de Platón, quan a freqüencia d'os mesmos chuegos y a
esperanza d'o premio y d'a fama metió en sumo credito a chimnastica d'os
atletas.

En Grecia, os atletas yeran de condición libre, mientres que os romans yeran
esclaus u libertos.

Istos chuegos, inventaus por a valor y a virtut, decheneroron en vicio y
vanidad. L'oficial que presidía os exercicios se deciba agonistarco, nombre
derivau d'a voz griega agon, combate u baralla, por o que se diz agonística a la
sciencia de los combates u arte d'os atletas y tamién chimnastica por peliar
despullaus.

Os atletas teneban un rechimen de vida particular. En os primers tiempos,
seguntes  Plinio y  Pausanias, no se manteneban sino de figas ixutas, nueces y
queso tierno. Seguntes Plinio, un famoso mayestro de palestra clamau Pitágoras,
contemporanio d'o filósofo d'o mesmo nombre, fuo o primer que les permitió l'uso
d'a carne y o primer atleta que la minchó se deciba Eutímenes. En tiempo de
Hipócrates la minchaban como se deduz d'a suya Epidemia. Manimenos, no minchaban
indistintament de qualsiquier especie de carne: a mas solida y por tanto a mas
propia ta suministrar fuerza y un alimento mas nutritivo yera a preferita a
todas as atras. O buei y o tocino condimentados con vinagre, con una especie de
pan sin levadura muito pesau y cubierto con queso tierno clamau coliphium, yeran
as preferitas; istas carnes yeran mas bien rustidas que bullidas u guisadas.
Iste modo d'alimentar-se ye clamau por qualques autors gerophagia, isto ye,
nutrimento ixuto. Os atletas  minchaban  con exceso istos alimentos. Galeno
cuenta que un atleta creyeba haber feito una minchada muit frugal quan no heba
minchau mas que dos minas u dos libras de carne y o pan proporcionau. Milon de
Crotona tasament yera saciado con vinte minas de carne, senglas de pan y quince
pintas de vin.

A naturaleza d'os exercicios atleticos, a calor d'o clima y a estación en que se
celebraban aquells chuegos obligaban a os atletas a combatir espullaus. Levaban
manimenos una mena de tapacodas u faixa clamada zona, que o suyo uso cesó entre
os griegos en a XV Olimpiada, con motivo que habendo-se-le caito a un tal Orispo
enmeyo d'a palestra y enredádose os suyos pietz, con ella cayió y estió venciu.

A desnudez d'os atletas facilitaba l'uso d'as uncions en todas as partes d'o
cuerpo. Por o común s'usaba o aceite mezclau con una determinada cantidat de
cera y de polvos, con o que se feba una especie de ungüento clamau ceroma,
nombre que qualques vegadas se daba tamién a o puesto mesmo que os atletas
s'untaban clamau eleothesion, alepterion y unctuarium.

Os atletas se feban untar por os criaus d'a palestra clamaus aliptæ unctores y
qualques vegadas s'untaban ells mesmos mutuament. Dimpués d'untaus, se cubriban
por lo común con o baleyo que i heba en a palestra y con mas freqüencia, d'arena
u de polvo, rechirando-se en ell u bien chitando-se-lo por dencima. Yera isto un
preliminar tant esencial en a  luita y a o pancracio, que os griegos deciban
d'un atleta, que hese levau o premio sin combatir, que heba venciu sin polvo, ye
decir, sin de fatiga y sin de pena. Dimpués d'o certamen os atletas se limpiaban
y se tornaban a ungir.



https://an.wikipedia.org/wiki/Anura

Os anuros (scientificament Anura) son a orden con mes numero d'especies d'os
anfibios actuals. Se diferencian d'os atros anfibios en no tener coda y en tener
as patas zagueras largas y adaptatas ta brincar. En aragonés, as especies
d'Anura son conoixitas popularment como «rana/granotas» y «zapos».

Os anuros se reconoixen facilment por l'ausencia de coda y por a doble longaria
d'os miembros posteriors respecto a los anteriors. O movimiento d'os miembros
posteriors se fa d'a mesma traza que un muelle, que se contraye y s'expande, o
que representa una locomoción brincadera, con sincronización de movimientos d'as
dos patas posteriors que ye caracteristica d'este grupo.

A cintura pelviana ye bien osificata en relación a los atros anfibios ta poder
fer de refirme d'os miembros posteriors. A rechión sacra por un regular ye
marcata con una vertebra diferent a las atras d'o cuerpo y por detras bi ha unas
vertebras caudals fusionatas en urostilo.

O cubito y radio son fusionatos, a l'egual que a tibia y peroné. En o piet
posterior os uesos d'a planta y os didos son prolargatos.

A cintura peitoral ye a-saber-lo d'osificata y en bi ha dos tipos basicos con
variacions. A diferencia d'os urodelos y apodos tienen encara uesos dermicos en
a cintura peitoral por eixemplo en as claviculas.

En o cranio os uesos frontals y parietals son fusionatos en un gran complexo
dorsal, y presentan tamién centros formatos por osificacions d'os arcos neurals
que resultan d'a condrificación y posterior osificación d'as vainas notocordals.
Se'n distingue tres tipos: ectocordal, holocordal y estegocordal. O numero de
vertebras troncals queda reducito a 5 - 9 representando un alcurzamiento d'o
cuerpo, talment ligato a ixe tipo de locomoción brincadera que fan, como tamién
l'ausencia de cuello, que no deixa que a cabeza se desvíe lateralment quan se
brinca.

Os anuros son formas muito activas y tienen uellos grans y parpiellos mobils. O
tempán ye superficial y gran. A larinche ye bien desembolicata y a producción de
sonitos ye important en o comportamiento territorial y sexual. Bi ha bolsas y
sacos bucals que actuan como cambras de resonancia quan fan o suyo cante
carateristico, que ye o «ranuco».

A fecundación ye externa y a reproducción ovipara con excepcions. A mayoría
presentan un desembolic larvario libre, o cullarón.



https://an.wikipedia.org/wiki/Antillas_Neerlandesas

As Antillas Neerlandesas (en Neerlandés Nederlandse Antillen, en Papiamento
Antias Hulandes), tamién clamatas Antillas Holandesas, estió un país autonomo
d'a mar Caribe formato por dos grupos de islas situatas en as Antillas Menors:
Aruba, Curaçao y Bonaire (islas ABC) y Saint Eustatius, Saba y Sint Maarten
(islas SSS). Iste territorio yera encluyito entre os países y territorios
d'ultramar d'a Unión Europea, en fer administrativament parti d'o Reino d'os
Países Baixos.

O territorio se formó en 1954 ta dar autonomía y una organización politica a las
antigas colonias neerlandesas en America. Asinas, se formó o Reino d'os Países
Baixos composato en primerías por o territorio europeo más Surinam y as seis
Antillas Neerlandesas. En 1986, Aruba decidió a traviés d'un referendum
deseparar-se d'a resta d'as Antillas Neerlandesas y constituir-se en un Estato
independient adintro d'o Reino

Dimpués d'o 10 d'octubre de 2010 desapareixen as Antillas Neerlandesas,
convertindo-se a isla de Curaçao y a zona de Sint Maarten (parti neerlandesa d'a
isla de Sant Martín) en países constituyents adintro d'o Reino d'os Países
Bajos, mientres que as islas de Saba, Sint Eustatius y Bonaire (agrupatos en una
rechión conoixita como Caribe Neerlandés) se convierten en municipios especials
adintro d'os Países Baixos, lo que fa a ista nación un país transcontinental.



https://an.wikipedia.org/wiki/Animal

Os animals u metazous (scientificament, o reino Animalia) son organismos vivos
quimio-organo-heterotrofos pluricelulars, lo menos en a suya forma adulta, con
respiración aerobia -son toyz dependients de l'oxichén- y reproducción sexual
-con formación de gametos haploides y zigotos diploides (ciclo vital
haplo-diploide)-, que son diferenciables d'altros sers vicos heterotrofos per a
suya sensibilidat y capacidat de movimiento voluntario.

Anque que no ye de plen una caracteristica que agrupe a totz os animals, s'ha de
tener en cuenta que muitos d'os organismos adintro d'este grupo son os que han
desembolicato mes y millor a capacidat suya ta lo movimiento. Bi ha animals
estaticos como os poriferos (esponchas) que tienen nomás movimiento ciliar
adintro d'os suyos conductos centrals meyante celulas que desplazan l'augua, sin
que l'animal entiero pueda fer garra movimiento propiament dito.

Con bien pocas excepcions, as mes envistables d'entre os propios Porifera, os
animals tienen cuerpos bien diferenciatos con teixitos deseparatos. Ixes
encluyen, asinas, os musclos que se contrayen ta controlar o movimiento, y un
sistema niervoso que ninvía y procesa sinyals. También gosan tener una cambra
dichestiva interna, con una u dos ubriduras enta l'exterior. Ye la presencia
d'estas tres caracteristicas lo que fa que os animals que las tienen sigan
quaternatos como «metazous» u «eumetazous», estando ixe segundo termin lo més
endicato mientres que lo primer no sería si que una expresión a sobén confusa ta
designar a totz os animals de manera cheneral.

Totz os animals tienen celulas eucariotas embolicatas d'una matriz extracelular
caracteristica composada de colacheno y glicoproteínas elasticas. Ixa matriz
puet manifestar-se en diversas formas, como per eixemplo quan ye calcificata en
os uesos u closcas d'os moluscos.

Mientres o suyo desembolique embrionario, forman de regular una carcasa
relativament flexible adintro d'a qual as celulas pueden mover-se de forma
relativament libre y reorganizar-se, fendo posibles altras estructuras
posteriors mes complexas. Tot ixo contrasta con altros organismos multicelulars
como plantas y fongos, a on que as celulas obtienen o suyo puesto dende os
prencipios meyante la formación de paretz celulars que experimentan una
creiximiento progresivo.



https://an.wikipedia.org/wiki/Animaci%C3%B3n

L'animación ye una simulación de movimiento producita por meyo d'imachens que se
creyan una por una; en prochectar-se succesivament istas imachens (denominatas
quadros, o en anglés frames) se produce una ilusión de movimiento, encara que o
movimiento representato no existe en a realidat. Se basa en a ilusión d'o
movimiento, en que intervienen a persistencia d'a visión y o fenomén phi.

Asinas se designan diversas tecnicas cinematograficas que tienen en común que se
basan en un universo de proporcions reducitas y no reproducen dengún elemento
real. En o rodache no s'emplega o movimiento, sino que s'emplegan tecnicas de
filmación d'imachen por imachen y por meyo de diversos trucos ye creyata la
impresión de relieu y movimiento. Comprende o debuixo animato, con o qualo a
sobén se confunde, l'animación de monyacos, collages, obchectos en movimiento,
gravatos móvils, hombres y composicions plasticas abstractas.

L'animación pertoca a l'ambito d'o cine y a televisión, encara que, como se puet
comprebar, ye en relación dreita con as artes visuals clasicas, debuixo, pintura
y escultura, asinas como a fotografía.

Ta realizar animación existen numerosas tecnicas que van más allá d'os familiars
debuixos animatos. As scenas que se pueden chenerar debuixando, pintando, u
fotografiando os chicorrons cambeyos feitos repetidament en un modelo d'a
realitat u en un modelo tridimensional virtual; tamién ye posible d'animar
obchectos d'a realitat y autors.



https://an.wikipedia.org/wiki/Aleixandre_lo_Gran

Aleixandre III de Macedonia dito lo Gran u tamién a vegatas Aleixandre Magno
(Μέγας Αλέξανδρος en idioma griego), naixito lo 21 de chulio d'o 356 aC y muerto
lo 10 de chunio d'o 323 aC, estió rei de Macedonia (336-323 aC), conqueridor d'o
Imperio Persa Aquemenida y un d'os líders melitars más importants d'o mundo
antigo.

A suya presona inspiró obras literarias medievals como o "Libro d'Alexandre",
que fan part d'o ciclo literario dito "Materia de Roma", o suyo caballo Bucefalo
tamién estió prou conoixito y tamién bi ha literatura que charra sobre ell.

Aleixandre yera fillo de Filipo II de Macedonia, y en l'anyo 338 aC, encara
gobernando su padre ya comandó la caballería en la batalla de Queronea, con
victoria macedona. En l'anyo 336 aC fue asesinau su padre y lo succedió. Os
tracios y os griegos de Tesalia, d'Atenas y de Tebas se sublevoron, o que obligó
a Aleixandre a reaccionar con una serie d'accions melitars conoixidas como
campanya balcanica d'Aleixandre lo Gran. Mientres yera combatindo contra os
tracios en l'anyo 335 aC recibió una embaixada de celtas orientals que remató en
a firma d'un tractato d'amistat. Esta embaixada ye mencionada por Flavio Arriano
en a suya Anabasi. Bells historiadors suchieren que este acto diplomatico yera
una evaluación d'o poder melitar macedón. Aleixandre consiguió tornar a tener
sozmesos a los griegos con un eixemplo contundent como la presa de Tebas, ciudat
que quedó destruita y a on se produció una gran mortalera. Con as mugas
occidentals y septentrionals aseguradas podeba encomenzar a luita contra os
aquemenidas en Asia la Chica.

En l'anyo 334 aC pasó lo Helesponto, encomenzó a conquiesta sistematica d'Asia
la Chica y consiguió esconfir a lo exercito de Darío en Granico en l'anyo 334 aC
y Iso en l'anyo 333 aC con l'aduya d'a caballería y d'as falanches macedonas.
Fue recibito sin resistencia en Echipto y fundó la ciudat d'Aleixandría. Ya
teneba dominada tota a costa d'a Mediterrania oriental, y se'n tornó enta o
norte pa tener un enfrentamiento decisivo contra Darío.

Dimpués d'a Batalla de Gaugamela en l'anyo 331 aC teneba sozmesas totas as
capitals d'o Imperio Aquemenida. Darío fuyó a los confins d'o reino y Aleixandre
mandó encorrer-lo, y pa ixo continó a conquiesta de territorios dillá d'as mugas
septentrionals de l'anterior Imperio Aquemenida ocupando tierras d'Asia Central
entre os anyos 330 aC y 328 aC.

Una vegada que cumplió os suyos obchectivos en Asia Central se'n tornó y
s'adrezó a la compleganza d'o río Indo, que heba estau a ventena satrapía d'o
Imperio Aquemenida. A campanya encomenzó en verano de l'anyo 327 aC. Venció a
los guerrers assakenoi (tribus montanyesas asvakas) y fació pactos con rei Omphi
de Taxila. Esto li permitió de trescruzar lo río Indo en l'anyo 326 aC y luitar
contra lo rei Poros de Punchab, que fue esconfito pero a qui dimpués li retornó
o suyo reino.. Plutarco parla d'una entrevista en Punchab entre Aleixandre lo
Gran y Sandrocottos u Chandragupta, un cheneral que dimpués creyaría a Dinastía
Maurya. Dimpués de dominar o Punchab Aleixandre trescruzó o río Ravi pa entrar
en a compleganza d'o río Gangas, pero gran part d'o suyo exercito se niega a
continar y Aleixandre se vei obligau a tornar-se-ne a l'ueste aproveitando o
curso d'o río Indo. Arriban en o Delta de l'Indo en l'anyo 325 aC con muitas
perdugas por as malautías y os ataques d'os indians. Part d'o suyo exercito
torna por mar, y atra dirichida por ell mesmo se'n torna por tierras aridas en
condicions duras. Encara que heba tenito exitos melitars, estas campanyas
resultoron un fracaso politico.

En a traducción aragonesa de "Breviarium ab urbe condita" lo mencionan una
vegata como Alexandre macedón y as atras como Alexandre el Grant:

En o Libro d'el Trasoro se li nombra más que más Alixandre, bellas vegatas
Alixandre el Grant y tamien en bel caso como Alexandre.

Se conservan dos manuscritos d'o "Libro d'Alexandre" en castellán, un d'os
qualos tien muitos aragonesismos, y atribuito a lo riochán Gonzalo de Berceo. As
fuents d'o Libro d'Alexandre son o poema francés Roman d'Alexandre y Historia de
Praeliis.



https://an.wikipedia.org/wiki/Actriz

Un actor (u actriz en femenín) ye un artista qui interpreta a un presonache en
una cinta, un telefilme, una serie de televisión, una telenovela, una obra de
teatro, un serial radiofonico en a radio u un espectaclo en a carrera. Seguntes
as necesidatz d'o papel que interpreta, amás puet cantar u bailar.

Un actor que mira de fer redir en as suyas actuacions u que fa comedia ye un
comediant u humorista.

O concepto d'actor ha teniu una important variación dende que amanixió o cine.
D'antis mas, en o mundo d'o teatro, os actor yeran mas que mas itinerants, fendo
as suyas representacions en grupos u companyías (asobén con una sola obra
teatral u poca cosa mas en o suyo repertorio) por un breu espacio de tiempo en
scenarios. Muit poquetz actors plegaban en una situación que lis permetese de
treballar en teatros estables en as grans ciudatz. Sindembargo, en o sieglo XX o
cine cambeó ista situación, de traza que l'actor esdevenió un gran presonache
mediatico, estando a suya fegura muit conoixita mesmo arredol de tot o mundo a
traviés d'os medios de comunicación de masas.



https://an.wikipedia.org/wiki/Zebra

As zebras son un grupo parafiletico drento d'o chenero Equus, que más responde a
una denominación popular pa una serie d'especies d'este chenero que no a garra
grupo evolutivo (eufiletico) definiu. Con tot y con ixo, bi ha toda una serie
d'autors que las consideran como subchenero, que claman Hippotigris.

A denominación zebra ye más referida pa os equidos que tienen rayas que no pa os
altros. Os estudios cheneticos d'as diferents especies d'estos animals
demostroron que no bi ha más vinclo entre ellas que con os caballos y burros. O
nombre d'as zebras lis ne dioron os navegants portugueses que primer plegoron ta
Africa, basando-se de raso en l'aspecto fisico d'aquellos animals que primero i
veyoron, que yera más pareixito con as enzebras que ellos conoixeban d'Iberia si
que con garra altra cosa.

As zebras se conoixe que son encara huei uns d'os equidos más antigos, más que
más a zebra de Grevy, y que os altros bi salioron dimpués a partir d'ancestros
comuns con caballos y someros. A caracteristica más rolliguera que cal referir
d'as zebras no son que as rayas suyas, que s'alzan como churrumallos por tot lo
suyo cuerpo. Son animals d'as grans planas d'Africa porque diz que se
estinguioron d'a resta d'os continents. Viven en ramadas en dó lo líder ye un
masto que ye o solo en aparellar-se. En tiempos de sequera bellos grupos
s'achuntan pa emprender migracions que a ormino conciden parcialment con as
d'altros animals d'a sabana, como os ñus, pa buscar-se zonas en dó i haiga
hierba más verde.

As zebras son grans correderas, y quan se veyen encorritas de cerca pueden fer
maniobras en ziga-zaga pa esbarrar-se. As luitas entre os mastos se fan a muesos
y calces. Se conoixe que as zebras son de buen domesticar, y especialment porque
belunas d'as especies son resistents a la fizada d'os insectos y a determinadas
malotías que éstos transmiten, fuoron apreciadas por os mainates colonialistas
d'o sieglo XIX en Africa, que i viyoron una oportunidat pa aproveitar-las como
animals de carga y d'abríos en dó con os mastos y caballos no i feban negocio. A
frebera d'este aspecto estió tan important que se gosó plegar que i hesen zebras
que tiraban de carruaches en as carreras de Londres, por eixemplo.



https://an.wikipedia.org/wiki/Variola_virus

O Variola virus (en latín, «vereno d'a picueta») ye una especie de virus d'o
chenero Orthopoxvirus, en a familia d'os Pox virus (virus d'a picueta y
relativos) en a que bells autors lo subclasifican adintro d'una presunta
subfamilia que en dicen Chordopoxvirinae. Causa patochenicidat unicament, que
se'n sepa, en o ser humán, on que la infección, cas que i prospere, desarrolla
la picueta.

Variola virus ye un virus con envuelta membranosa (construita a partir d'a
membrana de l'apariello de Golgi d'as celulas d'o huespet) que deixa adintro una
capside virica de simetria helicoidal, con unas dimensions aproximatas, en
chunto, de 302 dica 350 nanometros de lonchitut, per bells 250 - 270 nm
d'amplura. O chenoma consiste d'un fragmento només (bi ha virus DNA que lo
lievan fragmentato, p. ex. lo virus d'a gripe), de dople catiena de DNA, con
forquetas d'apariellamiento de bases en os estremos d'a suya seqüen¨cia, con una
lonchitut aproximata de 186 kilopars de bases (ixo ye, una particla virica muit
gran). O virión u particla virica sin de cubierta membranosa (per eixemplo,
extraito per lisi celular in vitro d'una celula infectata, u bien, lavata con
deterchents especificos) mantién a suya infectividat, a la contra que muitas
altras especies viricas con envuelta lipidica.

A especie virica més emparentata ye lo Molluscum contagiosum virus (chénero
Molluscopoxvirus), causant d'un tipo de verrugas epidermicas (lo Molluscum
contagiosum) inoquas de tot.

O circlo replicativo de Variola virus ye bien enreligato, doncas incluye tamién
diversas formas infectivas, que tienen mecanismos diferents ta dentrar en a
celula. A primera fase replicativa se produce en a mucosa d'a farinche d'a
presona, adubindo-se la primera viremia (viremia primaria) d'entre 17 y 21 días
dempués d'o contachio. Dimpués d'ixo, amaneixen picuetas en a luenga y quan
istas s'ubren, se fa cheneral l'aparición d'o rash maculopapular en tot o
cuerpo, dintro d'un plazo de 4 días dende la primera afección d'a farinche. Como
la més gran parte d'as infeccions viricas, la primera viremia no produce garra
sintoma carateristico, si que fa frebera, mal de capeza, y os tepicos sintomas
asociatos con as infeccions viricas en cheneral (ixo ye perque la respuesta
inmune antiviral sigue quasi siempre las mesmas vías).

As pustulas e las suyas restas (s'ixucan e cayen como costas) son o material més
contachioso. En a fase de rash, a capacidat de contachio no s'estingue dica que
lo huespet pierde la zaguera crosta de pustula, en un tiempo que puet estar dica
d'un mes dempués d'os primers sintomas. O contenito en particlas viricas d'as
ditas crostas ye inmenso, y ixo fa que tamién a ropa de vestuache y d'o leito
sigan contachiosas.



https://an.wikipedia.org/wiki/Utero

L'utero u madriz ye una porción de l'oviducto de los mamifers euterios y
marsupials que presenta una gruesa paret muscular u miometrio cubierta d'una
mucosa con muita irrigación sanguinica u endometrio y que representa una cavidat
interna enamplable a on s'alochará lo embrión y dimpués feto mientres lo
desembolique embrionario. Tamién presenta una tunica exterior de teixito
conchuntivo. En los euterios lo endometrio estableix una conexión vascular gran
con las membranas embrionarias a traviés de la placenta.

L'utero presenta diferents formas en diferents ordens de mamifers. Los uters de
los dos oviductos no son fusionaus en los radedors (utero doble), pueden estar
fusionaus dica la mitat en los insectivoros y perisodactilos (utero bicorne),
fusionaus en la part caudal en los carnivoros (utero bipartito), u fusionaus de
tot en los simios. En l'utero de los simios (y los humans) se distingue dos
partz: cuerpo y cuello u cervix. Lo cuerpo de l'utero ye amplo y ye a on
desembocan las trompas de falopio. Lo cuello de l'utero ye estreito y de forma
cilindrica y comunica con la vachina.



https://an.wikipedia.org/wiki/Universo

L'universo ye a totalidat d'o contino espacio-tiempo en que se troba la
humanidat, chunto con tota la materia y enerchía que bi ha contenita. A gran
escala, ye l'obchecto d'estudeyo d'a Cosmolochía, que se basa en a Fisica y
l'Astronomía, encara que beluns d'os temas d'estudeyo s'amanan a la Metafisica.
Actualment, os expertos no son d'alcuerdo sobre si ye posible (en prencipio) de
plegar a observar a totalidat de l'universo.

Os termins universo conoixito, observable u visible, s'emplegan ta referir-se a
la parti de l'universo que se puet observar. O termin cosmos ye l'universo, más
que más quan se considera como un sistema ordenato y armonioso. A vegatas, o
termin cosmos se fa servir nomás ta decir a l'universo observato, mientres que o
termin universo se refiere a tot o existent, s'haiga descubierto u no. En iste
sentito, 'cosmos' ye l'"universo conoixito" u realidat.

Diversas prebatinas scientificas y observacions fan veyer que l'universo ha
estato gubernato por as mesmas leis fisicas y constants en tota la suya
extensión y tiempo de d'existencia. A fuerza dominant en distancias
cosmolochicas ye a gravedat, y a relatividat cheneral ye actualment a teoria más
precisa sobre a gravitación. L'universo tien a lo menos tres dimensions
d'espacio y una de tiempo. Dimensions adicionals no han puesto estar comprebatas
experimentalment.

A parola universo define quasi siempre o tot. Manimenos, una definición
alternativa d'universo diz que bi ha diversos universos no conectatos entre ells
y que o conchunto d'istos formarban a totalidat d'a existencia, que se decirba
multiuniverso. Por eixemplo, a teoría d'a bombolla universal diz que bi ha
infinitas variedatz d'universos, cadagún con diferents constants fisicas.

A lo largo d'a historia, s'han proposato diversas cosmolochías, fruito d'a
observación de l'universo. A primera viene de l'antiga Grecia, que proposaba que
l'universo poseyeba infinitos espacios e que ha existito eternament, y que
contiene un solo conchunto d'esferas concentricas de mida finita -correspondendo
a las estrelas fixas, o Sol, y quantos planetas - chirando arredol d'una
esferica, pero inmóvil, planeta Tierra. A lo largo d'os sieglos, observacions
mas precisas y teorías milloratas d'a gravedat dioron orichen a la teoría de
Copernico, o modelo heliocentrico y a lo modelo newtoniano d'o sistema solar.
Nuevas investigacions en astronomía han levato a la caracterización d'a Carrera
de Sant Chaime, y a lo descubrimiento d'atras galaxias. O estudeyo d'a
distribución d'istas galaxias y as suyas linias espectrals ha significato muito
ta la cosmolochía moderna.



https://an.wikipedia.org/wiki/Universidat

A Universidat (d'o latín universitas, -atis) ye un establimiento u conchunto
d'unidatz educacionals adedicatas a l'amostranza superior y a investigación. A
universidat atorga graus academicos y tetulos profesionals.

Se creyan en l'Edat Meya europea. A primera institución d'ista mena ye a
Universidat de Bolonia, que fará posteriorment de modelo ta centros educativos
pareixitos. Por anyadienza s'emplega ta nombrar. en atras culturas, a centros
d'amostranza y reflexión superiors, anque a suya creyación pueda estar muito
anterior a la Edat Meya.

Inicialment evolucionoron dende o modelo d'as corporacions artesanals y como
quasi tot en a Edat Meya, yeran muy ligada a la Ilesia. Inicialment,
s'impartiban as ditas siete artes liberals (o trivium y lo quadrivium):

Internament, una universidat gosa trestallar-se cheograficament en quantos
campus, cadaguno en un puesto diferent. Aintro de cada campus bi ha quantas
facultatz y escuelas universitarias (mayoritariament adedicatas a la docencia),
y tamién laboratorios, departamentos y institutos d'investigación, que pueden
compartir una serie d'infraestructuras (biblioteca, salas d'estudeo,
chimnasio...). En cada facultat u escuela s'imparten una u quantas carreras
universitarias.

O maximo representant d'una universidat ye o rector, que riche a universidat con
l'aduya de l'equipe de vice-rectors y atros organos: chunta de gubierno,
consello social, ecetra.



https://an.wikipedia.org/wiki/Turcos_anatolians

Os turcos anatolians, turcos anatolicos u simplament turcos u turqueses habitan
a peninsula Anatolia, parlan una luenga turquica conoixita como turco y son
mayoritariament musulmans sunnitas. Entre os sieglo XIX y XX han ito asimilando
a las minorías minorías musulmanas no kurdas ni arabes que i heba u que se
refuchioron en Anatolia (turcos rumelís, turquemans, carapapakhes, tartres,
nogais, circasians, pomacos, ecetra...).

En as tierras costeras d'a Mar Echea y Mediterrania bi ha cautivos
mediterranios. Tamién bi ha agricultura tradicional en os oasis como Konya.

En as costas bi ha pescataires. En Anatolia central o pastoreyo nomada a grants
distancias ha disminuito, pero encara ye practicato por millons de presonas a lo
menos tres meses en verano a man d'os poblatos, vivindo en tiendas u viviendas
estacionals.

En o sieglo XIX en a costa d'a Mar Echea se desembolicó o cautivo d'a vinya (a
"uga d'Esmirna"), y tamién de tabaco. En as planas de Cilicia creyoron reganos
con cotón. O cautivo de cerials se reintrodució en Anatolia Central. En o sieglo
XIX y primers d'o sieglo XX o modo de vida agricola decayó en Anatolia Oriental
por a perda d'a población armenia.

A grant mayoría d'os turcos anatolians son sunnitas, en o pasato os turquemans
expresaban a oposición a la expansión u dominio otomán prenendo a forma xiita
d'a relichión islamica refirmata por o Imperio Persa Safavida. En a provincia de
Tunceli muita chent pobre d'a tierra son d'a branca xiita d'os alawitas.

As tariqat ("confrairías", "chirmandatz"), sufís chugaban antes de Kemal un
important papel en a vida turca, combinando o misticismo islamico con as
practicas preislamicas. Destacan os mevlevis (derviches que bailan) y os alevi
bektasi, muito importants en a conversión d'os cristians anatolians a lo
islamismo. Tradicionalment en as ciudatz dominaba a ortodoxia sunní y en o medio
rural entre os nomadas predominaban as formas populars d'o islam con elementos
xamanicos.

As confrairías sufís, encara que oficialment disueltas, han renaixito en a
clandestinidat y son un foco d'identidat antisecular.

A etnochenesi d'os turcos d'Anatolia ha estato un proceso largo y con episodios
poco documentatos pero que basicament ha consistito en succesivas inmigracions
turquemanas en Anatolia que han produeito un proceso de turquización lingüistica
y islamización inicial d'a población nativa, procesos continatos por os
habitants ya turquizatos d'Anatolia d'entre qualques sieglos dica o S XX.

As invasions turquemanas d'a Edat Meya facioron que o modo de vida sedentario
d'os agricultors cristians se fese dificil y fuese abandonato en muitos puestos,
feito que tamién fació que muitos cautivadors armenios, arameuparlants (sirians
monofisistas y asirians) y griegos emigrasen t'as rechions costeras. En os
altiplans d'Anatolia central, que en o periodo bizantín no heba estato una zona
tan poblata como a costa, remató predominando o modo de vida d'os pastors
nomadas turquemans, con pocos terrenos cautivatos. Ya en os primers tiempos bi
ha referencias de nobles griegos convertitos a lo islam y que prenioron a luenga
turquica, y esto mesmo debioron fer muitos cristians nativos que quedoron en os
territorios controlatos por os turquemans. Os turquemans preneban mullers locals
y con o tiempo d'alcuerdo con o modelo de dominio d'elites os turquemans se
disolvioron cheneticament en a población nativa y os nativos prenioron a cultura
d'os dominadors foranos. Només os actuals yorucos encara presentan frecuentment
rasgos facials tipicos d'os antipasaus turquemans d'Asia Central. Qualques
confrairías sufís farán un important papel en a islamización d'os cristians
d'Anatolia, o proceso de turquización continó en o periodo otomán, con as
confrairías y con os chenizaros.

En o sieglo XI os bizantins luitaban contra os armenios, que dica l'inte feban
d'etnia tampón entre os pueblos musulmans y o Imperio Bizantín. En l'anyo 1055
os selchuquís fundoron en Irán un soldanato y atacaban a muga oriental. En 1071
os bizantins fuoron derrotatos en Manzikert. Dimpués d'a derrota en Manciquert o
soldán Arp Arslan se limitó a imporsar un tributo a lo Imperio Bizantín y a
fixar as mugas en a situación de l'anyo 970, o que implicaba que o Imperio
Bizantín perdeba Edesa, Antioquía y o norte de Siria. Manimenos se creyó un
vueito de poder que permitió a los turquemans d'ixemenar-sen por tot Anatolia,
dica a mar Echea y Nicea. O succesor de Román IV Diochenes, Miguel VII Ducas
fació servir mercenarios turcos en as luitas interiors, d'una traza que as
incursions temporals fuoron seguitas por o establimiento de pa cutio. Os
turquemans podioron ocupar tierras sin dificultatz. Dimpués os turquemans que
escaban terrenos de pastura pa lo bestiar u gazis musulmans s'ixemenoron por
tota Anatolia, fuera d'un control estatal, ni bizantín ni selchucida.

En a Edat Meya pronto encomenzó a haber-ie una diferenciación cultural y de
concepcions politicas entre as poblacions turcofonas, por un costato os que
tendeban a sedentarizar-sen y preferiban un estato civilizato, tendencia
representata por os que serán os selchuquís de Rum, y por atro os turquemans y
gacis d'Anatolia Central y Oriental, que se preferiban una sociedat menos
controlata y més guerrera y resistiban a acceptar d'os selchuquís de Rum (y
dimpués os otomans). Enta l'anyo 1080 un selchucida se proposó unificar Anatolia
y formó o soldanato selchucida de Rum. En a practica o soldanato de Rum tendió a
dominar o nuclio central d'Anatolia y orientar l'actibidat d'os gacis enta as
provincias perifericas, udi, en contacto con os cristians. En 1176 o soldán de
Rum derrotó en Miriokefalon a los bizantins, que fuoron forachitatos d'Anatolia
central ya de pa cutio. O soldanato tenió l'apocheu a primers d'o sieglo XIII,
dica quan plegoron os mongols. Quan a primers d'o sieglo XIV os mongols
perdioron poder y o soldanato de Rum desapareixió, os gacis tornoron a tener
fuerza y aproveitoron a nueva plegata de turquemans. A udi de Caramán, en o
Taurus combatiba a los cristians d'Armenia-Cilicia, o suyo dirichent s'apoderó
de Konya (antiga Iconium) y se problamó succesor d'os selchucidas de Rum. Atras
udis se formoron en Anatolia occidental: Germiyán, Aydín, Saruhán y Karasi. Os
bizantins y os cruzatos teneban mercenarios ditos turcoples que podeban estar
fillos de turco y griega y s'heban cristianizato nominalment. A Udi d'Osmán no
yera precisament amés important, pero a partir d'ella se formó o Imperio Otomán.
En a versión aragonesa d'o "Libro de Marco Polo" denominan l'actual Turquía u
Asia la Chica como Turqueman (Turquemania en traduccions a atros idiomas) y
dicen que ye habitata por turquemans, armenios y griegos:

Encara que universalista, o Imperio Otomán fue muito important en a formación
d'o pueblo y a cultura turca, y en a expansión d'os turcos en países ocupatos
por ellos. Os turcos emigratos a los Balcans chunto con os eslavos islamizatos y
turquizatos esdevinioron os turcos rumelís.

En o sieglo XIX o Imperio Otomán se iba restrinchindo u centrando politicament
cada vegata més a lo territorio habitato por turcos. Un nacionalisto
expansionista calcato de modelos europeus como o paneslavismo u o panchermanismo
influyó en qualques turcos anatolians y tamién en qualques turquicos d'o Imperio
Ruso, o panturquismo, pero os pueblos turquicos yeran tan ixemenatos y as
diferencias entre ellos tan grans que o panturquismo no podeba lebar-se a la
practica. D'esta traza quan o gobierno d'os chóvens turcos levó a lo Imperio
Otomán a la derrota en a I guerra mundial, amanixió en a presona de Mustafa
Kemal un nacionalismo més pragmatico centrato en os turcos que habitaban en
Anatolia y los territorios que podesen controlar, (turcos y turquicos d'a
Turquía Europea, de Trascaucasia, d'o Kurdistán, etz...). A guerra de 1922-1923
tenió como resultato o establimiento d'una republica laica y a millor definición
d'o pueblo turco, encara que o kemalismo occidentalizó as costumbres d'os turcos
y atros musulmans de Turquía, en una prebatina de modernización. Abolió o
soldanato (desaparición oficial d'o Imperio Otomán) y o califato, secularizó a
vida social, atorgó igualdat de dreitos a las mullers, introdució l'alfabeto
latín y os apellitos, limpió d'arabismos y persismos a luenga standard (turco
otomán), prohibió l'uso d'o velo en as mullers y imposó a vestimenta occidental
en os hombres.

En a primera metat d'o sieglo XX a presión demografica fació que muitos
asentamientos de pastors d'Anatolia central esdevenisen asentamientos fixos.
Feban servir muhachirs y rumelís pa colonizar o medio rural.

A mecanización de l'agricultura provocó una emigración masiva a los barrios
baixos d'as grants ciudatz y t'a Europa occidental, en especial Alemanya.



https://an.wikipedia.org/wiki/Tierratremo

Un tierratremo u terrentrín ye a liberación de golpe d'enerchía potencial
elastica acumulata por a deformación lenta en a superficie d'a Tierra, que ye
espardita en forma d'ondas sismicas. Os tierratremos producen una temblor u una
secudita d'a superficie d'a Tierra.

Os tierratremos gosan producir-sen por o movimiento d'as placas tectonicas que
forman a crosta d'a Tierra. Istas placas se mueven lentament pero de contino, y
os tierratremos ocurren quan a presión sobreixe a capacidat d'os materials d'a
tierra ta endurar-la. Ista condición se troba mas asobén en as mugas entre as
placas tectonicas en que ye dividita a litosfera d'a Tierra.

Os tierratremos ocurren cada día en a Tierra, pero a mayor parti son chicotz y
no causan danyos. Cada anyada se produce uns 30.000 tierratremos, a población en
percibe uns 75, estando-ne 20 os significativos y resultando-ne nomes que 1 u 2
catastroficos. Os mayors tierratremos pueden causar gran destrucción y perda de
vidas por una variedat d'achents que incluyen fallas trencatas, movimiento
vibratorio d'o suelo, inundacions (por eixemplo: tsunami, sobreixita d'entibos),
diferents clases de crepas en o suelo (por eixemplo: licuefación,
chorripatizos), u incendio de materials periglosos). En bells tierratremos en
particular, belún d'istos achents pueden predominar, y historicament cadagún
d'ells ha causato danyos mayors y gran perda de vidas humanas, pero en a mayor
parti d'os tierratremos a temblor d'a tierra ye a causa predominant y prencipal
d'os danyos.



https://an.wikipedia.org/wiki/Teher%C3%A1n

Teherán (en persa تهران, Tehrān) ye una ciudat iraní, capital d'o país y tamién
d'a provincia (Ostān) de Teherán (35°41′N, 51°25′E).

Situata a 1.191 metros d'altaria dencima d'o ran d'a mar, a ciudat de Teherán
tien una superficie de 716,9 km², una población de 7.185.831 habitants y una
densidat de población de 9.893 hab/km². Se troba situata a o norte de país, amán
d'os Monts Alborz, y ye una d'as más importants ciudatz de l'Islam por o suyo
numero d'habitants (chunto con Estambul y O Caire) y por a suya propia historia.

Ye una ciudat muderna, centro politico y economico d'Irán, y tien una important
industria en o suyo interior: textil, alimentaria, automobilistica y
petroquimica. Ye tamién reputada a suya artesanía, especialment as alfombras. Ta
o transporte, a ciudat tien una ampla rete d'autopistas y cinco linias de metro.

Antiparte, encara que en Teherán nomás vive o 20% d'a población iraní, a ciudat
concentra o 45% d'a industria d'o país, amás d'o 30% d'os funcionarios publicos
d'Irán. En as zagueras anyadas bi ha habito un gran aumento d'a suya población,
en haber habito tamién una substancial millora d'as condicions de vida dende
meyatos d'os anyos 1970 por o creiximiento d'os precios d'o petrolio, producto
que ye l'alazet de buena cosa d'a economía d'Irán. Asinas, as poblacions
suburbials han creixito exponencialment istas zagueras anyadas.

Bi ha quantas teorias sobre l'orichen etimolochico d'o nombre d'a ciudat.
Seguntes a primera, d'orichen popular, o nombre sería procedent de Tah + rān,
con o significato de o que puixa (ta as presonas) u o que traviesa. Seguntes o
cheneral Albert Houtum-Schindler, ye una derivación d'a palabra Tir-ān, basata
en l'elemento Tir. Iste elemento tien o significato de plano u plana desertica,
y ye amanato de Shemrān seguntes Schindler.

O historiador y lingüista Ahmad Kasravi tien la misma ideya y oposa Tahrān,
«puesto calido» a Shemrān, «puesto fredo». L'orientalista Vladimir Minorsky
proposa por a suya parte atra esplanicación seguntes o significato de tah
«fundo, fundaria» en os dialectos persas, que s'habría asociato a o nombre d'a
ciudat de Ray, con o que Teherán significaría «que ye dimpués de Ray». Xavier de
Planhol, profesor emerito de Cheografía, afirma en a Encyclopædia Iranica que
istas proposicions pareixen cochunturals y que ye inutil mirar l'orichen
etimolochico d'o nombre d'a ciudat. Mesmo l'ortografia d'o nombre ha cambeyato,
porque antis d'o sieglo XX Teherán s'escribiba con una ﻃ y hue s'escribe con ﺕ
que, seguntes s'afirma, representa millor a pronunciación d'o suyo nombre por os
habitants d'a ciudat.

Teherán ye situato en una plana que baixa ta o sud, a os pietz d'os montes
Alborz. Asinas, a ciudat ye a una altaria de 1.100 metros a o sud, 1.200 m a o
centro y 1.700 m a o norte. A ciudat y os suyos rabals ocupan una superficie de
86.500 hectarias.

En un prencipio, a ciudat yera circunscrita a la muga entre dos zonas con as
caracteristicas d'as planas: a zona alta, que ye composata de gravas gruesas y
permeables, y a zona baixa, que ye composata por depositos aluvials mas finos y
mas impermeables. A zona en que se construyó Tehéran ye a zona de transición que
se troba entre o disierto esteril (u kavir) y a cadena montanyosa d'Alborz.

A ciudat no tien importants recursos hidricos. Ye situata a la mesma distancia
de dos importants cuencas hidrograficas que recullen as auguas d'as montanyas
que bi ha dencima. Istas cuencas son a cuenca d'o río Karaj a l'ueste y a cuenca
d'o río Jājerud, alto u baixo a 30 km a l'este, que aporta auguas a Varamin y a
os pueblos d'arredol. Entre as zonas urbanas de Karaj y Varamin, antis no bi
heba so que una ciudat d'importancia, Ray, que yera en o cruce d'os camins entre
ambas cuencas.

Os vicos d'o norte de Teherán, situatos en alto en os sarratos d'o Elburz,
tienen menos contaminación y son mas frescos en verano. Son os barrios
residencials d'a población acomodada d'a capital. A mayor parte d'as embaixatas
se troban en ite puesto, y tamién o palacio y o parque de l'antigo sha. Ta o
sud, ta o disierto, se troban os barrios más populars y industrials. A lo
estremo sud de l'actual aglomeración urbana bi ha o lugar de Ray, que d'antis
más estió a capital rechional, y tamién o lugar de naixencia d'o califa abbasida
Hârûn ar-Rachîd en 766.

Como a ciudat se troba a os pietz d'as montanyas, una telecabina une a salida
norte de l'aglomeración ta o monte Tochal a 3.966 m d'altaria. Más a l'este y a
50 km d'o centro de Teherán bi ha o monte Damâvand; en a suya tuca queda restos
de nieu dica chulio y tien una altaria de 5.671 m.

A situación en que se troba Teherán, entre montanyas y en a muga con on
disierto, tien una gran influencia en o clima d'a ciudat. O clima d'as montanyas
gosa estar frío y semi-humido, mientres que as zonas en o sud d'a ciudat, quasi
en contacto directo con o disierto de Dasht-e Kavir, son calorosas y xutas. Os
meses más calorosos son os meses de verano (de meyatos de chulio ta meyatos de
setiembre), con temperaturas meyas entre 28 y 30 °C. Os meses más fredos son os
meses d'aviento y chinero, con una temperatura meya d'arredol d'1 °C.

As plevias son d'arredol de 200 mm por anyada, concentratas en hibierno.
Antiparte, o verano ye muit xuto.

A esferencia de temperatura que bi ha entre as montanyas y as planas fa circular
l'aire d'as montanyas enta las planas mientres a nueit, y d'as planas enta las
montanyas mientres o día.

A población de Teherán presenta exposición a lo risgo de tierratremos, por
haber-ie una gran falla baixo a cadena montanyosa de l'Alborz, a os pietz d'a
quala se troba la ciudat de Teherán, y por haber-ie unas quantas fallas de
menors dimensions se troban en as planas a o sud d'a ciudat. Asinas, Teherán ye
expuesta a os tierratremos, en ciclos de manimenos 150 anyadas. No bi ha habito
dengún sismo mayor en Teherán dende fa mas de 175 anyadas, por a quala cosa os
especialistas creyen que bi habrá un tierratremo important en un futuro proximo.
Seguntes un estudio de 1999-2000, un tierratremo d'iste tipo podría causar entre
120.000 y 380.000 victimas.

A metropoli de Teherán, que incrementó a suya superficie mientres a segunda
mitad d'o sieglo XX, encorpora hue bellatros departamentos d'a provincia de
Teherán: o departamento de Teherán encorpora a mayor parte d'a ciudat, que
s'estendilla tamién ta os departaments d'Eslamshahr, de Ray y d'o Shemiranat. A
parabra «metropoli» u «aglomeración» emplegata aquí no tien garra valor
administrativo, y s'emplega nomás que en sentido cheografico, ta designar a la
ciudat de Teherán y a la suya rechión urbana, ye decir, se corresponde con o
municipio de Teherán y con a provincia de Teherán.

O departamento (u shahrestān) de Teherán muga a o norte con o departamento de
Shemiranat; a l'este con o departamento de Damavand; a o sud con os
departamentos d'Eslamshahr, Pakdasht y Ray; y a l'ueste con os departamentos de
Karaj y Shahriar.

O municipio de Teherán (shahrdāri) ye dividito en 22 districtos (mantagheh)
municipals, cadagún con o suyo centro administratibo. Os districtos
s'identifican por numeros, como ye vesible en o mapa adchunto. Teherán ye
dividito en 112 vicos (nāhiyeh), os prencipals d'os qualos son:

Abbas Abad, Afsariyeh, Amir Abad, Bagh Feiz, Baharestan, Darakeh, Darband,
Dardasht, Dar Abad, Darrous, Dibaji, Djannat Abad, Elahiyeh, Evin, Farmanieh,
Gheytarieh, Gholhak, Gisha, Gomrok, Hasan Abad, Jamaran, Javadiyeh, Jomhuri,
Jordan, Lavizan, Nazi Abad, Niavaran, Park-e Shahr, Pasdaran, Punak, Ray,
Sadeghiyeh, Shahrara, Shahr-e ziba, Shahrak-e Gharb, Shemiran, Tajrish,
Tehranpars, Vanak, Velenjak, Yaft Abad, Zafaraniyeh, etc. Istos vicos son
divisions administrativas dependients d'un districto municipal.

Encara que administrativament son separatas de Teherán, Ray, Shemiran y Karaj
son a sobén consideratas como fendo parte d'a metropoli de Teherán.

Teherán yera d'antis mas un chicot lugar situato a una distancia de 7 u 8 km d'a
historica ciudat de Ray. Yera uno d'os primers lugars a o norte d'ista ciudat,
os habitants d'a quala se refuchiaban en Shemiran, Qasran y en as estribacions
de l'Elburz ta fuyir d'a calor d'o sud desertico. Se bi han trobato restas
d'habitaclos d'o Neolitico u encara de periodos historicos anteriors en
chacimientos de Teherán y Ray (como o chacimiento de Cheshm-e Ali, situato en
pleno centro de Ray).

As primeras mencions d'a ciudat en textos historicos ye de 1220, en una mención
d'un texto de Yāqut, amanixendo as primeras explicacions sobre a vida en a
ciudat en un texto de Zakariyā Mohammad Qazvini escrito en 1275. Seguntes istos
textos, en ixas envueltas a ciudat de Teherán yera una qurā ("ciudat comercial")
u mesmo una qariyaton kabiraton ("important ciudat comercial"), que se trobaba
dividita en 12 vicos u mahaleh, estando cada vico dirichito, seguntes Qazvini,
por un viello d'o vico. Qazvini diz amás que entre istos viellos bi heban
barallas, y que os habitants de cada vico no gosaban albandonar os suyos propios
vicos ta vesitar os vicos vecins. Tamién se charra en istos primers textos d'a
particular fesonomía d'a ciudat en ixas envueltas, en gosar estar quantas d'as
viviendas en realidat de tipo trogloditico u semi-trogloditico (ye decir, que a
ploblación viviba en una alta proporción en espelungas), ta proporcionar
seguridat a os suyos habitants en ixos momentos de luitas internas en a ciudat.
Ixe tipo de viviendas se puet trobar tamién en a parti norte d'Irán, ta
proporcionar protección a los suyos moradors dabant d'as rigors climaticas de
l'hibierno.

Antiparte, en ixas envueltas, a ciudat de Teherán alacetaba a suya economía en o
comercio de legumbres y fruitas, estando ixa a prencipal producción agricola d'a
ciudat, producindo-se ixos productos en os huertos d'a ciudat, que yeran de
regano, con as auguas d'os rigachuelos que plegaban dende os montes Alborz,
seguntes os tradicionals sistemas d'irrigación d'a redolada.

A ciudat de Teherán alaceta a suya importancia historica dimpués d'as invasions
d'os mongols d'os territorios de l'actual Irán, quan destruyoron de raso a
ciudat de Ray en 1228. Encara que tamién Teherán en sufrió as conseqüencias, as
destruccions de Ray facioron que os suyos habitants se tresladasen enta Teherán,
una ciudat que lis podía ufrir en ixe inte unas millors condicions y comodidatz
por os suyos chardíns y huertos y por as suyas canals d'irrigación que
favoreixeban l'agricultura. En a descripción d'a ciudat que fa Hamd-Allah
Mostawfi en 1340, diz que ye una "chicota ciudat important", encara que no li da
unas cifras de población a o mesmo ran que antis d'as invasions mongolas.
Mientres o sieglo XIV, a ciudat mas important d'a provincia mongola (d'a quala
en feban parte quatre departamentos, incluyindo-ie o departamento de Teherán) ye
Varamin; en ixas envueltas Ray ya feba parte d'o departamento de Teherán,
prencipiando asinas a primacía d'ista zaguera ciudat sobre Ray.

O primer europeu en visitar a ciudat de Teherán estió ye fácil que o castellán
Ruy González de Clavijo, a qui n'heba ninviato en 1403 o rei Henrique III de
Castiella como ambachador enta la cort de Tamerlán. Ruy González de Clavijo,
mientres a suya ambaixata, vesitó a ciudat de Teherán en chulio de 1404 de camín
enta Sarmagant, a ciudat que en ixas envueltas yera a capital d'o reino mongol
de Tamerlán (y que hue se troba en Uzbekistán). En a suya descripción de
Teherán, Ruy González de Clavijo diz que yera una "gran ciudat" (gran ciudad) a
on se trobaba una residencia reyal (posada); sindembargo, diz que Ray ye una
ciudat albandonata (agora deshabitada). Seguntes Clavijo, a residencia timurida
pareixe que se trobaba situata a o norte de Teherán. As mugas d'a ciudat en ixas
envueltas yeran a o sud l'Imamzadeh Sayyed Esma'il (que hue ye o molimento mas
antigo d'a ciudat, construito antis de 1481) y a o norueste o palacio timurida,
en o puesto a on hue se troba o palacio de Golestan.

En 1553-1554, o shah Tahmasp I d'o Imperio Safavida (o segundo shah d'a dinastía
safavida) devantó en Teherán un bazar y tamién una muralla que rodiaba a ciudat
y que teneba 114 torres (cal parar cuenta que en l'Islam o numero 114 tie una
simbolochía especial, en estar dividito l'Alcorán en 114 suras). Os safavidas
esleyoron a ciudat de Teherán como a suya capital por quantas razons: en
primera, en estar Sayyed Hamza, un ancestro d'os safavidas, apedacato en
l'amanata ciudat de Ray, una ciudat que heba estato succedita por Teherán; en
segundas, en estar dende feba quantos sieglos a ciudat un refuchio ta os xiitas
(y a dinastía safavida yera de credo xiita); y ta rematar por de razones de tipo
historico: os safavidas ya heban tresladato a suya capital dende Tabriz enta
Qazvin por a presión que lis feban os otomans. Asinas, en estar fortificata a
ciudat de Teherán, situata a una distancia de 150 km a l'este de Tabriz à
Qazvin, lis ufriría posibilidatz d'un refuchio seguro en caso de peligro. Xavier
de Planhol diz que cal parar cuenta en que a muralla que se i heba construito
yera muito mas gran que as necesidatz d'o que encara no yera una gran ciudat,
cerclando una superficie de 4,5 km² encara que a población d'a ciudat en ixas
envueltas yera nomás que de 15.000 u 20.000 presonas.

Mientres a epoca safavida, a ciudat de Teherán yera un centro administrativo
rechional, a on teneban a suya seu un beğlerbeği y un gubernador provincial.
Sindembargo, a ciudat no tenega ni garra gran mezquita, ni garra fabrica, ni
garra atro elemento urbanistico como los que se gosaban trobar en as capitals en
ixas envueltas y en ixe contexto cheografico y cultural.

O shah Abbas II tamién residiba a sobén en a ciudat de Teherán, a on fació
devantar-ie una residencia, dita Chāhār bāgh. O shah Suleimán I tamién ordenó a
construcción d'un secretariato imperial (Divān Khāneh) clavato en o centro d'a
ciudat (Chenārestān). Ye en ixe puesto a on l'embaixador d'o soldán Ahmet III se
reunió en 1721 con o shah Husein, qui estió o zaguer shah d'os safavidas antis
d'a invasión afgana. Asinas, en zaguerías d'o sieglo XVIII Teherán ya no yera
una chicota ciudat provincial sino que ya teneba importancia ta os shahs d'a
dinastía safavida.

En 1722, tropas de Mahmoud, d'a dinastía hotaki, invadioron Ispahan, dentrando
asinas o país, incluyindo-ie Teherán y a suya redolada, en una etapa
d'inseguridat.

Mientres a dinastía zand, Teherán esdevién un centro melitar, quan en ixas
envueltas a tribu Zand y a tribu Qajar liotaban por o control d'Irán. Entre 1755
y 1759 Muhammad Karim Khân piensa fer esdevenir de Teherán a capital d'o país y
fa devantar-ie quantos edificios en o suyo vico reyal, como o Khalvat-e Karim
Khani. O vico reyal de Teherán esdevién un arg, ye decir, un vico reyal
fortificato. Sindembargo, en zaguerías Khalvat-e Karim Khani prefirió establir a
suya capital en a ciudat de Shiraz.

Quan en 1779 morió Karim Khan, Qafur Khan (qui yera fidel a los Zand) y Agha
Mohamad Khan (d'os Qajar) se disputoron o control de Teherán. En 1785 un aliato
d'os Qajar prenió Teherán, y o 12 de marzo de 1786 Agha Mohamad Khan dentró en
Teherán y en fació a suya capital. As suyas motivacions yeran de traza
estratechica: l'Imperio ruso presionaba sobre a muga norte d'Irán y os
turquemans a muga d'o nordeste. Amás Teherán se trobaba en a rota de
comunicacions este-ueste en Irán a os pietz de l'Elburz, tenendo amás vías de
comunicacions enta os oasis de l'Irán central y entra atros puestos d'o país.

Con tot y con ixo, en 1797 Teherán teneba encara l'apariencia d'una ciuda nueva,
y teneba nomás que poquetz habitants. Viachers europeus charran d'una ciudat que
teneba nomás que 15.000 habitants (y d'ells, 3.000 yeran soldatos d'a
guarnición) en una superficie de 7,5 km², estando construita nomás que a metat
d'a suya superficie, estando a resta ocupata por huertos y chardins.

Fath Ali Shah (1797-1834) fació importants construcción en o complexo d'a
ciudat. Fació muit más polido l' arg, o vico reyal, y fació devantar-ie l'Emarat
Bādgir y o Takht-e Marmar u "palacio de marbre". Tamién fació devantar a
mezquita d'o Shah en o bazar d'a ciudat y o palacio de Negarestan y de Lalezar.
Con ixo, a ciudat creixeba y esdeveniva un polo d'atracción ta os iranís,
doblando a suya población en nomás que 20 anyatas. Sindembargo, quan remató o
suyo reinato en 1834, encara no s'heban rematato as nuevas construccions.

Con Mohammad Shah Qajar (1835-1848) se facioron as primeras construccions fuera
d'as murallas de Teherán, construindo a o norte d'a ciudat residencias
prencipescas y reyals. Tamién se devantoron en a ciudat quantas mezquitas y
imamzadeh. Sindembargo, os viachers que visitoron a ciudat en ixas envueltas
charran d'una ciudat sin de atractivos.

Con Nasseredin Shah (1848-1896 ye quan Teherán pasó d'una ciudat provincial a
una verdadera capital. En 1868 a ciudat teneba una población de 155.736
presonas, que residiban en os vicos antigos. A nueva muralla que se devantó en
ixas envueltas teneba a forma d'un hectagono irregularcon una circunferencia de
19,2 km, y la trescruzaban 12 puertas monumentals con ornamentos de ceramica.
Nasseredin Shah esvielló quantos edificios, y tamién os qanat (as canals
d'irrigación subterranias) ta suministrar augua a la ciudat. Tamién trazó en o
centro d'a ciudat grans avenitas aptas ta que i pasasen vehiclos, amás de
plazas. Quan remató o reinato de Nasseredin Shah, Teherán teneba una superficie
de 18,25 km².

Mientres a dinastía Qajar, a ciudat de Teherán s'estendillaba arredol d'o bazar,
que yera o centro d'a ciudat. Pero en primerías d'o sieglo XX a ciudat ya heba
creixito, y ya teneba una población d'alto u baixo 250.000 presonas, que por un
regular viviban fuera d'as murallas.

Quan en 1925 plegó a o poder Reza Shah, l'establidor d'a dinastía Pahlavi, o
estato esdevenió un activo impulsor de l'actividat arquitectonica en Teherán,
estando a modernización d'a ciudat una parti integrant d'o programa mudernizador
establito por o nuevo sobirán ta o país. Así, en un proceso parellano a o que
s'heba seguito pocas anyadas antis en Europa, en 1932 se destruyoron as murallas
que heba construito Nasseredin Shah, dixando asinas puesto libre ta construir
unas amplas avenitas: hue nomás subsiste que una d'as antigas puertas d'a
muralla. Mientres os anyos 1930, Reza Shah fació plegar a Teherán a arquitectos
iranians y foranos ta construir-ie muitos nuevos edificios oficials. Asinas,
Nikolai Marcoff estió l'autor de l'Instituto Alborz, André Godard estió l'autor
d'o Museu Nacional d'Irán, Maxime Siroux n'estió de quantas facultatz d'a
Universidat de Teherán, Mohsen Forughi n'estió d'a Bank-e Melli y d'a Facultat
de Dreito d'a Universidat de Teherán, y Vartan Avanessian n'estió d'o complexo
d'apartamentos Reza Shah y d'a escuela Vartan. Se devantoron a oficina de
Correus, a oficina de Telegrafos, a oficina d'a Policía, o Menisterio d'Asuntos
Foranos, a gara, etc.

Quan rematoron istos treballos d'enamplata y de modernización d'a ciudat,
Teherán plegó dica una superficie de 46 km², ye decir, que heba multiplicato por
11 a superficie que teneba mientres o gubierno de Fath Ali Shah. As nuevas
arterias d'a ciudat premitioron o trafico d'autos, en transformando o suyo
teixito urbán.

Mientres a Segunda Guerra Mundial, Teherán estió en 1943 a seu d'a Conferencia
de Teherán, a on parteciporon Franklin D. Roosevelt por os Estatos Unitos,
Stalin por a Unión Sovietica y Winston Churchill por o Reino Unito. En ista
conferencia se prefiguroron quantas qüestions que se decidioron definitivament
en a Conferencia de Yalta pero, a mas, se prenió a decisión de garantir a
independencia y a integridat territorial d'Irán.

Teherán continuó o suyo desembolique en rematar a Segunda Guerra Mundial, pero
mas que mas en os anyos 1960. En 1966, a familia reyal albandonó o vico reyal
d'a ciudat ta instalar-sen en Niavaran: Teherán heba grandito prou como ta estar
asfixiant y os sobirans s'establioron definitivamente n as residencias d'o norte
d'a ciudat, estando dica ixe inte ixas residencias nomás que unas residencias
temporals ta o verano. En ixa mema calendata, Rey y Shemiran, que ya heban
esdevenito vicos d'a ciudat, fuoron adhibitas administrativament a Teherán.

O primer plan urbanistico de Teherán s'establió en 1969. Iste plan definiba un
creiximiento urbanistico d'a ciudat en un eixe este-ueste, contrastando con
l'eixe norte-sud que heba estat caracteristico d'o creiximiento urbanistico de
Teherán en os sieglos anteriors. O plan urbanistico feba a previsión d'establir
nuevos vicos residencials, nuevos vicos industrials a l'ueste d'a ciudat enta
Karaj, o desplazamiento d'o centro comercial y administrativo fuera d'as mugas
de l'antigo casco viello d'a ciudat, y tamién a creyación d'un rete d'autopistas
intra-urbanas más denso, inspirando-se en o modelo d'a ciudat de Los Angeles, en
Estatos Unitos.

Mientres os anyos 1970, en a economía d'Irán dentró una important cantidat de
divisas, debito a o "boom" d'o petrolio, y as nuevas construccions en a ciudat
se feban a escape: construcción de nuevos vicos como o vico d'Ekbatan,
construcción d'o ferrocarril metropolitán de Teherán, de nuevas autopistas, etc.
Mohammed Reza Pahlavi miraba de fer d'a ciudat una ciudat con vocación
internacional y tamién miraba de fer unas nuevas construccions que estasen a
l'altura d'ixas grans expectativas. Dende 1975, os Pahlavi alazetoron a
construcción d'una ciudat ultra-moderna d'una superficie de 554 hectarias en
Teherán, dita Shahestan Pahlavi (ciudat reyal Pahlavi en aragonés). Sindembargo,
ista nueva ciudat, que yera destinata a esdevenir o centro y o simbolo d'o poder
d'a dinastía Pahlavi no se construyó en zaguerías: o prochecto urbanistico se
paralizó dimpués d'a compra y urbanización previa d'os sols en primeras por
problemas de traza presupuestaria y dimpués quan plegó a revolución iraniana y
derrocoron a dinastía Pahlavi.

Antiparte, en 1977 o Gubierno albandonó o plan d'urbanismo redactato en 1969,
porque ya s'heba plegato a las mugas que definiba ixe plan d'urbanismo t'a
ciudat y sindembargo continaba una gran presión inmobiliaria en a ciudat.

En septiembre de 1978 se convocó en Teherán una manifestación, que fue reprimita
por l'Exercito iranián, estando ixa represión l'alazet d'a revolución iraniana.
Mientres dita revolución s'escaició l'episodio d'a dita crisi iraniana d'os
rehens, quan o 4 de noviembre de 1979 s'asaltó l'embaixata d'os Estatos Unitos,
prenendo-ie rehens en un secuestro que no remató dica o 20 de chinero de 1982,
en meyo de qualificacions por os estudiants que prenioron l'embaixata de que
l'edificio yera un "cado d'espías".

Continando con una tendencia que ya s'alazetó en o sieglo XIX, o sud de Teherán
concentra os habitants de clases socials más pobres, a o norte se troban os
ricos, y a clase meya vive a l'este y encara mas a l'ueste d'a ciudat.

A zona industrial Teherán-Karaj se desembolicó a escape seguindo o recorrito d'a
primera autopista d'Irán, y os treballadors procedents d'o norueste d'Irán
gosaban instalar-se en Karaj, que esdevenió asinas un rabal a on viviban as
clases populars, una autentica ciudat-dormitorio. Dica os anyos 1970, a ciudat
de Teherán yera una ciudat compacta, que no teneba garra rabal urbán, y a on se
pasaba sin de transición d'o disierto u d'as vals montanyosas a la contaminación
d'a gran ciudat.

Dentre os equipes de fútbol d'a ciudat bi ha de destacar tres que compiten en a
liga de fútbol profesional d'Irán: o Esteghlal FC, o Persepolis FC y o Steel
Azin F.C.

Entre as instalacions esportivas d'a ciudat bi ha de destacar o estadio Azadi
Sport Complex, un d'os estadios mes grans d'o mundo con una capacidat de 100.000
espectadors, y a on chuga os suyos partidos a selección de futbol nacional.

Teheran estió a primera ciudat d'Orient Meyo que ha organizato unos Chuegos
Asiaticos, en o anyo 1974.



https://an.wikipedia.org/wiki/Tanque

Un tanque u carro de combate y a vegatas tamién dito carro blindato u simplament
blindato, ye un vehiclo melitar armato y blindato y con un sistema de tracción
tot terreno. Os primers vehiclos que feban parti d'o exercito britanico mientres
a Primera Guerra Mundial; apareixioron como una respuesta frent a las
dificultatz que teneba a infantería convencional quan heba d'atacar as buegas
protechitas por filo de fierro de punchas y metralladoras, contra as que asobén
fracasaba.

O nombre de tanque (en anglés tank, deposito) apareixió en as fabricas
britanicas: os treballadors deciban asinas a iste tipo de vehiclos porque
creyeban que yeran construyindo depositos d'augua móvils; a lo prencipio, istos
vehiclos de combate se camuflaban como depositos de combustible. Os primers
tanques no yeran muit efectivos ya que s'estorbaban con prou facilidat, yeran
poco blindatos y facilment destruyitos con granadas de mán. O tanque d'a Primera
Guerra Mundial no yera un arma muit contundent. Mientres a Segunda Guerra
Mundial destacan os Panzer, que yeran os carros de combate d'a Wehrmacht; os
primers en portiar radio y que feban servir tacticas de combate más elaboratas.
A importancia que tenioron os tanques mientres a Segunda Guerra Mundial se
reflecta en os datos d'a producción sovietica, que gosó fabricar bells 80.000
tanques. Dende a postguerra se desarrolla o tipo dito MBT (de l'anglés main
battle tank, "carro prencipal de batalla") con canyons de gran calibre, bien
blindato y capable de luitar tanto en una guerra quimica como en una nucleyar.

Istos vehiclos, de traza progresiva, han ito encorporando tot tipo d'innovacions
tecnolochicas, como los ordinadors y sistemas de visión nocturna.

Os soldatos que forman o presonal que s'encarga d'un tanque gosan estar asobén
quatre: o conductor, o cargador d'o canyón, l'artillero y o comandant d'o carro,
anque en os mas modernos con sistema automatico de carga no cal o cargador, y a
tripulación ye de nomás tres presonas.

O tanque ye un arma movil feita como solución d'a necesidat de avanzar mientres
a batalla con fuego enemigo. Ista ideya de fer un vehiclo u construcció movil ta
avanzar ye muito antiga. Os antigos griegos facieron torres de setio ditas
Helepolis, os asirios teneban barreras movils, o Imperio Román teneba torres con
ruedas y armaduras, mientres a Edat Media os polacos y checos facieron carros
blindatos con metal y Leonardo da Vinchi fació disenyos de vehiclos con ruedas
propulsados con hombres ta atacar a l'enemigo.

Istos primeros intentos yeran prencipalment ta facilitar maniobras de setio pero
os avances tecnolochicos d'a Revolución industrial amenazaron con convertir as
guerras de setio de proporcions chigantinas, conoixitos como guerra de
trincheras en as que os trenes blindatos podeban portar muito peso pero solo a
on bi heba rails, os avions teneban facilidat ta atacar as lineas de esfensa
enemigas pero no podeban avanzar ni esfender as zonas y os primers automovils
blindatos britanicos teneban dificultat es os terrenos con trincheras u fango.
Os britanicos facioron una incheniosa solución con una combinación de automovil
blindato, armas montadas en una torreta y tracción con orugas, creyando una
nueva arma, o carro de combate blindato. As grans guerras mundials estioron a
gran zona de prebas ta o desenvolique d'istas armas.

Os britanicos estioron os que creyeron que o tanque estaria a solución ta a
guerra de trincheras. Winston Churchill, creo un comité, o Landships Committee,
ta o desembolique d'iste arma y tomando como como base o Rolls Royce blindato
que yera utilizau por a Royal Naval Air Service, y con una tracción d'oruga
facioron os primers plans.



https://an.wikipedia.org/wiki/Sistema_de_Posicionamiento_Global

O Global Positioning System (GPS) u Sistema de Posicionamiento Global (millor
conoixiu con as siglas GPS, encara que o suyo nombre completo ye NAVSTAR-GPS).
ye un Sistema Global de Navegación por Satelite (GNSS) que permite determinar de
traza contina y en qualsiquier puesto d'a Tierra a posición d'un obchecto,
presona, vehíclo u nau que portíen un receptor GPS con una exactitut de bells
metros (encara que os receptors de GPS diferencial fan posible d'obtener una
precisión de centimetros). Amás d'a posición, o sistema GPS permite conoixer o
tiempo con gran precisión.

O GPS funciona con un rete de 27 satelites (24 operativos y 3 de respaldo) en
orbita arredol d'a Tierra, a una altaria de 20.200 km, con trachectorias
sincronizadas ta cubrir toda a superficie d'a Tierra. Ta determinar a posición,
un receptor ha de recibir o sinyal d'a lo menos 4 d'os satelites d'o rete GPS.
Istos sinyals permiten calcular a posición y o reloch de cada satelite, y d'ista
traza, sincronizar o reloch d'o receptor GPS y medir o retardo de propagación
d'os sinyals dende que fueron transmesos en o satelite dica que son plegaus en o
receptor. Como iste retardo ye proporcional a la distancia entre o receptor y o
satelite, se puet emplantillar un problema de triangulación (u millor dito, de
trilateración): conoixendo as coordenadas d'os satelites y as distancias dende o
receptor enta os satelites, se puet resolver a posición d'o receptor, y o tiempo
medido en os reloches atomicos que carrían os satelites.

L'antigua Unión Sovietica teneba un sistema similar, o GLONASS, que hue ye
chestionau por a Federación Rusa. Consta de 24 satelites disposatos en 3 orbitas
de 8 satelites cadaguna, situatas a 19.100 km d'altaria.

Hue a Unión Europea ye desembolicando o suyo propio sistema de posicionamiento
por satelite, clamau Galileo, como alternativa civil a lo GPS estatounitense y o
GLONASS ruso, d'orichen melitar. Se tracta d'una flota de 30 satelites que se
situarán en 3 orbitas circulars arredol d'a Tierra, inclinatas 56º respecto a lo
eqüador y a una altaria de 23.000 km.



https://an.wikipedia.org/wiki/Sally_Field

Sally Margaret Field, naixita de Passadena (California, Estatos Unitos) o 6 de
noviembre de 1946, ye una actriz, cantaire, directora cinematografica, guionista
y productor cinematografico estatounitense, activa en o cine estatounitense
dende primerías d'os anyos 1960 y con quantos premios recibitos mientres a suya
carrera cinematografica. Ye la mai d'o escritor y guionista Peter Craig y d'o
director y guionista Eli Craig.

D'entre a suya filmografía, se puet destacar as suyas interpretacions en bellas
cintas como Smokey and the Bandit (1977, Hal Needham), Norma Rae (1979, Martin
Ritt), Absence of Malice (1981, Sydney Pollack), Kiss Me Goodbye (1982, Robert
Mulligan), Places in the Heart (1984, Robert Benton), Murphy's Romance (1985,
Martin Ritt), Steel Magnolias (1989, Herbert Ross), Forrest Gump (1994, Robert
Zemeckis), u Lincoln (2012, Steven Spielberg).

L'actriz Field recibió un premio Oscar a la Millor Actriz en 1979 por a suya
interpretación de Norma Rae Webster en a cinta Norma Rae, dirichita por Martin
Ritt. En 1984 recibió o suyo segundo Oscar a la Millor Actriz por o suyo papel
de Edna Spalding en Places in the Heart, una cinta dirichita por Robert Benton.



https://an.wikipedia.org/wiki/Ribagorza

Ribagorza (en catalán: Ribagorça) ye una comarca oficial aragonesa d'o noreste
d'a provincia de Uesca.

Muga a lo norte con Francia (departamento de l'Alta Garona), a lo noreste con a
Val d'Arán, a l'este con as comarcas d'Alta Ribagorza y Pallars Chusán, a lo
sudeste con a comarca d'a Noguera, a lo sud con a comarca de Litera, a lo
sudueste con a comarca d'o Semontano de Balbastro y a l'ueste con a comarca d'o
Sobrarbe.

Bi ha atra Ribagorza, l'Alta Ribagorza (provincia de Leida), con un nombre
oficial que coincide con a designación d'una subcomarca natural más ampla.

Se diz Alta Ribagorza a la parte más montanyosa, clima más humido y vechetación
más verda; que ye a lo que ye a lo norte d'o macizo de Turbón y Sierra de Cis y
d'os congustros de Ventamillo y Croqueta.

Se diz Ribagorza Baixa a la parte d'o sud, menos montanyosa, de clima
mediterranio y vechetación más mediterrania con carrascals y pinetas de pin
borde.

O toponimo Ribagorza se remonta a lo latín RIPA y CURTIA (adchectivo postverbal
de CURTIARE u CURTARE). Ye un toponimo que en catalán se fa servir on articlo
definiu (La Ribagorça) pero que en aragonés medieval, belsetán, chistabín y
grausín se fa servir sin articlo:

A macrotoponimia y microtoponimia de Ribagorza ye d'orichen romanz en a mes gran
part d'os casos, con una pequenya presencia de toponimos prerromans que en bell
caso dudoso s'ha puesto interpretar como relacionau con as luengas
vasco-aquitanas. As leis foneticas presents en os toponimos romances gosan
responder a la fonetica aragonesa en a compleganza de l'Esera y a la fonetica
catalana en as compleganzas d'o Noguera Ribagorzana y part d'o río Isabana, con
excepcions. En totz os casos caracters ribagorzans comuns d'as parlas aragonesas
y catalanas de Ribagorza.

As parlas de Ribagorza son de transición entre o catalán y l'aragonés dende o
punto de vista macrocheografico. O catalán de l'este de Ribagorza se clasifica
como subdialecto ribagorzán en o catalán nordoccidental. L'aragonés de l'ueste
de Ribagorza u aragonés ribagorzano forma a mayor parte de l'aragonés oriental.



https://an.wikipedia.org/wiki/Republica_Democratica_d%27o_Congo

A Republica Democratica d'o Congo ye un país d'Africa, conoixito como Zaire
entre os anyos 1971 y 1999. Situato en l'Africa central ye o tercer país más
gran d'o continent. Muga con a Republica Centroafricana y Sudán a lo norte,
Uganda, Ruanda, Burundi, y Tanzania a l'este, Zambia y Angola a lo sur, y a
Republica d'o Congo a l'ueste. Tien dentrada a lo mar a traviés d'una estreita
faixa de 40 km de costa, siguindo lo Río Congo dic'o Golfo de Guinea.

A suya población ye de 71.712.867 habitants (2011), en una superficie de
2.344.858 km², con una densidat de población de 31 hab/km².

A capital d'o país ye a ciudat de Kinshasa; o president ye Joseph Kabila y o
primer menistro ye Adolphe Muzito.

Administrativament, a Republica Democratica d'o Congo ye dividita en provincias,
encara que Kinshasa, a suya capital, tien un estatuto especial.

D'a suya luenga historia fan parte escaicimientos destacatos, como a plegata
d'os bantús en a dita expansión bantú, que dimpués i establioron o Reino d'o
Congo en o sieglo XIV. En zaguerías d'o sieglo XIX, o territorio de l'actual
Republica Democratica d'o Congo esdevenió una propiedat presonal de Leopoldo II
de Belchica, qui dimpués lo traspasó a o reino de Belchica, dica a suya
descolonización en primerías d'os anyos 1960, en meyo d'una guerra civil que
remató con o establimiento d'a dictadura de Mobutu Sese Seko, prencipiando a la
suya cayita una atra guerra civil.

D'a luenga historia d'a Republica Democratica d'o Congo fan parte escaicimientos
destacatos, como a plegata d'os bantús a o territorio dende 2000 aC dica 500 dC
en a dita expansión bantú, que dimpués i establioron o Reino Luba y encara
dimpués o Reino d'o Congo en o sieglo XIV; en ixas envueltas s'establió un denso
rete comercial que plegaba dica l'Ocián Indico.

En zaguerías d'o sieglo XIX, sindembargo, como conseqüencia d'a Conferencia de
Berlín, o territorio de l'actual Republica Democratica d'o Congo esdevenió una
propiedat presonal d'o rei Leopoldo II de Belchica, qui dimpués lo traspasó en
1908 a o reino de Belchica, prencipiando asinas una intensa explotación colonial
en condicions d'autentica esclavitud, dica a suya descolonización en primerías
d'os anyos 1960, en meyo d'una guerra civil (a dita Crisi d'o Congo) entre
Patrice Lumumba y Moise Tshombe, que remató con o establimiento d'a dictadura de
Mobutu Sese Seko, prencipiando a la suya cayita una atra guerra civil con aduya
forana, guerra a on venció Laurent-Désiré Kabila, asasinato y succeito dimpués
por o suyo fillo Joseph Kabila, qui venció en as primeras eleccions democraticas
celebratas en o país dende a suya independencia..

Os primers pobladors bantús plegoron a l'actual territorio d'a Republica
Democratica d'o Congo entre 2000 aC y 500 dC, desplazando a los suyos anteriors
pobladors pigmeus enta o sud (y con bells repuis ixeminatos por tot o
territorio); antiparte, grupos de pobladors orichinarios d'o Sudán y de l'Africa
oriental tamién s'instaloron en a parte oriental d'o territorio. Os nuevos
habitadors, os bantús, yeran mas que mas agricultors, a diferencia d'os pigmeus,
que yeran cazataires-recolectors, y charraban as luengas bantús, que dende ixe
inte esdevenioron as luengas predominants en o territorio.

Dende o sieglo III, os pobladors bantús en as marguins d'o río Lualaba (en
l'actual Katanga) establioron os alazetz d'un desembolique social complexo, a
cultura Upemba, que dimpués esdevenió un estato consolidato, o reino Luba, que
posteriorment se transformó enta o reino Congo. En ixe inte se desembolicó a
tecnolochía d'o fierro y d'o cobre, dentrando asinas o territorio en a Edat d'o
Fierro. Amás de l'agricultura, practicaban o comercio, plegando os suyos retes
comercials mesmo a o canto de l'Ocián Indico.

Dende a independencia d'o país a Republica Democratica d'o Congo estió
tradicionalment dividita en diez provincias. Istas yeran de distinta grandaria y
historicament constituyoron en si mesmas focos de seccesionismo debito a la
escasa fuerza d'o gubierno de Kinshasa ta mantener o control en tot o país.
Asinas, por eixemplo, en a decada de 1960 o estato de Katanga proclamó a suya
independencia, encara que dita situación fue revertita con posterioridat. A
constitución de 2005 establió un cambeo en a organización territorial d'o Congo,
creyando 26 provincias y sustituindo a las tradicionals 10. Istas, seguntes o
texto constitucional, habrían de prencipiar a funcionar en febrero de l'anyo
2009, encara que dica hue o debandito cambeo constitucional encara no s'ha
levato a la practica.

A Republica Democratica d'o Congo se sitúa en o corazón d'o sector
centro-occidental de l'Africa Sub-sahariana y muga (seguindo o sentito d'as
manetas d'o reloch, dende l'ueste) con Angola, a Republica d'o Congo, a
Republica Centroafricana, Sudán, Uganda, Ruanda, Burundi, Tanzania (mugando con
o laco Tanganica) y Zambia. O territorio ye trescruzato por o equador, con un
tercio d'o país en o Hemisferio Norte y dos tercios en o Hemisferio Sud

Como resultato d'a suya localización equatorial, o Congo, RD. poseye altismos
endices pluvials (Se veiga Clima Tropical), a meyana anyal d'o país ye de
1.070 mm. Tota ista plevia creya a segunda pluvisilva mas gran d'o mundo. A
exuberant vechetación cubre gran parti d'a compleganza d'o río Congo, dica a
suya desembocadura en l'Atlantico a l'ueste. Ista aria ye rodiada por sabanas a
o sud y sudueste, por terrenos montanyosos a l'ueste y densos pastizals que
s'estendillan dillá d'o río Congo a o norte. Altas montanyas pueden trobar-se en
a rechión mas enta l'este d'o país, estando o punto mas alto d'o país se troba
en o Mont Ngaliema en a muga con Uganda (5110 metros).

A compleganza d'o río Congo s'estendilla por quasi a totalidat d'o país, en un
aria de bells 3.700.000 km². O río y os suyos afluyents (o Kasai, o Sangha,
l'Ubangui, l'Aruwimi, y o Lulonga son os mas grans) forman a piedra angular d'a
economía y transporte d'o país, y tienen un alto impacto en a vida diaria d'a
población. A fuent d'o Congo se troba en as tierras altas y as montanyas d'a
Gran Val d'o Rift, tamién en o laco Tanganica y o laco Mweru. O río Congo ye o
mas luengo d'Africa Central, o segundo con mas largaria d'Africa y o segundo con
mayor cabal d'o mundo.

A Gran Val d'o Rift d'o continent africán s'estendilla por l'aria d'os Grans
lacos africans, mugando a Republica Democratica d'o Congo con dos d'ells: o laco
Alberto y o laco Tanganica. A val de Rift en a parti sud y este d'a Republica
Democratica d'o Congo conta con una gran cantidat de riquezas minerals,
incluyindo-ie coltan (mineral que ha aduyato a financiar a quantos bandos d'a
Segunda Guerra d'o Congo, un conflicto que ha resultato con un balance d'alto u
baixo 5 millons de muertos, o mayor dende a Segunda Guerra Mundial), cobalto,
arambre, cadmio, petrolio, diamants, oro, archent, sen, magnesio, estanyo,
chermanio, uranio, radio, bauxita, fierro y carbonio. Desafortunadament ista
riqueza no ha plega a mans d'o pueblo congolenyo sino que son as guerrillas
locals as que se financian en parti gracias a la expleitación y venda d'os
diamants que se i quitan ilegalment.

Situata en un territorio d'orografía diversa, a Republica Democratica d'o Congo
poseye una gran variedat de biomas; dende a sabana en as rechions d'o sud, a
selva umbrofila d'as rechions montanyosas de l'este, os grans lacos africans a
l'este y a pluvisilva d'o Congo que ye, dimpués d'a Selva Amazonica a mas gran
d'o mundo, isto fa d'a Republica Democratica d'o Congo un d'os países con mayor
diversidat biolochica d'a planeta.

O WWF divide o territorio d'a Republica Democratica d'o Congo entre decisiet
ecorrechions:

Entre as muitas especies (belunas endemicas y muitas atras raras) que habitan en
o suyo territorio podemos trobar dos especies de chimpanzés; o chimpanzé común y
o bonobo u chimpanzé pigmeu, o gorila de montanya, l'okapi y o pavo reyal d'o
Congo. Cinco d'os parques nacionals d'o país son catalogatos como Patrimonio d'a
Humanidat: os parques nacionals de Garamba, Kahuzi-Biega, Salonga y Virunga y a
Reserva d'a Vida Silvestre de l'Okapi. A guerra civil y a pobre economía han
feito a-saber-lo mal a la biodiversidat. Muitos guardas forestals fuoron
asasinatos u no podioron continar con o suyo treballo. Istos cinco puestos son
listatos como Patrimonio d'a Humanidad en periglo por a Unesco.

Con o paso d'os sieglos, a Republica Democratica d'o Congo ha estato o centro
d'o que se conoixe como o problema d'o trafico de carne centroafricana
d'animales silvestres, que ye considerato por muitos un problema medioambiental,
y parti d'a crisi socio-economica que sufre o país. A carne d'os animals
silvestres con os que se trafica s'obtiene por un regular por medio de trampas u
gavias d'arambre, atras vegatas con escopetas u atras armas.

A economía d'a Republica Democratica d'o Congo, una nación provista de grans
recursos naturals, ha cayito drasticamente dende a metat d'a decada de 1980. Os
dos conflictos recients (a Primera y a Segunda Guerra d'o Congo), que
prencipioron en 1996, han reducido a producción d'o país y os suyos ingresos
estatals, incrementando a suya deuda externa, y han suposato a muerte por a
guerra, a fambre y as malautías, de 3,8 millons de personas. Actualment, a
Republica Democratica d'o Congo ye o segundo país mas pobre d'o continent
Africano, con un PIB per capita de 300$, dimpués de Zimbabwe.

A situación d'incerteza causata por o creixient conflicto, l'ausencia
d'infraestructuras y a dificultat ta operar en un ambient hostil, han reducido
as operacions de comercio exterior. A guerra tamién ha intensificato o impacto
de problemas alazetals tals como o inestable marco legal, a corrupción, a
inflación y l'ausencia de apertura d'o gubierno en politica economica y
operacions financieras. As condiciones han amillorato a partir de 2002 con a
salita d'as fuerzas invasoras. Un gran número de misions d'o FMI y d'o Banco
Mundial s'han reunito con o gobierno ta aduyar a desembolicar un plan economico
coderent y o president Joseph Kabila ha prencipiato a implementar reformas.
Muita de l'actividat economica recaye en actividatz que quedan difuera d'os
datos d'o PNB oficial.

A Republica Democratica d'o Congo no ye etnicament uniforme, como muitos países
africans con mugas naixitas d'o colonialismo europeu, y en especial os de gran
mida. Os habitants més antigos son os pigmeus d'o Congo y de tota Africa
Central, con antigas adaptacions a la vida de cazataires-recolectors en a selva
equatorial. A distribución d'os pigmeus quedó esminglanata en enclaus (o més
important a Selva d'Ituri), a causa d'a expansión de pueblos bantús que veniban
d'o norueste y a diferencia d'os pigmeus practicaban l'agricultura y teneban
conoixencias de metalurchia. En os cabos orientals d'o Congo os bantús se
topetoron con a expansión u emigracions de pueblos niloticos principalment
ganaders como os tutsis.

Os bantús d'a cuenca d'o Congo se dividen en quatre brancas principals: mongo,
ngombe, mbochi y as chents de l'augua.

S'estima que se parlan un total de 242 luengas en a Republica Democratica d'o
Congo. De todas ellas, nomás 4 poseyen o estatus de luenga nacional: o kikongo,
o lingala, o tshiluba y o swahili.

O lingala estió a luenga oficial d'o exercito baixo a dictadura de Mobutu, pero,
dende que o exercito se rebeló, tamién s'usa o swahili en l'este.

O francés ye a luenga oficial d'o país. Se quiere emplegar como un idioma
neutral entre as diferents collas etnicas.

Mientres o periodo colonial belga, as quatre luengas nacionals fuoron amostratas
en as escuelas primarias, lo que fació que o país fuese un d'os pocos en poseyer
literatura en a suya luenga local mientres a ocupación europea en Africa.

O cristianismo ye a relichión mayoritaria en a Republica Democratica d'o Congo,
seguito por quasi un 80% d'a población. En iste grupo s'incluyen as relichions
catolica con un 50%, protestant con un 20%, y kimbanguista con un 10%. O
kimbanguismo yera visto como una amenaza ta o rechimen colonial y fue prohibito
por os belgas. Actualment a ilesia kimbanguista, dita oficialment "ilesia de
Cristo en a Tierra por o profeta Simon Kimbangu", tien alto u baixo tres
millones de miembros, mas que mas entre os bakongo en as rechions d'o Baixo
Congo y Kinshasa. O mayor numero de cristians seguidors d'o reverendo William
Branham se troba en a Republica Democratica d'o Congo, a on s'estima que bi ha
bells 2.000.000 seguidors.

Sesanta y dos d'as denominacions protestants d'o país son federatas aintro d'a
Ilesia de Cristo en o Congo u CCC. A sobén se le diz dimplament "A Ilesia
Protestante", ya que ye formata por mas d'o 20% d'a población.

A RD d'o Congo partecipa en os Chuegos Olimpicos de Verano dende 1968, anque
encara no ha ganato garra medalla.



https://an.wikipedia.org/wiki/R%C3%ADo_Rin

O Rin (en alemán Rhein, en francés Rhin, en neerlandés Rijn, en rumanch Rain) ye
un d'os ríos más largos d'Europa. Tien una longaria de 1.230 km.

Naixe en os Alpes suizos, d'on s'aleixa fluindo principalment enta o nord, a on
primero sinyala la muga entre Suiza y Liechtenstein; dimpués se desvía ta
l'ueste, forma o laco de Constanza y fa muga con Alemanya y, más entabant, atra
vegada en a endrecera norte, sinyala la muga entre iste zaguer estato europeu y
Francia. Dimpués se matiene mientres muitos kilometros en territorio alemán ta
l'ueste, y a la fin desemboca en a mar d'o Norte en Países Baixos, a on chunto a
lo Mosa forma un gran delta.

A mayor parti d'a suya cuenca ye en territorio alemán (100.000 d'os 185.000
km²).

O hidronimo Rin ye d'orichen celta, de quan se i charraba o galo. Una mención en
aragonés fácil que tradueita dende o francés se troba en o "Libro d'el Trasoro":

En a traducción herediana de "Historia Langobardorum" de Paolo Diacono lo
nombran como Reno calcando dreitament dende o latín Rhenus:



https://an.wikipedia.org/wiki/Poliomielitis

A poliomielitis, tamién dita pólio, paralís infantil y malautía de Heine-Medin,
ye una malautía infecciosa virica aguda que se transmite d'una presona a atra
prencipalment por via fecal-oral. O termin deriva d'as parolas griegas poliós
(πολιός), "gris"; y myelós (µυελός), en referencia a lo "miollo osio", y o
sufixo -itis, que denota inflamación. Tot y que alto u baixo o 90% d'as
infeccions por pólio no causan garra mena de sintomas, os individuos afectatos
pueden presentar una variedat de sintomas si o virus dentra en o fluxo
sanguinio. En alto u baixo l'1% d'os casos, o virus dentra en o sistema niervoso
central, infectando y destruindo preferentment neuronas motrices, prevocando
debilidat muscular y paralís flacido. Pueden producir-se diferents tipos de
paralises, pendendo de que niervos sían afectatos. A polio espinal ye a forma
mas común, y se caracteriza por un paralís asimetrico que en a mayoría de casos
afecta a las garras. A pólio bulbar causa una debilitat d'os musclos inervatos
por os niervos cranials. A pólio bulboespinal ye una combinación de paralís
bulbar y espinal.



https://an.wikipedia.org/wiki/Pena_de_muerte

A pena de muerte u pena capital ye a execución d'un prisionero como castigo por
un crimen u delito. Etimolochicament, pena capital ye o castigo imposato a un
crimen tan grave por o que o suyo autor mereixe estar escapezato.

Seguntes o informe anyal d'execucions chudicials d'Amnistia Internacional, en
l'anyo 2003 fuoron executatas unas 1.146 presonas en 28 países. O 84% d'as
muertes documentatas estioron en quatre países: a Republica Popular de China con
726, Irán con 108, Estatos Unitos con 65; y Vietnam con 64 execucions.

As zagueras execucions se facioron o 27 de setiembre de 1975, cuan cinco
miembros d'a banda terrorista ETA y d'o FRAP (Frente Revolucionario Antifaixista
y Patriota) estioron executatos afusilatos por asesinato. As sentencias estioron
cambeyatas de pena de muerte en o garrote vil por a pena de muerte por
afusilamiento, dimpués d'a polemica d'as execucions en 1974 de Salvador Puig
Antich en Barcelona y Georg Michael Welzel en Tarragona que estioron as zagueras
execucions feitas en o garrote vil.

A Constitución de 1978 abolió a pena de muerte en l'articlo 15, con a excepción
que, en situación de guerra, son as leis penals melitars por tiempos de guerra
as que disposaran l'aplicabilidat d'a pena de muerte, y totalment abolita dende
1995 per una Ley Organica. De feito, en a Constitución espanyola, o dreito a la
vida ye una valor superior de l'ordenamiento churidico; y o mesmo articlo 15 d'a
carta magna espanyola, no nomás prohibe a pena de muerte como castigo legal,
sino tamién as penas legals (u tractos) inhumans u degradants (con a excepción,
como s'ha dito, d'a decisión d'as leis penals militars en tiempos de guerra).

O principio d'humanidat d'as penas en l'ambito d'o dreito penal excluye a pena
de muerte como castigo penal.

Bi ha muitos metodos ta l'aplicación d'a pena de muerte, os mas comuns y mas
utilizatos en a historia son: afusilamiento, asfíxia, cadiera electrica, cambra
de gas, crucificación, Decapitación (escapezar con espata, astral u guillotina),
endición letal, empalamiento, foguera, forca, garrote vil, lapidación (de lapis,
"piedra", apedregan a lo culpable publicament).

Dende o sieglo XVIII por un regular en tot o mundo bi ha una tendencia ta
aplicar a pena capital d'a forma mes humananitaria posible, en o Reino Unito se
prohibió o ahorcamiento con desmembramiento feito con caballos, en Francia
Guillotin inventa a guillotina, y en 1932 en Espanya tamién ye prohibito o
ahorcamiento estando sustituito por o Garrote vil.

Bi ha una ampla filmografía sobre ista tematica, su puet destacar as cintas
Compulsion (1959), I want to live! (1958), The executioner's song (1982), Too
young to die? (1990), Murder in the first (1995), The chamber (1996), Last dance
(1996), The Green Mile (1999) basata en una novela d'Stephen King, True crime
(1999), Dancer in the dark (2000), Return to sender (2004) y Salvador (2006).



https://an.wikipedia.org/wiki/Partito_politico

Un partito politico ye una organización politica que tien una ideyolochía
determinata y/u representa bel grupo en particular con l'obchectivo de
participar en bel tipo d'elección u sufrachio. Tamién se pueden formar arredol
d'un tema d'intrés especial. Os partitos politicos en una democracia gosan
informar a la opinión publica d'os suyos plans y programas politicos. Os
partitos politicos constituyen unidatz organizativas a la qualas les se
reconoixe o dreito de participar en un proceso d'elección politica por meyo d'a
presentación de candidatos y programas d'acción u gubierno.

En os sistemas parlamentarios de gubierno, a mayoría d'os partitos politicos
esliyen un capo (u mas); si o partito politico obtiene mayoría en as eslecions,
o capo d'o partito esdevién o chefe de gubierno. D'atra man, en os sistemas
presidencialistas, o partito puet trigar a lo suyo capo como candidato, pero, o
president esleito, asobén, ha d'arrenunciar de totas as conexions con o suyo
partito en prencipiar a suya chestión presidencial.



https://an.wikipedia.org/wiki/Olea_europaea

Olea europaea u olivera ye una especie d'árbol d'a familia d'as Oleaceae que se
cautiva dende antigo en l'aria mediterrania por l'aceite u olio que se troba en
o suyo fruito, a oliva, que amás ye comestible.

A riqueza de muitas arias d'o Sistema Iberico y d'o Semontano Iberico en a Edat
Meya se basó en o cautivo de zafrán y olivera.(i fa falta una fuent) En os
primers tiempos d'a Espanya franquista a narancha y l'aceite d'oliva yeran unas
d'as pocas exportacions d'o país que i aportaban divisas.(i fa falta una fuent)
Enantes d'as grans chelatas d'os anyos 1950 a olivera yera o cautivo prencipal
d'o semontano baixoaragonés, como actualment encara se desvién en a provincia de
Chaén.(i fa falta una fuent)

L'agrotipo d'a forma cautivata encara existe en a Baixa Cinca y toda la rechión
mediterrania septentrional (Catalunya, Occitania, norte d'Italia);(i fa falta
una fuent) ye a dita "olivera borde" (Olea europaea L. spp. sylvestris),
acebuche en castellán y ullastre en catalán. Ye de mida redueita, con brancas
opuestas, anglosas y las d'abaixo con punchas, fuellas chicotas, y fruitos més
chicotz que as olivas, con poca polpa y no comestiles.



https://an.wikipedia.org/wiki/Museu

Un museu ye una institución permanent sin animo de lucro, accesible a o publico
y a o suyo servicio, y que guarda biens culturals muebles u immuebles (libros,
obras d'arte, u d'atros) ta a suya conservación, estudeyo, exhibición y
espardidura y ta a educación y espleitamiento cultural y estetico d'os
ciudadans.

En 1977, a Organización d'as Nacions Unitas declaró o 18 de mayo como o Día
Internacional d'os Museus.

A parabra provien d'a parabra latina museum, que vien d'o griego μουσείο[ν],
muséion (u templo d'as musas). Sindembargo, estió o nombre d'una institución
establita en a ciudat d'Aleixandría (Echipto) por Ptolomeu II Filadelfo en 280
aC ta promover o conoiximiento y l'aduya ta os intelectuals.

Encara que o coleccionismo d'elementos que hue son en os museus ya existiba en
l'antigüidat, a ideya d'a suya exposición publica no yera present por ixas
envueltas. Encara que tamién s'exponeban biens en os templos, a ormino
relacionatos con a relichión. Bi heban tamién bells particulars, normalment de
l'aristocracia en l'Antiga Roma y en l'Antiga Grecia, que meteban obras d'arte
en lugars destacatos d'as suyas viviendas, encara que no ta o disfrute publico,
sino nomás d'os suyos amigos y visitants.



https://an.wikipedia.org/wiki/Musclo

O musclo (d'o latín musculus, diminutivo de mus, "rato" con sufixo -ulus) ye lo
teixito contráctil d'os animals; deriva d'a capa mesodermica de celulas
cherminals embrionarias. En conchunto, son cada un d'os organos carnosos que,
con a suya contractibilidat, son os instrumentos inmediatos per producir u
contrarrestar os movimientos. O elemento anatomico constituito ye la fibra
muscular, que puet estar lisa u estriata.

A suya función ha de producir movimiento ta fer fesible la locomoción y lo
movimiento dica encara drento d'os organos internos; os musclos se contrayen ta
acorrer-se u mover partis d'o cuerpo, y transportar sustancias en o suyo
interior. En fisiolochía, o musclo ye una d'as cuatro menas de teixitos. Os atro
tres son o epitelio, o teixito conectivo, y o teixito niervoso.

Muitas d'as contraccions de musclos se fan sin d'acción conscient, y son accions
necesarias ta la supervivencia, como en ye la contracción d'o corazón, u lo
movimiento peristaltico, que fa circular l'alimento a traviés d'o sistema
dichestivo. A contracción de musclos voluntarios s'emplega ta mover o cuerpo, y
se puet controlar minuciosament, como son os movimientos d'o uello, o
movimientos grans como lo un d'o musclo cuadriceps d'a garra. O musclo més gran
en o ser humano ye lo glutio mayor.

En o citoplasma de cada fibra muscular bi ha entre 1000 y 2000 miofibrillas que
son formatas por unidatz repetitivas ditas sarcomers, que li dan un aspecto
estriato.

En cada sarcomero bi ha dos tipos de filamentos paralelos: os de miosina
(gruesos) y os d'actina (fins), fixatos en diferents puestos. Un impulso
niervoso que plega a la fin d'un axón libera un neurotransmisor que quan s'une a
la membrana celular d'a fibra muscular libera catión de calcio. O catión de
calcio fa que os filamentos d'actina s'eslicen por dencima d'os filamentos de
miosina, o que fa que os sarcomers s'acurcen, contrayendo-se tota a fibra
muscular.



https://an.wikipedia.org/wiki/Mollusca

Os moluscos (Mollusca) constituyen un filo d'animals invertebraus. Se conoixen
bellas 93.000 especies vivents, feito que fa que sía o filum marín mas numeroso,
contiene un 23% de totz os organismos marins. Os representants d'iste filo viven
en un rango d'habitats muit amplo encluyindo o medio marín, l'augua dulce y
medio terrestre. Os moluscos son un grupo muit diversificau, en mida, en
anatomía estructural, comportamiento y habitat. A sciencia que estudea os
moluscos se diz malacolochía

O filo por un regular se divide en nueu u diez clases taxonomicas, d'as que dos
son extintas de tot. Os gasteropodos (caragols y limacos) son por muito os
moluscos mas numerosos d'as especies clasificadas, y suman o 80% d'o numero
total d'especies de moluscos conoixidas. Os moluscos cefalopodos, como os
calamars, sepias y pulpos, se troban entre os invertebraus con un sistema
neurolochico mas enantau. U bien o calamar chigant o bien o calamar colosal ye o
invertebrau mas gran conoixiu.

Os moluscos son protostomaus con cuerpo tovo e insegmentau, con simetría
bilateral, (de fueras d'os gasteropodos), y celoma muito redueito, (ocupa quasi
exclusivament a cambra pericardica y gonadal). O cuerpo ye dividiu en 3 rechions
morfolochicas: cabeza, piet y masa visceral.

Entre o manto y o resto d'a masa visceral queda un espacio prou gran quasi
cerrau pero que comunica con o exterior. Este espacio ye la cambra palial u d'o
manto, y ye a on se troba as branquias internas, y a on se recullen os conductos
excretors, chenitals y dichestivo.

A casca d'os moluscos ye formada por carbonato calcico en forma d'aragonito y
por una proteína dita conquiolina. En a casca d'os moluscos bi ha 3 estratos:

A denominación de casca coexiste en aragonés moderno con cosca, y se refiere
tamién a la cosca d'o uego y a la casca d'os fruitos secos. En aragonés medieval
han existiu as variants clasca y closca:

A denominación scientifica molluscus provién de mollis, tovo. A la vegada
Molluscus ye una adaptación d'o griego τᾲ μαλάκια, "a cosa tova", que Aristótil
aplicó a la sepia.

A parola molluscus no se relaciona etimolochicament con a parola patrimonial
aragonesa "musclo", que designa a qualsiquier especie d'a familia Mytilidae, y
deriva d'o latín mūsculus (como o francés moule y l'anglés mussel), diminutivo
de mūs ("ratolín", "zorz").



https://an.wikipedia.org/wiki/Mazana

A manzana u mazana ye a fruita caracteristica d'os árbols d'o chenero Malus, en
a familia d'as rosacias. A especie d'a on s'obtiene a mayoría de manzanas ta
consumo ye Malus domestica, conoixida como manzanera domestica.

En Aragón, a parola más extendida ta nombrar a ista fruita ye «manzana». Se
troba con iste nombre en a mayoría de a cheografía aragonesa, tanto en os lugars
a on que en l'actualidat se fabla castellano como a on que se fa marchar
l'aragonés.

«Manzana» ye una forma evolucionada a partir de «mazana», unatra forma más
arcaica que dimana d'o latín <(MALA) MATTIANA, una denominación que en o idioma
antipasau de l'aragonés designaba a una variedat concreta d'ista fruita. Os
derivaus de <MATTIANA, como manzana y mazana, son comuns en o grupo evolutivo
ibero-romance y tanto la una como l'atra s'han documentau en diferents estadios
historicos de as diferents luengas d'iste grupo, como l'aragonés, o castellano y
l'asturleyonés. A predominancia de derivaus de <MATTIANA ye cohesiva en o grupo
ibero-romance, y se contraposa a la tendencia de belatros grupos evolutivos a
dintro d'as luengas romances, como l'occitano-romance (idiomas catalán y
occitano) y o galo-romance (francés), por atras radices etimolochicas sinonimas
que ofreixeba o latín, como <POMU(M).

A forma «mazana», a diferencia d'o castellano, en aragonés sí que nos ha gosau
arribar a la fabla viva actual, anque de forma puntual y sin estar a forma
predominant como qualques autors han quiesto mostrar, puet estar que ta
aparentar una diferencia con o castellano que no ye tal. Se documenta en
localidatz en o extrimo nort-occidental de a Chacetania, como Echo, Ciresa y
Embún (en a val d'Echo) y Ansó (val d'Ansó), pero tamién en Biescas (val de
Tena, Alto Galligo) y en Torla (val de Broto, Sobrarbe). En a resta d'o
territorio, pareix que a sola parola conoixida ye «manzana».

En a val de Benás ye a sola parte d'o dominio lingüistico de l'aragonés a on que
se documenta una forma derivada de o latín <POMU(M), anque ye de notar-se que
podría estar un catalanismo lexico. O naturalista y lexicografo Rafel Vidaller
documenta «poma» en Benás, en Sant Feliu de Veri, Castilló de Sos y en Vilanova.
Manimenos, no s'ha de pensar que sia a sola parola que s'emplega en a dita val
ta nombrar a ista fruita, pus o mesmo autor documenta, en o mesmo lugar de Sant
Feliu, a forma «manzana» pronunciada, ixo sí, a las modas benasquesas:
/man'sana/, como "mansana".

«Manzanyón» ye a forma diminutiva de manzana que s'emplega ta nombrar as
manzanas chicorronas u inmaduras. Vidaller l'ha documentau aplicada a la manzana
de Malus sylvestris, a manzanera borde u montesina, común en quasi toda Europa,
que ye mas menudeta que a d'as manzaneras domesticas encara quan ye madura.



https://an.wikipedia.org/wiki/Mar_Roya

A Mar Roya u Mar Royo (en arabe Bahr el-Ahmar) ye un golfo de l'Ocián Indico
situato entre Africa y Asia. A lo sur, a Mar Royo se chunta con l'Ocián Indico
por o estreito de Bab el-Mandeb y o golfo d'Adén. A lo norte se troba a
peninsula d'o Sinai, o golfo d'Acaba y o canal de Suez (que premite a
comunicación con a Mar Mediterrania). A Mar Roya tien poco más de 1900 km de
largaria, por un amplo maximo de 300 km y una fondura maxima de 2500 m, con una
fondura meyana de 500 m. A superficie d'a Mar Roya ye de bells 450.000 km². Ye
poblata por más de 1.000 especies d'invertebratos, 200 especies de corals y 300
especies de tiburons.

As temperaturas d'a superficie son relativament estables, entre 21 y 25 °C. A
visibilidat ye prou buena dica os 200 m de fundo pero se pueden devantar a
escape aireras fuertes y as corrients se tornan riesgosas.

A creyación d'a Mar Roya se debe a la deseparación d'Africa y a Peninsula
Arabica (Asia). O movimiento prencipió fa bells trenta millons d'anyos y contina
hue, o que esplica a existencia d'una actividat volcanica en as partis más
fundas d'iste mar.

Os países situatos a o canto d'a Mar Roya son Echipto, Sudán, Eritrea e Chibuti
en o veral africano y Israel, Chordania, Arabia Saudí y Yemen en o veral
asiatico.

Bellas ciudatz en a costa d'a mar Roya son: Assab, Port Sudan, Port Safaga,
Hurghada, Suez, Sharm el-Sheikh, Eilat, Acaba, Dahad, Jedda y Al-Hudaidah.

Os griegos deciban a esta mar Eruthra Thalassa (a "Mar Roya") y os romans lo
traducioron como Mare Erythraeum. En aragonés medieval bi ha referencias a la
"Mar Roya", por eixemplo en o "Libro d'o Trasoro":



https://an.wikipedia.org/wiki/Mao_Zedong

Mao Zedong ▶ (i), politico, estatista y poeta chinés (Shaosan, Hunan, 26
d'aviento de 1893 – Pequín, 9 de setiembre de 1976). En l'anyo 1921 estió un
d'os fundadors d'o Partito Comunista de China. Organizó una revuelta entre os
labradors y miró de fer un debantamiento en Hunan, pero fracasó. Progresivament
imposó los suyos criterios adintro d'o partito, plegando a la capeza d'o
movimiento comunista en 1935. En 1949 dimpués d'una luenga guerra civil proclamó
a Republica Popular de China.

Estió President d'o Politburó d'o Partito Comunista de China dende 1943 y
president d'o Comité Central d'o Partito Comunista de China dende 1945 dica la
suya muerte. Baixo iste liderache, o Partito Comunista gubernó China como
resultato d'a victoria en a Guerra Civil Chinesa y en funda a Republica Popular
d'a China en 1949.

Mao desarrolló una branca d'o marxismo-leninismo conoixita como maoismo, en
paralelo a la ideyolochía politica d'o estalinismo, y mientres yera en o poder
colectivizó l'agricultura mientres o dito Gran Salto Entabán. Creyó, y mas tardi
crebó, l'alianza con a Unión Sovietica. mas entabán encetó a Revolución
Cultural.

A Mao se li reconoixe a creyación d'una China unificata, en paz y sin de
dominación estranchera por primera vegata dende a Guerra de l'opio; d'atra man
ye muit creticato por os episodios de fambre entre 1958–1961 y por a violencia
que acompanyó a la Revolución Cultural.



https://an.wikipedia.org/wiki/Kaunas

Kaunas ye una ciudat de Lituania, situata en a rechión de Kaunas (u Kauno
apskritis en lituán).

A suya población ye de 321.200 habitants (2011) en una superficie de 157 km²,
con una densidat de población de 2.045,85 hab/km².

Dentre as suyas carreras destaca L'Avenita d'a Libertat (en lituano Laisvės
alėja) que se remonta a final d'o sieglo XIX. Ye a prencipal carrera comercial
d'a ciudat y ye a carrera piatonal más larga d'Europa de l'Este.

O esporte més practicato ye o baloncesto estando l'equipe més representativo o
Basketball Club Žalgiris conoixito como Zalguiris Kaunas, un d'os millors
equipes d'Europa, que chuga en o Žalgiris Arena. Bells d'os millors chugadors de
baloncesto de Lituania como Arvydas Sabonis, Valdemaras Chomicius, Šarūnas
Marčiulionis, Žydrūnas Ilgauskas y Šarūnas Jasikevičius son naixitos de Kaunas.

Kaunas y o suyo pavillón o Žalgiris Arena, estióron una d'as seus de
l'Eurobasket 2011 de baloncesto chugando-se hi as fases finals d'a competición.



https://an.wikipedia.org/wiki/Javier_Bardem

Javier Bardem (nombre artistico de Javier Ángel Encinas Bardem) naixito de Las
Palmas de Gran Canaria l'1 de marzo de 1969, ye un actor canario, activo en o
cine espanyol dende primerías d'os anyos 1990 y con quantos premios recibitos
mientres a suya carrera cinematografica. Fa parte d'una familia prou vinclata a
o mundo d'o cine: nieto d'os actors Rafael Bardem y Matilde Muñoz Sampedro,
fillo de Pilar Bardem, chirmán de Carlos Bardem, sobrín de Juan Antonio Bardem y
primo de Miguel Bardem.

D'entre a suya filmografía, cal destacar bellas d'as suyas intepretacions en
cintas como Jamón, jamón (1992, Bigas Luna), Huevos de oro (1993, Bigas Luna),
Dias contados (1994, Imanol Uribe), Boca a boca (1995, Manuel Gómez Pereira),
Carne Trémula (1997, Pedro Almodóvar), Before Night Falls (2000, Julian
Schnabel), Los lunes al sol (2002, Fernando León de Aranoa), Mar adentro (2004,
Alejandro Amenábar), No Country for Old Men (2007, Joel Coen y Ethan Coen),
Vicky Cristina Barcelona (2008, Woody Allen), u Biutiful (2010, Alejandro
González Iñárritu).

L'actor Javier Bardem recibió l'Oscar a o Millor Actor Segundario en 2007 por o
suyo papel en No Country for Old Men, una cinta dirichita por Joel Coen y Ethan
Coen.



https://an.wikipedia.org/wiki/Ido

L'ido ye una luenga artificial creyata a partir d'o esperanto. Ye a segunda
luenga artificial mas charrata en o mundo.

Encara que estió bells anyos en periglo de desapareixer, hue ye una d'as luengas
artificials mas charratas en o mundo y que mas s'estendilla por Internet.

L'ido amaneixió por primera vegada en 1907 como resultato d'un deseyo de
reformar os defectos percibitos en o esperanto, ya que os suyos partidarios
creyoron que sería un obstaclo en o suyo espardimiento como luenga de facil
aprendizache. Muitos atros prochectos de reforma amaneixioron dimpués de l'ido,
por eixemplo l'occidental y o novial pero ya han caito quasi en o xuplido.
Actualment l'ido, de conchunta con o esperanto y a interlingua son os solos
idiomas auxiliars con bell peso en a literatura y con un numero relativament
gran de fablants. O nombre d'a luenga puet tener o suyo orichen en a
pronunciación de I.D.O., acronimo de Idiomo di Omni (idioma de totz) u en o
sufixo -ido d'a parola esperantido, que literalment significa "descendient d'o
esperanto".

L'ido fa servir as vintiséis letras latinas usatas en l'alfabeto anglés sin de
signos diacriticos. Sin deixar d'estar totalment regular gramaticalment
charrando, ye parexíu a os idiomas romanicos en aspecto y a primera vista se
trafuca a vegadas con o italián u o espanyol. L'ido ye intelichible en gran
parte ta os fablants d'esperanto, encara que i hai bellas diferencias en a
formación d'o vocabulario, en a gramatica y en qualques parolas de diversa
función gramatical que fan de l'ido, mas que un simple prochecto de reforma, una
luenga independient.

Dimpués d'o suyo encieto, ganó un amplo emparo en a comunidat esperantista que
deseyaba reformas en o esperanto (as estimacions charran d'arredol d'o 20%).
Pero dende alavez, con a muerte repentina d'un d'os suyos autors, Louis Couturat
en 1914, l'aparición de cismas con atras reformas, asinas como o
desconoiximiento que o ido yera un candidato ta estar una luenga internacional
debilitó o movimiento en favor de l'ido, y no ha estau dica o surchimiento
d'Internet quan ha prencipiau a recuperar a suya fuerza anterior.



https://an.wikipedia.org/wiki/Idioma_noruego

O noruego (norsk) ye una luenga chermanica parlata en Noruega, país a on en ye a
luenga oficial.

O noruego ye emparentau cheneticament con o sueco y o danés por derivar tamién
d'o norrén antigo. Chunto con istas dos luengas forma o grupo escandinavo d'as
luengas chermanicas (u grupo d'as luengas nordicas), estando intelichibles entre
ells ixos tres idiomas. Tamién en fan parte d'ixe grupo o islandés y o feroés.

Iste idioma tien dos trazas d'escritura, estando as dos oficials: o bokmål (u
"luenga d'o libro u literaria") y o nynorsk (u "nuevo noruego").

O bokmål ye producto d'a cheneralización d'a luenga danesa como luenga de
cultura en Noruega dende Oslo y a suya redolada en tiempos d'a unión con
Dinamarca. En muitas zonas noruegos deixoron de charrar o noruego autoctono,
pasando a parlar un danés con substrato noruego, devez que o noruego d'ixas
zonas s'erosionaba lingüisticament, seguindo o mesmo modelo de sustitución
lingüistica que se da en l'aragonés substituito por o castellán u en o frisón
substituito por o neerlandés.

O noruego autoctono tradicional ye conoixiu como landsmål ("luenga d'a tierra")
y representa a evolución local d'o norrén antigo occidental que parlaban os
noruegos en tiempos d'os vikingos. A estandarización d'o noruego orichinal se
basa en una sintesi d'os dialectos y parlas d'a costa occidental, a on la
influencia lingüistica danesa estió chicota. Una denominación que recibe esta
forma estandarizada ye a de nynorsk u "nuevo noruego". Ye retaculando debant d'o
danés-noruego u bokmål.



https://an.wikipedia.org/wiki/Idioma

Un idioma u luenga ye un sistema de comunicación verbal d'una comunidat humana,
que puet estar chicota (luenga tribal), un grupo etnico u nacional (luenga
nacional), un conchunto de grupos etnicos d'una rechión (lingua franca) u
poblacions de diferents grupos etnicos por tot o planeta (luenga de relacions
internacionals). En lingüistica s'emplegan indistintament as parabras "luenga" y
"idioma", encara que s'emplega más a primera d'ellas.

O concepto de "luenga" se relaciona con o de "parla" u "fabla". Fabla u parla
como capacidat de fablar u parlar d'una presona ye una realización d'a luenga.
Dende a parla d'o individuo o concepto de parla se fa extensivo tamién a la
capacidat de parlar d'a localidat a on vive ("parla local") y a comarca a on
vive ("parla comarcal"). Tamién prene una dimensión social y bi ha parlas parlas
cultas y parlas rusticas adintro d'una mesma localidat, una mesma comarca u un
mesmo país. A luenga ye formada por o conchunto de totas as parlas entre as que
bi ha una comunicación normal y se transmite una cultura común.



https://an.wikipedia.org/wiki/Hierba

Una hierba (pronunciau /'jerba/, como "yerba"; d'o latín <HERBA) u planta
herbacia ye qualsiquier planta pertenecient a una especie no lenyosa, con una
altaria comprendida d'entre bells centimetros y no mas d'1,5 metros
aproximadament. Quan una planta presenta ixas caracteristicas, se diz que tiene
port herbacio.

A mayor parte de a biodiversidat de plantas superiors que i ha en o planeta
Tierra son especies no lenyosas que pueden decir-se hierbas. En bells climas y
ecosistemas terrestres representan un porcentache elevadismo d'as plantas
presents, por o que a suya importancia ye cabal.

Anque no ye una condición decisiva ta considerar que una planta ye hierba,
muitas d'as especies que popularment se conoix asinas son anyals u bianyals y
cumplen o suyo ciclo biolochico en una anyada. A sobén creixen vivament en os
meses d'oraches favorables, pero se les ixecan as partes aerias en a estación
mas cruda, no quedando sique as estructuras soterranias de resistencia (radices,
bulbos u tuberclos) que les permiten tornar a brostar quan as condicions tornan
a estar favorables.

Bellas especies, con un ciclo estrictament anyal, creixen, fan a florada,
fructifican y mueren en semanas u meses, adintro d'una mesma anyada. En istos
casos, os percullos que amaneixen a la siguient estación de creiximiento son os
nuevos pietz, naixius de simients, que pertenecen a la siguient cheneración.



https://an.wikipedia.org/wiki/Habitat

Un habitat ye un aria ecolochica u medioambiental que ye habitata por una
especie particular d'animal, planta u atro tipo d'organismo. Ye o medio natural
on vive un organismo, u o medio fisico que lo rodeya y influencía u que fa
servir a población d'este organismo.

O termin "población" ye preferible a "organismo" porque si ye posible describir
l'habitat d'un onso negro solo tamién ye posible que no podamos trobar atro onso
negro particular. Manimenos l'agrupación d'onsos negros que constituye una
población reproductora y que ocupa una cierta aria biocheografica. A més, este
habitat puet estar bellacosa diferent de l'habitat d'atros onsos negros que
vivan en atro puesto, d'astí o termin habitat no se faiga servir ni pa on vive a
especie ni on vive l'individuo.

Un caso d'ocupación d'habitat suboptimo ye l'habitat que ocupa o fardacho d'El
Hierro Gallotia simonyi, u as cuevas on cría a foca monche Monachus monachus.
S'ha sinyalato que o Parque Nacional d'Ordesa representaba pa o bucardo Capra
pyrenaica pyrenaica un habitat suboptimo por a dureza d'as condicions climaticas
y que si estió o zaguer puesto on sobrevivió ye porque yera més difícil de
cazar. En a extinción de l'Hombre de Neanderthal as tierras altas d'a Peninsula
Iberica y os Balcans talment representasen un habitat suboptimo en relación a
l'ampla aria que ocupaban enantes d'entrar l'hombre moderno en Orient Meyo y
Europa.



https://an.wikipedia.org/wiki/Guerra_Civil_d%27os_Estatos_Unitos

A Guerra civil d'os Estatos Unitos, Guerra civil americana, Guerra civil
estatounitense u Guerra de Secesión (en idioma anglés American Civil War y
localment en Estatos Unitos The Civil War) estió un conflicto belico en forma
d'una guerra civil que acayeció entre 1861 y 1865 entre 23 estatos d'o norte
d'os Estatos Unitos y os Estatos Confederatos d'America, una coalición d'11
estatos d'o sud que en declararoron a independencia y o dreito a la secesión d'a
Unión.

L'acto inicial d'a guerra estió l'ataque confederato contra Fort Sumter, una
fortificación melitar d'o Exercito estatounitense en a costa de Carolina d'o
Sud, o 12 d'abril de 1861, en a dita batalla de Fort Sumter. Mientres a guerra
l'exercito d'a Unión, que yera mas numeroso, fació batallas de desgaste contra
l'exercito d'a Confederación, que finalment provocó a suya derrota en a batalla
d'Appomattox en a que o cheneral Lee se rindió a o cheneral Grant. Dende iste
momento as atras tropas d'a Confederación fuoron rindiendose, o termín oficial
d'a guerra ye o 9 d'abril de 1865, pero dica o 22 de mayo habió combates menors.
En ista guerra morioron más norteamericans que en dengún atro conflicto armato;
más de 560.000 en total.



https://an.wikipedia.org/wiki/Godos

Os godos estioron un pueblo chermanico oriental orichinario d'o sud de Suecia
que emigró ta Europa Centro-Oriental y creyó un estato centrato en l'actual
Ucraína con influencia dende a Mar Negra dica a Mar Baltica en tiempos d'o Baixo
Imperio Román. A presencia d'os godos en Ucraína crebó a continuidat territorial
d'os pueblos sarmatas. Os godos quedoron dividitos en dos brancas: os godos de
l'este u ostrogodos y os godos de l'ueste u visigodos. O territorio inicial d'o
estato godo centroeuropeu antes d'a deseparación en dos brancas corresponde la
cultura de Chernyakhov. A invasión d'os hunnos empentó a las dos brancas d'os
godos enta o Imperio Román en a suya quasi totalidat. Os godos tenioron una
cristianización primerenca en relación a atros pueblos chermanicos y esdevinoron
arrians. Luitaban principalment a caballo, y talment prenioron este costumbre en
part por coexistencia con os sarmatas. A luenga d'os godos ye dita "gotica".

Os godos encomenzoron a presionar as provincias romanas de Dacia, Moesia
Inferior y Tracia dende l'anyo 238, y dende ixe anyo representoron un problema
defensivo pa os romans. En tiempos de Decio un exercito organizato de godos
baixo o mando de Cniva trescruzó o Danubio y entró en Moesia y Tracia pa
saqueyar-las, en l'anyo 250 asitioron y saqueyoron Filipopoli (Plovdin) y en
verano de 251 derrotoron a los romans de camín ta casa en a Batalla d'Abrittus.
Os godos tornoron a trescruzar o Danubio en expedicions de saqueyo en os anyos
260 y en 267-268. Encara que os emperadors Claudio II y Aurelián consiguioron
refusar estos ataques, Aurelián decició abandonar a provincia de Dacia antes de
l'anyo 273.

En ixos tiempos os godos quedoron dividitos en dos grupos. Os que bi heba a
l'este d'o Dniester esdevinioron os greutungos u "ostrogodos". Os que bi heba a
l'ueste d'o Dniester y en os territorios abandonatos por os romans a lo norte
d'o Danubio yeran conoixitos como tervinchios u vesos y bell tiempo dimpués como
"visigodos". Dimpués de fer-se esta división muitas d'as mencions romanas a
"godos" en cheneral se refieren en realidat a los ostrogodos.

En as cronicas medievals aragonesas y navarras abundan referencias a los reis
visigodos, a l'egual que en atras cronicas medievals d'a Peninsula Iberica. Os
visigodos son asobén mencionatos simplament como godos.

En os textos d'a escuela de Chuan Ferrández d'Heredia son freqüents as mencions
a las dos brancas de godos: videgodos ("visigodos") y ystregodos ("ostrogodos").
Manimenos a vegatas los confunden, sobretot quan coinciden nombres de reis como
Teodorico. A vegatas mencionan a los ostrogodos simplament como godos.

Un eixemplo de mención antes d'a deseparación definitiva en as dos brancas se
troba en "Historias contra los Paganos" quan mencionan as primeras incursions
d'os godos en o Imperio Román y a perduga de Dacia:

En a "Grant Cronica de Espanya", compilación historica de Chuan Ferrández
d'Heredia bi ha una curiosa explicación sobre a división en as dos brancas:

Os textos aragoneses transmiten a confusión tardana entre chetos (dacos) y godos
y d'esta traza en a "Cronica de Sant Chuan d'a Penya" os presonaches historicos
dacos son mencionatos como reis godos. En a "Grant cronica de Espanya" dicen:



https://an.wikipedia.org/wiki/Estremenyo_(ling%C3%BCistica)

O estremenyo (estremeñu u castúo, termin que leva a confusión) ye una parla que
se charra en o sud de Salamanca y en Estremadura, sobretot en o norueste. O
estremenyo combina intresants caracters d'a luenga astur-leyonesa, consideratos
substrato, con caracters propios d'o castellán meridional y que se troban en
andaluz, murcián, en churro y dica en catalán valencián. Ye una parla rechional
u conchunto de parlas locals que a filolochía tradicional ha considerato como
una variant rechional d'o castellán u un dialecto , pero que actualment una
colla de filologos heterodoxos consideran una luenga , plegando dica l'inte de
considerar-la d'o diasistema astur-leyonés, encara que os caracters
astur-leyoneses sigan minoritarios y sigan consideratos por un regular como
restos d'astur-leyonés . Os que consideran o estremenyo como una luenga diferent
fan distinción entre o dialecto estremenyo d'o castellán, con caracters
meridionals y a luenga estremenya, d'o norueste d'Estremadura, a on son més
concentratos os caracters d'o substrato astur-leyonés.

Bi ha caracters que enantes estioron estendillatos por a mayoría u por gran
parte d'a peninsula iberica, afectando a diferents idiomas y que huei se troban
en variants d'ixos idiomas sin conexión cheografica, como se desvién con a
distinción entre v y b propias d'o portugués y o valencián, u a distinción entre
sibilants sonoras y xordas.

Entre os caracters astur-leoyoneses, que son més marcatos en Cáceres, i
trobamos:

Bi ha características astur-leyonesas en bellas variants, por eixemplo: En as
Hurdes se conserva a –e final (que se puet prenunciar –i) dezaga de r, d u Ө:
mare, rede, sede, peci, hoci, encara que se pierda u s'apocope en as terceras
presonas: diz, tien, vien.

O estremenyo de Caceres tien representación literaria en a presona de José María
Gabriel y Galán, que publicó Extremeña en 1902. O estremenyo de Badajoz tien
representación literaria en a presona de Luís Chamizo, que escribió El miajón de
los castúos en 1921.



https://an.wikipedia.org/wiki/Estato_Independient_de_Croacia

O Estato Independient de Croacia (Nezavisna Država Hrvatska en crovate, a sobén
abreviau como NDH) estió un estato aligato de l'eixe creyato dimpués que en 1941
Italia, Alemanya y Hongría invadisen Yugoslavia y permitisen que os ustaixas
(ultranacionalistas crovates) formasen un gubierno. O gubierno ustaixa tenió o
refirme d'a Ilesia Catolica local, y en especial de sectors Franciscans. A
presonalidat principal d'o rechimen ustaixa estió o Ante Pavelić (o poglavnik).
O gubierno ustaixa excluyó a la minoría serbia y prebó de fer-la desapareixer.

Entre os principals cargos ustaixas bi heba una buena representación de crovates
de Bosnia-Herzegovina, encomenzando por o mesmo poglavik, y esto lis permitiba
tener buenas relacions con os bosniacos musulmans, beluns d'os quals encara se
consideraban crovates y s'unioron a los ustaixas.

O Estau Independient de Croacia desapareixió por a derrota de l'exe en a Segunda
Guerra Mundial y por a formación d'un prochecto de Yugoslavia común pa eslavos
meridionals de totas as nacionalidatz.

A principios de 1941 Hitler ordenó a Yugoslavia que s'adhibise a lo Pacto
Tripartito, pensando en atacar Grecia. O rechent Pavlo aceptó, pero os
nacionalistas serbios se rebeloron o 27 de marzo, dimpués Pero II ye proclamato
rei, pero o 6 d'abril de 1941 os exercitos hongaros, alemans y italians
invadioron Yugoslavia, que se rindió o día 17. Yugoslavia fue dividita en zonas,
y se creyó un estato satelite crovate gubernato por os ustaixas ixamplato con
Bosnia-Herzegovina y Sirmia, pero que ha habiu de ceder territorios a Hongría y
Italia, (zonas de Dalmacia).

Encara que en a denominación oficial d'o estau figurás a parola
("independient"), en realidat as tropas alemanas ocupaban o nordeste y as tropas
italianas o sudueste. O feito que os ustaixas hesen habiu de permitir que Italia
s'anexionás Dalmacia fació que muitos nacionalistas crovates no refirmasen a los
ustaixas.

Os ustaixas emprendioron o exterminio de serbios de Croacia y de Bosnia. Muitos
serbios fuoron ninviatos a lo Campo de Concentración de Jasenovac. Con menos
meyos que os alemans pa fer mortaleras, as trazas d'os ustaixas impresionoron a
los mesmos nazis alemans.

Tamién colabororon en a persecución nacional-socialista d'os chudeus (en Ragusa
y Sarajevo i heba sefardís), que en part fuoron ninviaus a campos de
concentración nazis fuera de Croacia. Os ustaixas tamién persiguioron a los
chitans.

A Segunda Guerra Mundial se viviba en o Estau Independient de Croacia como una
autentica guerra civil. Os ustaixas yeran en guerra contra os dos movimientos de
resistencia a los nazis: a resistencia comunista representada por os partisans y
a resistencia monarquica serbia representada por os chetniks.

Mientres os ustaixas prebaban d'exterminar a los serbios, os guerrillers
monarquicos serbios (chetniks) exterminaban a los musulmans bosniacos en as
zonas que controlaban. Os bosniacos luitaban contra os serbios pa vengar-sen.

Yugoslavos de totas as nacionalidatz, crovates tamién s'aplegoron en a formación
d'un exercito partisán que defendeba una Yugoslavia plural y que tienen un
caudiello crovate, Josip Broz Tito. A principios de l'anyo 1942 os partisans
fuoron forachitaus de Serbia y plegoron dica Bihać, a on organizoron un
exercito. Os combates entre ustaixas y partisans continoron en tot l'anyo 1942
en Bosnia, a on yeran bien establitos. A Batalla de Kupres estió una victoria
significativa pa os ustaixas. En noviembre de 1942 os partisans creyoron o
Antifasisticko Vijece Narodnog Oslobodjenja ("Consello Antifascista de
Liberación Nacional"), y controlaban una buena part de Bosnia, Croacia y a costa
dalmata.

Os partisans fuoron refusaus por una contraofensiva alemanya. Entre o 20 de
chinero de 1943 y abril de 1943 se produció a Operación Weiss contra os
partisans de Tito con a participación d'os chetniks como aliatos d'o exercito
italián (y indreitament d'o exercito alemán). Os partisans optoron por dirichir
os suyos ataques enta o sud derrotando a los italians en Prozor, y ir movendo-se
enta l'este, derrotando a los chetniks en a Batalla d'o río Neretva cerca de
Jablanica, o que lis permitió de refuchiar-se en Montenegro.

En 1943 muitos italians cambioron de bando (capitulación italiana) y esto
permitió a los partisans de tornar a abanzar en liberar a costa dalmata en
octubre-noviembre de 1944. Os ustaixas seguiban resistindo encara dimpués d'a
rendición d'Alemanya, fendo-lo o 15 de mayo de 1945 en Eslovenia. Ante Pavelić
recibió asilo diplomatico en a Espanya franquista.

Os combates duroron dica o 25 de mayo de 1945 con a derrota d'os zaguers
crovates y bosniacos en a Batalla d'Odžak (en Posavina), a zaguera batalla d'a
Segunda Guerra Mundial en Europa.



https://an.wikipedia.org/wiki/Diplomacia

A diplomacia ye a conducta de negociacions entre as presonas, os grupos y os
estatos.

A palabra diplomacia deriva d'o diploma román que modernament significa acto
churidico. Os diplomaticos son as presonas que s'adedican profesionalment a lo
exercicio d'a diplomacia.

Con un uso formal se refiere a la diplomacia internacional exercita por
diplomaticos profesionals.

Dica la Primera Guerra Mundial encara existiba la dita diplomacia secreta, en a
que se consideraba normal y deseyable que os compromisos, alcuerdos y pactos
entre Estatos no fuesen conoixitos ni por os atros Estatos ni por a opinión
publica interna. Hue día ista practica ye prohibita y se fa la diplomacia
ubierta.

Bi ha dos prencipals tipos de diplomacia: a diplomacia bilateral entre dos
estatos y a diplomacia multilateral que embreca muitos estatos (diplomacia
internacional) u bells poquetz estatos (diplomacia rechional).

A diplomacia multilateral se practica dende o sieglo XIX en o Congreso de Viena.
En os zaguers anyos s'ha emplegato en a sinyatura de diferents tractatos
internacionals y en institucions como as Nacions Unitas entre muitas atras.

Una misión diplomatica ye o termin colectivo ta una colla de diplomaticos d'un
mesmo país. O embaixador ye o cape d'una embaixata.

O cuerpo diplomatico ye o conchunto de totz os diplomaticos residents en un país
determinato.

En a forma actual a diplomacia nomás existe dende o Renaiximiento ya que sieglos
antis os emisarios que ninviaban os diferents estatos yeran nomás mensachers sin
de papel de negociador.

Dende a Edat moderna, con a teorización d'o dreito d'os estatos (ius gentium) a
diplomacia se presenta como una alternativa a la guerra.

Un destacato diplomatico estió lo cardenal Richelieu (1586-1642), primer
menistro d'o rei Loís XIII de Francia. Estió éll qui creyó a noción d'a razón
d'estato que privilechia la seguridat d'o estato y d'o territorio sobre atras
prioridatz.



https://an.wikipedia.org/wiki/Cupula

Una cupula ye un elemento estructural de l'arquitectura que se pareixe a la
metat superior d'o vueito d'una esfera; ye una vuelta la cheometría d'a quala ye
una semi-esfera por o interior. Iste elemento se troba en o Panteón de Roma,
construito en l'antigüidat y tamién en Santa Sofiya d'Istambul. D'a primera,
Brunelleschi en imitó a esfera y construyó a cupula d'a seu de Santa Maria dei
Fiori en Florencia. Istas influencias de Roma y Florencia han perdurato en o
Renaiximiento (Sant Per d'o Vaticano), o Barroco y o Neoclasicismo europeu y
nordamericán.

Estructuras con forma de cupula feitas con diversos materials tienen un luenga
trachectoria adintro de l'ambito arquitectonico y a suya tradición s'extendilla
dica la prehistoria. S'han trobato diferents tipos d'arcos, tipos de
construccions que precedioron a las autenticas cupulas, en edificios de l'antigo
Orient Meyo y en sepolturas modestas. Se construyoron cupulas domesticas dimpués
d'o Gran incendio de Roma de l'anyo 64, en a Domus Aurea de Nerón, en as
versants d'o mont Palatín. D'atra man, a cupula se convirtió en una
caracteristica de l'arquitectura musulmana a partir ya d'o sieglo VII.

Actualment, as cupulas se consideran como una caracteristica común de
l'arquitectura eclesiastica de muitos credos diferents. As cupulas se
popularizoron primero en Europa y Orient Meyo como conseqüencia d'o suyo uso
freqüent en l'arquitectura relichiosa y secular romana y, en especial,
bizantina, o Imperio Román oriental. As cupulas se facioron populars en
l'arquitectura renaixentista d'o sieglo XV entabán, gosando tener o zenit d'a
suya popularidat mientres o sieglo XVIII, en pleno barroco. Mientres o sieglo
XIX, reminiscencias de l'antigo Senato román, se convirtioron en una
caracteristica d'a gran arquitectura civica. Mientres o periodo barroco, más que
una caracteristica interna d'as construccions domesticas, a on que a suya
presencia ye menos común, tiende a fer parti como un elemento arquitectonico
d'as grans casas y palacios.

Muitas cupulas, en particular as de l'arquitectura d'o renaiximiento y d'o
barroco, son coronatas por una atra chicota cupula u linterna, un tipo
d'innovación de l'arte bizantín que no nomás sirve ta potenciar a luminosidat
d'o espacio y a ventilación d'o edificio, sino que, a más, li da una mayor
dimensión a la decoración interior d'a estructura.



https://an.wikipedia.org/wiki/Crocodylia

Os Crocodylia (bellas vegadas tamién escrito Crocodilia), ditos vulgarment
crocodilos, son un orden de grans reptils sauropsidos arcosaurios. O grupo ye
dito scientificamet Crocodylia en consistencia con o chenero Crocodylus Joseph
Nicolai Laurenti, 1768. Abarca os crocodilos (familia Crocodylidae), aligators y
caimans (familia Alligatoridae), os gavials (familia Gavialidae) y un gran
numero de taxons fosils (beluns terrestres). Son os reptils actuals mas grans.
Son emparentatos con as aus, de feito os Crocodylia se troban mas intimament
relacionatos con as aus que no con os atros reptils actuals.

En as parlas alto-aragonesas se diz crocodilo u cocodrilo. A primera forma ye
més cerca d'a etimolochía latina.

En os textos aragoneses medievals se troba diferents adaptacions d'a parola
latina orichinal presa a traviés d'o francés u atros idiomas.

En "La Flor de las Ystorias d'Orient" dicen cocatrix, (d'o latín calcatrix, a
"mangosta" que os echipcios adoraban por minchar-se os uegos d'os crocodilians y
que remató confundita con estos):

En o "Libro d'el Trasoro" en parlan baixo o epigrafe del corcorel q(ue) ha
q(u)atro piedes:



https://an.wikipedia.org/wiki/Cot%C3%B3n

O cotón u alcotón (Gossypium) ye un chenero formato por bellas 40 especies
d'arbustos aintro d'a familia d'as Malvaceae, d'a que se quita una fibra textil
celulosica natural que creixe arredol d'a simient d'a planta d'o cotón. A fibra
gosa procesar-se ta obtener un teixito blanco, suave y transpirable, pero tamién
dificil de cautivar.

O cotón se considera a más important d'as fibras vechetals. S'obtiene d'a
simient d'as diferents especies d'ista planta (chenero Gossypium), que se
cautiva en diferents rechions calidas d'a Tierra, dende os Estatos Unitos dica
la India. A longaria y a gordaria d'a fibra penden d'a suya procedencia.

D'as mas de 40 especies d'o chenero Gossypium nomás quatre son cultivatas ta
suyo comecio Gossypium arboreum orichinaria de l'India y Pakistán; Gossypium
barbadense orichinaria d'America d'o Sud; Gossypium herbaceum orichinaria d'o
sud d'Àfrica y d'a peninsula d'Arabia y Gossypium hirsutum orichinaria d'America
Central, el Carib y Florida, ista zaguera ye a más estendillata por tot o mundo.
Istas as especies se diferencian por a largaria d'a fibra (más larga u más
curta) y por as caracteristicas agronomicas, pero lo cotón siempre aprecisa d'un
verano mui calido y muita augua de plevia u de riego (cotón echipciano)

Dica fa unas decadas se cautivaba en Exatiel y Sant Per de Calanda, on bi ha una
familia con a embotada de Cotón.



https://an.wikipedia.org/wiki/Condato_d%27Arag%C3%B3n

O Condato d'Aragón s'orichina en una faixa monteriza en o Pireneu central que
encluyiba as vals d'Ansó, Echo y Canfranc.

Va naixer como un intrés d'a dinastía franca Carolinchia de protecher a suya
muga sud d'as posibles enrestidas d'os musulmans d'Al-Andalus.

Anque en un comencipio estio baixo a tutela d'os reis francos, mientres iba
estendillando-se por a compleganza altera d'o río Galligo s'eslurtaba d'o emparo
carolinchio y s'amanaba a o nuclio de gubernants de Pamplona.

En afeminar-se a linia sucesoria d'os contes d'Aragón y haber casato a la
heredera d'o condato, Andregoto Galíndez, con o rei de Pamplona García Sánchez I
fa que o fillo d'os dos, Sancho Garcés II lebase os títols de rei de Pamplona y
conte d'Aragón.

Istos títols irán unitos dica l'anyo 1035 en que o testamento de Sancho o Mayor,
trestalla istas tierras entre os suyos fillos y anque Remiro I d'Aragón hereda
con títol de conte supeditato a la corona de Pamplona, luitó lo increyible por
consiguir a suya independencia.

O fillo de Remiro I, Sancho Remíriz, y o fillato Pietro I consiguen que Aragón
entre a fer parte d'os estatos occidentals a títol de Reino; encara asinas se
considera a Remiro I como primer rei d'a dinastía aragonesa.



https://an.wikipedia.org/wiki/Company%C3%ADa_de_Ches%C3%BAs

A Companyía de Chesús (en latín Societatis Jesu S.J.) ye una orden relichiosa
catolica establita en 1540 por Inacio de Loyola, qui dimpués fue canonizato como
Sant Inacio de Loyola, y reconoixita por o Papa Pavlo III o 27 de setiembre de
1540. Os miembros d'ista orden se conoixen popularment como los chesuitas. Con
bells 20.000 miembros, ye a orden más gran d'a Ilesia catolica de l'actualidat.
A suya estricta formación de más de 10 anyos (estudian filosofía y teolochía,
antimás de realizar "practicas" de diversa naturaleza y estudiar diferents
luengas) fació que esdevenisen mientres más de quatro sieglos en os líders
intelectuals d'o catolicismo. Os chesuitas realizan os tres votos habituals d'a
vida relichiosa (obedencia, pobreza y castidat), pero antimás, adhiben unatro
voto d'obedencia a lo Papa de Roma. A Companyía de Chesús ha estato una
organización relichiosa que ha vivito entre l'alabanza y a cretica, pero siempre
en a polemica.

Aragón se clasifica aintro d'a provincia chesuitica d'Aragón que encluye amás o
País Valencián y as Islas Balears. As localidatz a on se troba a presencia d'a
Companyía de Chesús son Zaragoza, Uesca, Valencia, Gandía, Fontilles, Alicant y
Palma. En toda a provincia bi ha 6 colechios, con 500 profesors y quasi 7.000
alumnos.

En l'anyo 1547, Sant Inacio de Loyola establió a provincia d'Espanya, dimpués,
en 1554 ista provincia se dividiría en dos, Aragón y Castiella, fendo parti d'a
provincia d'Aragón os Reinos d'Aragón, Valencia y Mallorca y o Prencipato de
Catalunya. Dica 1597 ista provincia encluyiba tamién a isla de Cerdenya. O gran
promotor d'a orden en a Corona d'Aragón en istas primeras envueltas estió Sant
Francisco de Borcha, bisnieto de Ferrando o Catolico. En 1815 tornarían a
unir-se todas as provincias en Espanya, ta dividir-se atra vegada en 1863. En
1948, Zaragoza, Uesca y Teruel pasan a fer parti d'a provincia de Castiella
Oriental, chunto a Guipuzcua, Navarra, A Rioxa y Soria. A resta de provincias
que feban parte d'a provincia d'Aragón se agrupan en una nueva, a Tarraconense.
Ista rariza situación dura dica 1962, quan as provincias aragonesas quedan ya
agrupadas como en l'actualidat.

A presencia d'a Companyía de Chesús en Aragón prencipia en 1557, con a fundación
d'o Colechio d'a Purisma Concepción (dimpués de Sant Carlos) en Zaragoza. Bells
anyos dimpués, en 1584 s'estableixe o Colechio de Calatayú, en o puesto a on mas
tardi, en 1752 se creyaría tamién o Real Seminario de Nobles d'a Inmaculata
Concepción. En os siguients anyos se creyarían en todo o reino mas colechios y
residencias, como o Colechio de Sant Vicent Mártir (hue Hogar Doz) en 1591 en
Tarazona, o Colegio de Sant Vicent en 1605 en Uesca, o Colechio de Graus en
1652, o Colechio d'Alagón en 1688, a Residencia de Fonz en 1633, o Colechio de
Casp en 1740 y o Colechio de Teruel en 1745.

En 1767 Carlos III chita a os chesuitas d'Espanya. Por ixas envueltas yeran mas
de 600 os chesuitas forachitatos por Carlos III en toda a provincia d'Aragón,
d'os que nomas una quatrena parti yeran naixitos d'Aragón. Muitos d'istos
chesuitas, mas de 50, morioron en a travesía entre Salou y Civitavecchia y atros
muitos se secularizoron.

A restauración d'a Companyía de Chesus se produce entre 1814 por o papa Pío VII
y 1815 por o rei Ferrando VII, anyos dimpués en 1863 ye quan torna a creyar-se a
provincia d'Aragón, que en iste periodo yera unita con Castiella formando a sola
provincia d'Espanya. Como no se podioron recuperar os antigos biens anteriors a
la expulsión, se creyan nuevas institucions. D'ixas envueltas son a Residencia
de Graus (1816-1820, 1870-1873), a Residencia de Zaragoza (1856-1985) y o
Colechio d'o Salvador de Zaragoza (1871). En l'anyo 1877 se creya en o
Monesterio de Veruela o Noviciato d'a provincia d'Aragón, tornando-se o edificio
ta o Estato en 1971. Un anyo dimpués, en 1878, se creya a Residencia de Uesca.

En 1932 se torna a disolver a Companyía mientres a Segunda Republica Espanyola y
no ye dica 1939 quan os miembros d'a companyía tornan a las suyas antigas
comununidatz y obras apostolicas. En os siguients anyos prencipian a establir-se
nuevas obras como o Colechio Mayor Pignatelli (1954-1975), a Editorial Hechos y
Dichos (1957-1984), a Residencia de Graus (1974-1978), Statio en o vico de La
Jota (1976) y a Parroquia d'o Sagrato Corazón en Miraflors (1985-2000).

Os anyos 1970 plegan con nuevos cambeos. En 1970 se treslada o Colechio d'o
Salvador a l'actual edificio situato en a Romareda, fusionando-se en 1983 con o
Colechio de Jesús-María dica 2011. En zaguerías de 1970 se produce tamién o
treslato d'o Noviciato d'a Provincia dende Veruela enta a carrera Cheneral Mola
de Zaragoza (hue Paseyo Sagasta) a on permaneixerá dica 1977 quan se torna a
tresladar enta Benimámet (Valencia). En 1984 s'inaugura o Noviciato
Interprovincial Sant Chusé Pignatelli d'as provincias d'Aragón, Loyola y
Tarraconense, pasando en 2006 a estar-lo de todas as provincias espanyolas. En
ixe mesmo anyo prencipia a funcionar en o Centro Pignatelli (en o Paseyo
Constitución de Zaragoza) o Seminario d'Investigación ta a Paz.

Entre os chesuitas aragoneses mas destacatos se troban Sant Chusé de Pignatelli
y Baltasar Gracián. Actualment, seguntes o catalogo chesuitico de l'anyo 2000 bi
ha 227 chesuitas en a provincia d'Aragón, d'os que 43 serían aragoneses. Bi ha
atros 145 destribuyitos por misions y atras provincias chesuiticas, d'os que 35
son naixitos d'Aragón. Entre as provincias de Uesca y Zaragoza bi ha 61
chesuitas, 34 d'ells han naixito d'Aragón. Muitos d'istos relichiosos residen en
as diferents casas que tien a orden en o país, 6 d'ells viven en a Residencia de
Uesca y 23 en o Colechio de Jesús-María El Salvador, a on quasi a metat d'ells
tamién treballan. Se troban tamién chesuitas en o Noviciato Sant Chusé
Pignatelli, casa común d'as provincias d'Aragón, Loyola y Tarraconense, con 4
chesuitas y 5 novicios; a Residencia y Parroquia d'o Sagrado Corazón con 8
chesuitas, a Residencia y Parroquia Nuestra Senyora de Belén con 6 chesuitas y 3
chesuitas en a Comunidat de «La Jota». En o Centro Pignatelli bi ha 10 jesuitas,
6 residents en o Centro y 4 d'atras casas que dirichen a Sección Academica, o
Seminario d'Investigación ta a Paz, a Escuela de Pais, a Comunidat de Chovens
Centro-Pignatelli, a Biblioteca y a Ilesia Sant Chusé Pignatelli y a Casa
d'Eixercicios d'a Quinta Julieta, con un equipe de 3 chesuitas y as Relichiosas
Esclavas de Cristo Rei.



https://an.wikipedia.org/wiki/Cometa

Os cometas (d'o latín cometa y iste d'o griego Kometes, cabellera), chunto con
os asteroides, planetas y os suyos satelites, son cuerpos celestes que fan parti
d'o Sistema Solar. Son cuerpos solidos muit parellans a los asteroides pero con
distinta composición, y describen orbitas tan luengas que aquells que rodían a
lo Sol tornan a lo mesmo puesto en pasar muitos anyos, tantos que a beluns d'els
nomás lis s'ha visto una unica vegata. Atros son destruitos por l'acción d'a
gravedat d'o Sol, debito a la suya chicoteta masa.

Os astronomos han trobato que os cometas provienen prencipalment de dos puestos;
o cinturón de Kuiper, localizato mas allá d'a orbita de Plutón y a nube d'Oort,
situata encara mas luent, a la metat de distancia entre a Tierra y Alfa Centauri
(a estrela mas amanata a loSol.)

T'aduyar a os observadors, os astronomos recomiendan a qui deseyen veyer o cielo
buscar en horas previas a l'amaneixer, parando cuenta que ye un obchecto difuso
y dificil de trobar en primera vista.

Se suchiere especialment buscar puestos a on i haiga poca luminosidat, como o
campo u a placha, ya que será mas fácil quanto mas fosco sía o cielo. Tamién
puede estar util fer servir binoculars, porque os cometas son obchectos difusos
y se presentan como un “manchón luminoso” mas brilant enta la zona d'a cabeza y
menos luminosos enta la coda.



https://an.wikipedia.org/wiki/Cloro

O cloro ye un elemento quimico de numero atomico 17 situato en o grupo d'os
halochens (grupo 17) d'a tabla periodica d'os elementos. O suyo simbolo ye Cl.
En condicions normals y en estato puro ye un gas amariello-verdoso formato por
moleculas diatomicas, Cl2, unas 2,5 vegadas mas pesato que l'aire, d'olor
desagradable y verenoso. Ye un elemento abundant en a naturaleza y se tracta
d'un elemento quimico esencial ta muitas formas de vida.

En a naturaleza no se troba en estato puro porque reacciona con rapideza con
muitos elementos y compuestos quimicos, sino que se troba fendo parti de
cloruros y cloratos, mas que mas en forma de cloruro de sodio (NaCl, sal común u
sal de mesa), en as menas de sal y disuelto y en suspensión en l'augua de mar.

Se fa servir ta potabilizar l'augua de consumo disolvendo-lo en a mesma; tamién
tien atras aplicacions como oxidant, blanqueyador y desinfectant. O cloro
gaseoso ye muit toxico (neurotoxico) y s'emplegó como un d'os primers gases de
guerra (arma quimica) en a Primera y Segunda Guerra Mundial.

Iste halochén forma numerosas sals y s'obtiene a partir de cloruros a traviés de
procesos d'oxidación, por un regular por medio d'electrolisi. Se combina
facilment con a mayor parti d'os elementos. Ye licherament soluble en augua (uns
6,5 g de cloro por litro d'augua a 25 °C), en parti formando acido hipocloroso
(HClO).

En a mayoría d'os numerosos compuestos que forma presenta estato d'oxidación -1.
Tamién puet presentar os estatos d'oxidación +1, +3, +5 i +7.



https://an.wikipedia.org/wiki/Clasificaci%C3%B3n_scientifica

A clasificación scientifica se refiere a la forma que os biologos agrupan y
categorizan as especies vivas u ausiditas de sers vivos. A moderna clasificación
dimana d'o sistema que proposó Carlos Linneu ta clasificar hierarquicament as
especies d'alcuerdo con as suyas caracteristicas fisicas compartidas, y
normalizar a suya denominación. Linneu proposó l'emplego d'una formula
consistent en asignar un nombre a cada especie, composau de dos parolas (Sistema
de nomenclatura binominal), a primera ye lo nombre d'o chenero y la combinación
d'as dos designa la especie concreta.

Os taxons (grupos de clasificación) son vinculaus ta una permanent revisión ta
amillorar a consistencia d'a hierarquia clasificadera d'alcuerdo con o prencipio
d'a descendencia común, o qualo dende Charles Darwin ye la base d'esta
categorización. A sistematica molecular, que emplega l'analís d'o ADN chenomico,
heba plegau en as zagueras anyadas a obligar que se fesen bellas modificacions y
ye a preveyer-se que contine fendo-lo. Un eixemplo d'ixa renovación cladistica
ye en o nivel más alazetal; clasicament, s'aceptaba la existencia de cinco
reinos, uno procariotico (reino d'os moneras), y quatre d'eucarioticos
(Protista, Fungi, Animalia y Plantae). Agora, en comparanza, se'n distingue tres
dominios, dos procarioticos (Eubacteria y Archaea) y nomás uno d'eucariotico
(Eukarya), trestallau este zaguer en os quatre reinos d'alto nombraus.

A clasificación scientifica ye una d'as fayenas d'a biolochía sistematica y, más
concretament, d'a taxonomía.



https://an.wikipedia.org/wiki/Chodigo-espanyol

O chodigo-espanyol (djudeo-espanyol, גודיאו-איספאנייול) ye una variedat
d'espanyol charrato mientres sieglos por sefardís que forachitoron d'Espanya en
1492, que siguioron o camín d'atros que emigroron enantes.

O chodigo-espanyol no participa d'as prencipals trasformacions lingüisticas que
se producioron en o norte d'Espanya enta l'anyo 1400, manimenos si que presenta
caracters que se iban cocendo en o sud, como o seseyo-ceceyo.

O sistema fonolochico d'o chodigo-espanyol ha eliminato as sibilants
apico-alveolars ("s" xorda y "s" sonora) y las ha sustituitas por as dentals
procedents de ts, ds y que se representan en castellán medieval como c, ç, z.
Sindembargo conserva a distinción entre as formas xordas y sonoras.

Os fonemas /x/ y /ʒ/ que en o luengache medieval se representaban como x y g, j
se conservan, y en o serfardí de Bucarest o fonema /ʒ/ se pronuncia africato
como en valencián a prencipio de parabra u dezaga n.

O sefardí de Bucarest presenta a ñ descompuesta en ni: aniu, puniu, niudu,
pareixendo-se a la pronunciación rumana.



https://an.wikipedia.org/wiki/Checos

Os checos son un pueblo europeu, y son os habitants mayoritarios de Bohemia y
Moravia (Republica Checa, en Europa Central). Parlan una luenga eslava
occidental (o checo) y son de relichión cristiana catolica u protestant).

O checo ye una luenga eslava occidental y s'escribe en alfabeto latín. O checo
ha tenito influencia chermanica porque o Papa Gregorio VIII se negó a conservar
l'antigo eslavo eclesiastico como luenga liturchica, deixando a Bohemia y
Moravia baixo a tutela relichiosa y politica alemana.

A ortografia d'o checo, con muitas letras con diacriticos como a y a č ha
servito como inspiración pa la creyación d'a ortografía crovata.

Os primers sobirans conoixitos d'os checos estioron a dinastía d'os Premislidas,
conoixitos con seguridat dende Borivoj, baptizato enta l'anyo 880 por Sant
Metodio chunto con a suya muller Ludmila. Borivoj ye succedito por Vratislau y
dimpués por Wenceslau, derrocato por o suyo chirmán Boreslau o crudel. A l'egual
que en Polonia, a cristianización no fue total y part d'a población siguió
pagana. A penar que a cristianizacón se facó por os santos Cirilo y Metodio
ninviatos por Costantinoble, os cristians checos s'alioron con Roma.

En l'anyo 962, quan Otón I d'Alemanya ye coronato emperador d'o Sacro Imperio
Román-Chermanico, Bohemia en fa parte. En l'anyo 973 Boreslau o Piadoso obtién a
creyación d'o bispato de Praga, dependient de l'arcebispato de Maganza. En
l'anyo 992 a Orden Benedictina s'establió en Drevnov a penar d'a resistencia
popular. Bohemia esdevién un reino dentro d'o Sacro Imperio a principios d'o
sieglo XIII con Otakar I. Otakar s'anexiona en l'anyo 1222 Moravia.

Otakar II se fa amo d'a mayor parte d'Austria y aspira a estar esleito emperador
d'o Sacro Imperio, pero os electors prefieren en 1273 a Rodolfo d'Habsburgo. En
a batalla de Dürnkrut en 1278 os Habsburgo prenen posesión d'Austria. En 1306
Wenceslau III ye asesinato y desapareix a dinastía d'os Premislidas.

En 1310 o emperador Henrique de Luxemburgo consigue que o suyo fillo Chuan siga
esleito rei de Bohemia, y se casa con a chirmana de Wenceslau III. Chuan se
dedica a guerreyar por Europa y dixa gubernar a la suya muller y a la nobleza
checa, morindo en 1346 en a batalla de Crécy.

O suyo fillo Carlos lo succede y esdevién emperador d'o Sacro Imperio en 1355,
(Carlos IV). Con Carlos IV Bohemia conoix a suya millor epoca, y Praga esdevién
a capital d'o Imperio y una d'as ciudatz més grans d'Europa. A bula d'Oro de
1356 lechisla o sistema d'elección d'o emperador. O territorio d'o reino de
Bohemia se fa mes gran, con l'anexión d'a Baixa Lusacia, (l'Alta Lusacia ya
perteneixeba a lo reino de Bohemia dende 1329), os países de Cheb, (cabo ueste
de Bohemia), y Znojmo (o sud de Bohemia). Silesia pasa a fer part d'o Reino de
Bohemia a cambeyo de renunciar a la corona de Polonia.

Dende 1344 Praga ye seu d'un arcebispato independient de tot de Maganza. Carlos
IV funda con o refirme de Climent VI a Universidat de Praga en 1348, a primera
d'Europa Central y d'o Sacro Imperio. En 1348 Carlos IV decide d'edificar a
ciudat nueva de Praga, Nové Mesto, y en 1357 ordena a construcción d'o famoso
puent de piedra.

Cheronimo de Praga, que heba estudeyato en Oxford estendilla as ideyas criticas
sobre a ilesia d'o teologo anglés John Wyclif, en os tiempos d'o Scisma
d'Occident. Estas ideyas inspiran a Jan Hus, traductor d'a Biblia a lo checo, y
predica a reforma d'a ilesia en idioma checo en Praga y ye escomulgato. Jan Hus
ye convocato debant o Concilio de Gostanza en 1414 y lo creman vivo, como
dimpués fan con Cheronimo de Praga. Jan Hus esdevién o heroe nacional checo, y
os seguidors d'as suyas ideyas relichiosas (os husitas), se rebelan, tamién con
o deseyo d'un cambeyo social, con abolición d'a servitut y que as tierras sigan
comuns. Wenceslau IV no puet controlar a situación y o 30 de chulio de 1419 os
husitas chitan por as finestras d'o castiello de Praga a altos cargos catolicos.

Wenceslau IV ye sucedito por o suyo chirmán Sechismundo, rei d'Hongría dende
1387 y emperador dende 1419. Os husitas no lo reconoixen y Sechismundo y lo
Papato organizan una cruzata. A cruzata ye derrotata en Vitkov por Jan Zizka, y
una dieta cheneral de Bohemia confisca os biens d'o clero y d'a corona. Quan
muere Jan Zizka en 1424 ye sucedito por Prokop, que derrota a una cruzata en
1431.

Sechismundo aproveita a división entre dos brancas d'husitas, (calixtins y
taboritas). En 1433 bi ha un alcuerde entre catolicos y calixtins en o rito. Os
taboritas son derrotatos en 1434 en Lipany, on muere Prokop. Sechismundo acepta
a perduga d'os biens d'a corona y d'o clero y reconoix o checo como luenga
oficial, ye proclamato rei y muere en 1437.

Alberto de Habsburgo, estió emperador, rei d'Hongría y de Bohemia y morió en
1439, deixando como hereu a Ladislau. Esleyen a atro Habsburgo como emperador,
Frederico III. En Bohemia Chorche de Podebrady, un noble ultraquista prene o
poder y se fa esleyir rei en 1458, dimpués d'a muerte de Ladislau o Postumo.
Imposa a suya autoridat dica en Silesia y funda una imprenta en a que s'imprime
o primer libro en checo. Os catolicos de Bohemia esleyen a Matías Corvín como
rei. En 1466 Pavlo II acomanda a Matías Corvín que organize una nueva cruzata.
Chorche de Podebrady muere en 1471 nombrando como succesor a Ladislau, fillo de
Casimiro lo Gran de Polonia. Ladislau cede a Matías Corvín Moravia, Silesia y
Lusacia y dimpués d'a muerte de Matías Ladislau ye esleito rei d'Hongría y refa
o Reino de Bohemia.

A Ladislau lo succede como rei de Bohemia y Hongría o suyo fillo Luís, que muere
en a Batalla de Mohacs en 1526 y ye succedito por Ferrando de Habsburgo. Dende
ixe inte os Habsburgo serán reis de Bohemia (y d'Hongría) dica 1918.

Dende 1526 dica 1618 en Bohemia bi ha tranquilidat, encara que a reforma
s'estendilla a escape. Os checos son a mayoría utraquistas y se dividirán en
seguidors de Roma y neoutraquistas que se farán protestants. Os alemans de
Bohemia se fan protestants.

Ferrando I en 1556 favorix a los catolicos y proteche a los chesuitas, que
fundan en Praga una universidat rival d'a universidat anterior. En 1561 se creya
un arcebispato catolico de tot, dimpués d'un sieglo y meyo d'husitismo.
Maximilián II ratifica oralment a Confesión checa de 1575, que fa que os
neoutraquistas s'amanen a los luterans.

Rodolfo II estableix a suya residencia en Praga en 1582, proteche as artes y
sciencias, acollindo a astronomos protestants como Tycho Brahe y Johanes Kepler
y reconoix a libertat de culto en 1609. En 1619 muere o suyo chirmán Matías, que
lo succedió.

En a derrota d'a Montanya Blanca desapareix a Bohemia quasi independient y
husita. Bi ha una gran represión que encomienza por 27 miembros d'a dieta que
son escabezatos. Bi ha multas y confiscacions a la baixa nobleza checa y
alemana, y lurs propiedatz pasan a los sinyors que heban estato fidels a lo
bando vencedor como os Wallenstein/Valdstyn. A cancillería de Bohemia ye
tresladata ta Viena. En a dieta domina l'alto clero y l'alta nobleza. Ferrando
dixa que se faiga a contrarreforma y os chesuítas prenen o control d'a
Universidat Carlos. 30.000 familias de nobles y burgueses que no querioron
convertir-sen a lo catolicismo habioron d'exellar-sen.

Rematata a guerra d'as trenta anyatas a fins d'o sieglo XVII s'ha produeito
cambeyos socials que han perchudicato a los nativos checos. Bohemia depende de
l'alta nobleza que tien o 85 % d'a tierra. Os alemans dominan o comercio y
l'artisanía, dica en a capital Praga. Os campesins checos son en una situación
d'esclavitut y en 1680 y 1693-1695 esclatan revueltas.

En 1740, quan a guerra de succesión austriaca, os prusians invaden Silesia, (que
perteneixeba a Bohemia dende o sieglo XIV) y por o tractato de Dresde en 1745 se
l'anexionan de fueras de chicotz territorios que encara se dicen Silesia
Austriaca y que tenioron población alemana (y en Teschen, polaca). En 1741 as
tropas baveranas y francesas ocupan Bohemia sin resistencia popular. Os
Habsburgo veyen que o sistema creyato por Ferrando II no funciona, y quan María
Teresa (1740-1781) y Chusé II (1781-1790) i habió reformas.

Se creya una administración central en Viena con churisdicción en Austria, en
Bohemia y en Moravia. Bi ha una burocracia que se puet fer servir pa puyar
socialment, tanto os alemans como os checos.

Quan a Santa Seu suprime a Orden d'os Chesuítas en 1773 se refirma l'amostranza
secundaria y torna a haber-ie amostranza primaria en checo. Con tot y con ixo
Chusé I estableix que l'alemán yera a luenga sola de l'administración. Bi ha un
edicto de Tolerancia en 1781 pa os protestants que millora tamién a situación pa
os chodigos axkenazís. A esclavitut ye abolita tamién pero no o rechimen feudal.

A principios d'o sieglo XIX Bohemia tien un desembolique economico pareixito a
lo d'Austria y rechions orientals d'Alemanya. Amanix o mobimiento intelectual
d'os despertadors. En 1848 se celebroron esleccions por sufrachio universal en o
marco d'a Confederación Chermanica, (Bohemia en feba part). Os representants
checos se niegan a participar pero os alemans de Bohemia y Moravia, que no veyen
inconvenient en estar unitos Alemanya, si que quieren participar-ie. Un
representant a lo Parlamento de Frankfurt declara que o chequismo ha de estar
aturato y reprimito por a fuerza. Palacky organiza en chunio en Praga un
congreso eslavo con checos, eslovacos y polacos. En a ciudat bi ha disturbios, y
ha d'intervenir o exercito con o cheneral Windischgraetz.

Un parlamento creyato por sufrachio universal s'aplega en Viena con
representants de totz os estatos baixo dominio austriaco de fueras de Hongría.
Bi ha muitos deputatos eslavos y votan en septiembre l'abolición d'os dreitos
sinyorials y d'os ligallos de servitut. A causa d'os disturbios de Bohemia,
reprimitos por o canciller Schwarzenberg (un aristocrata de Bohemia), o gubierno
y asambleya se treslatan ta Moravia. Pretenden creyar una Constitución on se
respeten os dreitos d'as nacionalidatz. L'asambeya refirmaun prochecto
presentato por Cajetán Mayer (un deputato morabo) en o que se respetan os
territorios historicos y bi ha división en cerclos de caracter nacional, pero o
emperadro Francisco Chusé y Scwarzenberg lo refusan. En marzo de 1489
l'asambleya ye disuelta y s'atorga una Constitución reaccionaria.

En 1867 s'alcuerda o compromís austro-hongaro, o territorio de Bohemia y Moravia
quedan en Cisleitania sin garra autonomía, encara que Bohemia yera a l'egual que
Hongría en unión presonal a lo imperio. Os deputatos checos boicoteyan os
treballos d'o parlamento de Cisleitania.

En 1871 o canciller Hogenwart proposa un compromís por que que Francisco Chusé
sería coronato en Praga y reafirmaría os dreitos d'o Reino de Bohemia, pero os
hongaros y os alemans de Bohemia se i oposan. En 1882 s'imposa o bilingüismo pa
os funcionarios de Bohemia, o que favoreix a los checos. A Universidat Carlos se
divide en dos seccions, alemana y checa. Os chóvens checos d'o Partito Nacional
Liberal, fundato en 1874, consiguen una influencia cada vegata mayor, y
s'organiza un partito socialdemocrata checo.

Dica 1906 no bi ha sufrachio universal en Cisleitania. Quan encomenzaba a
primera guerra mundial Bohemia y Moravia encara no teneban autonomía politica
(si que en teneban de cultural). Bohemia y Moravia a fins d'o sieglo XIX y
principios d'o sieglo teneban un grau de desembolique comparable a atros países
d'Europa Central y Occidental, con desembolique industrial (fabricas Škoda
fundatas en Plzen en 1859), agricultura modernizata, grau d'amostranza. Con a
industrialización amaneix una clase obrera. En 1914 o 95 % d'os funcionarios de
Bohemia y Moravia yeran checos. Os escritors d'esta epoca son o checo Jaroslav
Hasek y o chodigo askenazi Franz Kafka.

O gubierno austro-hongaro recluta a soldatos checos y de totas as nacionalidatz
p'a guerra, pero bells liders politicos han emigrato t'o estranchero como Tomás
Masaryk y Edvard Benes, que con o eslovaco Milan Stefanik creyan en París en
1916 o Consello Nacional Checoslovaco con l'aduya d'universitarios franceses
como Ernest Denis.

O Consello Nacional Checoslovaco creya con voluntarios y exprisioners collas de
guerrillers checos y eslovacos que luitan en o frent francés y italián, y
dimpués a Lechión Checa en Rusia.

En mayo de 1917 os deputatos checos proposan en o Parlamento d'Austria-hongría a
creyación d'un estato confederal y que Bohemia-Eslovaquia serían uno d'os suyos
components. Os hongaros s'i oposan.

A Lechión Checa de Rusia participó en a ofensiva rusa de chulio de 1917 pero se
retiró ta Siberia pa embarcar en Vladivostok. A lechión checa participó en a
Guerra Civil Rusa, y 50.000 lechionarios secuestroron o ferrocarril
transiberián. Fuoron derrotatos por os bolchebiques. En 1919-1920 serán
repatriatos.

O gubierno francés en chunio de 1918 reconoixió a representatividat d'o Consello
Nacional Eslovaco. O 14 d'octubre de 1918 Masaryk anuncia en Washington a
formación d'un Gubierno provisional checoslovaco reconoixito por os aliatos. O
28 se proclama a republica en Praga, o 31 se forma en Praga o Gubierno
provisional d'unión de checos y eslovacos.

Os checos reclaman pa o suyo estato tot o territorio historico d'a Corona de
Bohemia: Bohemia, Moravia y a Silesia Austriaca. A fins de 1918 os aliatos
niegan a los alemans d'os Sudetes o dreito a referendum pa que decidan
d'unir-sen a una Alemanya con Austria adhibita.

A Silesia Austriaca ye obchecto de litichio. En a redolata de Teschen bi ha
muitos polacos y Polonia la reclama. O 20 de chulio de 1920 a redolata de
Teschen ye partita en dos y Polonia se queda con a partita oriental.

Dende 1920 dica 1938 en Checoslovaquia bi ha un rechimen de democracia
parlamentaria. Masaryk ye president dende noviembre de 1918 dica 1935. Lo
succede Benes, que enantes heba estato ministro d'afers exteriors y responsable
d'alcuerdes defensivos en 1920-1921 con Rumanía y Yugoslavia (Entesa Chicota), y
con Francia en 1924. En 1935 se firma un pacto d'asistencia mutua con a URSS.
Checoslovaquia estió a zaguera democracia europea que refirmó a la Segunda
Republica Espanyola en a guerra civil. En tot ixe periodo d'entreguerras os
dreitos d'as minorías se respetaban millor que en atros países d'Europa central,
respetando as exichencias d'os tractatos de paz. Serán as reivindicacions d'as
minorías las que farán desfer-se a Checoslovaquia dimpués.

As relacions entre checos y eslovacos se fan peyors porque a millor preparación
educativa d'os checos fa que ocupen masivament as plazas de funcionario en
Eslovaquia. En Eslovaquia o Partito populista prene posicions autonomistas y con
bell caracter faixista con mosen Josef Tiso. Os alemans tornan a reivindicar a
unión con Alemanya y en a decada de 1930 y en 1935 o pronazi Konrad Henlein
obtién dos tercios d'os votos d'os alemans.

En o 12 de marzo de 1938 Austria ye anexionata por Alemanya y esto produce una
crisi en Checoslovaquia. Henlein presiona cada vegata més a lo gobierno de Praga
y bi ha tensión en os Sudetes. Pa evitar una posible guerra que podeba
estendillar-se a mes países, o primer ministro britanico Neville Chamberlain
negocia con Hitler, y con una tensión internacional puyando, o 30 de setiembre
se plega a un alcuerde en Munich entre Hitler, Mussolini, Chamberlain y
Daladier, que ye o principio d'a fin d'a zaguera democracia parlamentaria
d'Europa Central, y indreitament fació que a Segunda Republica Espanyola perdese
un zaguer refirme y que deixase de tener razons pa resistir en a Batalla de
l'Ebro.

O tractato de Munich significaba que o territorio d'os Sudetes de Bohemia,
Moravia y Silesia fuese cedito a Alemanya. O 30 de setiembre Polonia obliga a
que Checoslovaquia li ceda a partita ueste d'a redolata de Teschen. O 5
d'octubre dimite Benes y s'exella en Estatos Unitos. O 6 d'octubre Tiso proclama
l'autonomía d'Eslovaquia y Rutenia. O 2 de noviembre o primer arbitrache de
Viena atorga a Hongría o sud d'Eslovaquia y de Rutenia, y o rechimen pronazi
d'Eslovaquia entra en conflicto con o gubierno de Praga, declarando a
independencia d'Eslovaquia o 14 de marzo de 1939.

A nueit d'o 14 a lo 15 de marzo o president Hacha arriba en Berlín y firma un
documento baixo l'amenaza d'una guerra que posa Bohemia y Moravia en mans d'o
Führer. O 15 de marzo Hitler firma en o castiello de Praga un decreto por o que
Bohemia y Moravia esdebienen un protectorato y s'adhiben a lo Reich.

Mientres a segunda Guerra Mundial as autoridatz nazis controlan de tot Bohemia y
Moravia. En octubre de 1939 Benes creya un comité nacional checo en Londres.
Dende noviembre de 1939 cierran os centros d'amostranza superior. En chinero de
1941 s'establix o servicio de treballo obligatorio. Centenars de mils de checos
son nimviatos a las fabricas alemanas. Os resistents y opositors son nimviatos a
campos de concentración como os futuros presidents Zápotocky y Novotny y lo
futuro arcebispe de Praga mosen Beran.

Benes tornó a ser nombrato president y forma un gobierno que a unión sovietica
reconoix en chunio de 1941. En setiembre de 1941 arriba en Praga d'adchunto
dreito de Himmler Reinhard Heydrich, de caracter tierco, que aumenta a represión
y que ye asesinato o 27 de mayo de 1942. En represalia o 10 de chunio os nazis
fan una mortalera en Lidice. En aviento de 1943 Benes firma en Moscú un tractato
d'amistat y asistencia mutua, y s'entrevista con o comunista Klement Gottwald.

Dica mayo de 1945 as tropas d'os aliatos no podioron entrar en Bohemia y
Moravia. Pocos días enantes de plegar o exercito royo os habitants de Praga se
sublevoron. Os americans plegoron dica Plzen En marzo-abril de 1945 Benes
treslada as autoridatz checoslovacas dende Londres ta Kosice, y se forma un
nuevo gubierno con o socialdemocrata Zdenek Fierlinger de president y o
comunista Gottwald de vicepresident. O programa d'este gubierno, dito de Kosice
preveye una reforma agraria, nacionalizacions y fer liga con a URSS.

Una vegata rematata de tot a guerra se torna a las mugas de 1937, manimenos por
l'alcuerde d'o 29 de chunio de 1945 Checoslovaquia cede a la URSS a Rutenia
Subcarpatica. A conferencia aliata de Postdam d'agosto de 1945 dixa que o
gubierno de Checoslovaquia forachite a los alemans, y dende 1947 no en quedan
que uns 100.000.

En mayo de 1946 bi ha eleccions libres en Checoslovaquia y con o 38% d'os votos
os comunistas ganan. O president Benes acomanda a Gottwald a formación d'un
gubierno d'unidat nacional en o que o ministro d'interior ye comunista y o
menisterio d'asuntos foranos ye en mans de Jan Masaryk, fillo de Tomás Masaryk).
Moscú se mete en a politica checoslovaca y ordena que Checoslovaquia refuse o
plan Marshall, acceptato en chulio. O partito socialdemocrata refusa a fusión
con o partito comunista.

Dimiten dotze ministros no comunistas en protesta d'a orientación comunista d'o
menisterio d'interior. Esclata una vaga y os comunistas prenen o poder a escape.
O 98 % d'o sector industrial ye nacionalizato y una nueva Constitución establix
una Republica de democracia popular. En chunio dimite Benes y os comunistas ya
tienen de tot o poder.

En 1951 bi ha una purga estalinista, y muitos d'os acusatos son comunistas
chodigos axkenazís. En 1960 Checoslovaquia ye proclamata Republica Socialista,
pero en 1963 o sistema se relaxa, liberan a Mosen Beran, arcebispe de Praga y a
comunistas victimas d'as purgas. En febrero de 1968 Alexander Dubcek fa que o
partito comunista prenga un programa reformista “o camín de Checoslovaquia enta
o socialismo”, que ye conoixito como a primavera de Praga. En chulio a URSS, a
RDA, Polonia, Hongría y Bulgaria presionan a Checoslovaquia y os días 20-21
d'agosto a URSS invade Checoslovaquia, tornando a la situación inicial.

O 1 de chinero de 1969 Checoslovaquia esdevinió una republica federal formata
por a Republica Socialista Checa y a Republica Socialista Eslovaca.

En 1989 se produce a revolución de terciopelo y o 17 de noviembre de 1989 una
manisfestación d'estudiants ye reprimita. O día 30 de noviembre o partito
comunista pierde o papel dirichent, o 9 d'aviento dimite Husak, o 29 d'aviento
Václav Havel ye president d'a Republica.

En abril de 1990 Checoslovaquia esdevién una republica federativa checa y
eslovaca, pero os nacionalistas eslovacos dimpués de ganar as esleccions de
chunio de 1992 en Eslovaquia votan una declaración de sobiranía. Václav Havel
dimite y os cabos de gubierno checo y eslovaco negocian a deseparación,
confirmata por voto en l'asambleya federal de noviembre. A deseparación
encomenzó l'1 de chinero de 1993.



https://an.wikipedia.org/wiki/Charles_Chaplin

Sir Charles Spencer Chaplin, tamién conoixito y confundido con o suyo presonache
Charlot, estió un actor, director cinematografico, guionista, productor
cinematografico y compositor britanico, naixito o 16 d'abril de 1889 en
Walworth, un suburbio de Londres (Anglaterra), y muerto en Vevey (cantón de
Vaud, Suiza) o 25 d'aviento de 1977. A suya carrera cinematografica s'alazetó en
o cine mudo, quan creyó o presonache de Charlot, protagonista de quantas d'as
suyas cintas, y que marcó una fita en o cine d'humor, con quantos gags que
encara hue s'emplegan en o cine de comedia muderno. Ye uno d'os tres grans d'o
cine mudo con Harold Lloyd y Buster Keaton, mientres a suya larga carrera
cinematografica, que desembolicó dende meyatos d'os anyos 1910 dica meyatos d'os
anyos 1960, recibió quantos premios u honors.

D'entre a suya extensa filmografía bi ha que destacar cintas como The Gold Rush
(1925), The Circus (1928), Modern Times (1936), The Great Dictator (1941),
Monsieur Verdoux (1947) y Limelight (1952).

Charles Chaplin fue nominato a o premio Oscar a o Millor Actor en 1940 por a
suya interpretación en The Great Dictator, una cinta dirichita por o mesmo
actor.

Charles Spencer Chaplin yera naixito de Walworth, un suburbio de Londres, en
Anglaterra, fillo de l'actor y cantaire de music-hall Charles Spencer Chaplin
Sr. y de l'actriz y cantaire Hannah Chaplin. O pai teneba problemas
d'alcoholismo y la mai remató por enganyar-lo con un atro artista, Leo Dryden,
con qui tenió un fillo, rematando asinas o matrimonio y pasando Charles y o suyo
chirmán mas chicot, Sydney Chaplin, a vivir con su pai y con a suya companyera
de piso, encara que en zagueras o pai no podió continar mantenendo-los y los
cedió a la mai. Por a precaria situación economica familiar, Charles y o suyo
chirmán viviron mientres dos anyadas en un orfenato. O pai morió de cirrosi quan
Charles teneba dotze anyadas, y la mani manifestó malautías mentals, rematando
por estar ingresata en un sanatorio quan Charles y Sydney prencipioron a ganar
diners en o mundo d'o cine, en California, a on i morió en 1928.

A delicata situación familiar no impedió que Charles Chaplin fese os suyos
primers pasos en o mundo d'o spectaclo con a familia. Asinas, quan nomás teneba
que cinco anyadas ya puyaba en os scenarios, alazetando asinas una chicota
carrera d'actor y cantaire infantil, que su pai alentaba. Mesmo plegó a lograr
que en 1898 l'acullisen en una colla de ninos-prodichio, continando con chicotz
papels en o teatro, dica que en [[1904], con nomás que 15 anyadas, plegó o suyo
primer gran exito con a suya representación de Peter Pan, o presonache d'a obra
de James Matthew Barrie, feito que fació que prencipiase a estar conoixito en o
mundo d'o teatro britanico.

Con Keystone Studios, Charles Chaplin amanixe en un total de 36 cintas, todas
producitas por Mack Sennett:

Con Essanay Film Manufacturing Company, Charlot fació un total de 15 cintas, a
on feba d'actor, director y guionista:

Con Mutual Film Corporation, Charlot fació 12 cintas, a on yera a la vegata
actor, director, guionista y productor:

Con a productora First National, Charlot fació nueu cintas, estando en as nueu
actor, director, guionista y productor, y mesmo en bell-unas tamién compositor.

Charles Chaplin fació ueito títols con a productora United Artists, estando-ne
autor d'o guión, director y productor, amás de compositors en todas as cintas
(menos en una).



https://an.wikipedia.org/wiki/Catalans

Os catalans son un pueblo que habita a Comunidat Autonoma de Catalunya (Espanya)
y a Catalunya Norte (Francia). Charran una luenga neolatina, o catalán, son de
cultura mediterrania y tradicionalment cristians catolicos. Historicament
contribuyó a lo poblamiento d'a Aragón, o País Valencián, Murcia y Cerdenya, on
bi ha actualment poblacions catalanofonas que dende un punto de vista
pancatalanista (u por o menos dende o punto de vista etnolingüistico) serían
tamién catalans, y dende atros puntos de vista diferents pueblos que comparten
luenga con os catalans.

A luenga nacional d'os catalans ye o catalán. A practica totalidat d'os catalans
etnicos que bi ha en territorio espanyol son bilingües parlan tamién castellán,
de fuera de pocos agüelos d'o medio rural que s'expresan con dificultat en
castellán. Os catalans de territorio francés s'han afrancesato muito y muitos
d'ells quasi no charran catalán.

En a Edat Meya os carolinchios creyoron a Marca Hispanica en un territorio en la
versant sud d'os Pireneus orientals. A Marca Hispanica s'esminglanó en diferents
condatos que en conchunto fuoron conoixitos como Condatos Catalans. O principal
d'estos condatos yera o Condato de Barcelona.

O Condato de Barcelona s'unió dinasticament a lo Reino d'Aragón amaneixendo una
entidat territorial dita Corona d'Aragón a la que irían adhibindo-se atras
entidatz territorials por conquiesta u por propia voluntat. Encomenzó a
reconquiesta d'o territorio sud de l'actual Catalunya, territorio conoixito como
Catalunya Nova en oposición a la Catalunya Vella d'os antigos condatos catalans.
O condato d'Urchel fue conquiesto por a Corona d'Aragón en tiempos de Chaime I.

En tiempos d'a reconquiesta os catalans participoron en a repoblación d'o Reino
de Valencia, Reino de Murcia, d'as Islas Balears y d'o Baixo Aragón. Manimenos
os catalans d'estos territorios tendrían historias politicas diferents a la d'os
catalans de l'aria orichinal y u s'asimiloron a la población vicina u
desembolicoron conciencias etnicas diferents.

A Corona d'Aragón yera embrecata en una cheopolitica diferent a la d'atros
territorios espanyols, intervenindo en Occitania, Italia u dica os Balcans. A
burguesía de Barcelona se benefició d'o comercio en a Mar Mediterrania y en
Cerdenya a ciudat de L'Alguer fue poblata por catalans.

En tiempos de Felipe IV bi habió una revuelta catalana conoixita como Els
Segadors. Os conflictos entre os Austrias y os Borbons, que se reflectaban en as
mugas facioron que Catalunya quedase dividita entre Espanya y Francia por os
Pireneus. Dimpués d'a ocupación francesa en o Rosellón encomenzó una campanya
d'afrancesamiento que culminó en o sieglo XX.

En a Guerra de Sucesión Espanyola os catalans yeran en o bando austracista, de
fueras d'os habitants de bellas localidatz como Cervera. Dimpués d'a Guerra de
Sucesión Espanyola Catalunya y os atros territorios d'a Corona d'Aragón fuoron
gobernatos por a a dinastía francesa d'os Borbons, que aplicoron o modelo
centralista que conoixeban de Francia. D'esta traza aumentó una espanyolización
que ya heba encomenzato, y se prenió como modelo uniformizador principalment a
los castellans. O idioma yera o idioma castellán, que eclixó de tot a lo catalán
como idioma de cultura. Una colla de refuchiatos catalans austracistas creyoron
en o Banato o lugar de Nova Barcelona en o municipio de Zrenjanin, pero o
establimiento no fue viable.

En o sieglo XIX a cultura catalana renaixió gracias a lo refirme d'una burguesía
que se fació cerrina d'un nacionalismo tipico d'a epoca. En os sieglos XIX y XX
bi habió una emigración ta Cuba dende comarcas costeras con comunicacions
maritimas con ixa ista. Os propietarios d'a empresa Ron Bacardí son d'orichen
catalán. En a Guerra Civil Espanyola muitos catalans se refuchioron en America,
en especial Mexico, on fue a parar a familia Guell.



https://an.wikipedia.org/wiki/Carlos_Magno

Carlos Magno, Carlo Magno u Carlos I O Gran estió rei d'o Reino franco y, dende
o 25 d'aviento de 800, o primer emperador d'o Sacro Imperio Román Chermanico.
Naixió en bell lugar d'a Renania, ye fácil que en Aquisgrán, o 2 d'abril de 742,
y morió o 28 de chinero de 814 en Aquisgrán (hue en Alemanya).

Carlos Magno yera fillo d'o rei franco Pepín lo Petit y de Bertha de Laon,
encara que fillo ilechitimo dica o matrimonio d'os suyos pais dimpués d'a suya
naixencia.

Conquirió o Reino Longobardo en l'anyo 774. Organizó expedicions a lo sud d'os
Pireneus y establió a Marca Hispanica. S'anexionó Bavera y derrotó a los avaros
pa cutio. Sozmetió a los saxons en unas quantas campanyas. Fue coronau emperador
de Roma en l'anyo 800.

Carlos emprendió una primera campanya contra Saxonia y destruyó o suyo principal
santuario, o Irmensul en 772. En 775 sozmetió a os angarians, os ostfalians y os
westfalians. En 776 organizó una marca en territorio Saxón. En Padeborn convocó
una asambleya y procedió a lo baptismo colectivo d'os saxons, dividindo dimpués
o país saxón en zonas de misión comfiatas a monches francos. En Padeborn recibió
a un d'os walís alzatos contra o emir de Cordoba.

Mientres Carlomagno yera en o norte d'Espanya os saxons se rebeloron contra os
francos y os misioners cristians y Widuking estió o caudiello d'esta rebuelta.
Una serie de campanyas anyals entre 779 y 785 con baptismos forzatos y fendo
grans mortaleras rematoron con a resistencia saxona y lo mesmo Widuking se
rindió, se sozmetió y recibió o baptismo estando Carlomagno o suyo padrín.
Establioron una administración franca y una organización eclesiastica regular en
tota Saxonia, que dende alavez conoixió un rechimen de terror y deportacions en
masa. Dimpués d'a sumisión de Saxonia fue sozmesa Frisia a lo norte y este d'o
Zuiderzee en 785 y os eslavos obroditas esdevinioron vasallos d'os francos.

En 789 Carlos Magno ninvió una expedición de castigo contra os eslavos welatavos
que heban atacato a os obroditas. En 790 ninvió una expedición contra Frisia.
Entre 794 y 797 os saxons se tornoron a rebelar y Carlos Magno lis ninvió quatre
expedicions. Nordalbinchia y Wihmode fuoron conquiestos y posó a os francos en
contacto con os daneses.

Carlos Magno recibió en Padeborn a lo wali de Saraqusta, devantato contra o emir
de Cordoba, y decibió aduyar-lo. En primavera de 778 ninvió una doble expedición
a la peninsula iberica: un exercito trescruzó os Pireneus orientals y éll mesmo
con atro exercito pasó por Gascunya, Navarra, Pamplona y Uesca y s'achuntó con
l'atro cuerpo chunto a Zaragoza, que, en contra d'o previsto no li ubrió as
puertas. No podendo prener a ciudat, se'n tornó por o mesmo camín, y en Pamplona
escachó as murallas d'a ciudat. Manimenos en agosto de 778 os vascons acotoloron
a suya retaguardia, incluito Roldán (o prefecto de Bretanya), en la que será
conoixita como batalla de Roncesvals. Seguntes pareix alavez os
hispano-cristians encomenzoron a ocupar franchas pirenencas de l'Aquitania
carolinchia.

En l'anyo 793 os arabes y berbers de l'Al-Andalus atacoron y tornoron a ocupar
territorios occitans que ya heban ocupato en atras ofensivas y que heban tenito
que deixar a los francos. Quan plegoron enta Narbona o marqués Guillén los aturó
en a marguin de l'Orbieu, entre Narbona y Carcasona, forachitando-los de nuevo
t'a peninsula iberica. En l'anyo 795 os exercitos francos penetroron de nuevo en
a peninsula ocupando Chirona, Cardona y Vic, mientres os musulmans disidents
clamaban a los francos en l'anyo 799 pa que los aduyasen en l'Alto Aragón y
Balears. Dimpués de 2 anyatas de setio Barcelona capetuló y lo rei Loís, fillo
de Carlos Magno, entró en la ciudat (801). D'esta traza se formó, encara unita a
Septimania, lo que dimpués será a Marca Hispanica.

A partir de l'anyo 806 los musulmans saqueyoron Corcega, Provenza y Italia, y
l'exercito terrestre franco prenió Pamplona en l'anyo 806, plegó enta l'Ebro en
l'anyo 809, no podió prener Uesca, pero prenió Tortosa en l'anyo 812.

Lo mencionan tamién como Charlemaine en o "Libro d'as Marabillas d'o Mundo", en
un parrafo on a onomastica emplegata ye francesa.

En o Libro de los Emperadors s'escribe Rey Carles, egual que en atros libros
aragoneses medievals, pero tamién Carlos de Francia.



https://an.wikipedia.org/wiki/C%C3%A9sar_Augusto

Cayo Chulio César Octavio Augusto (Caius Iulius Caesar Octavianus,
GAIVS•IVLIVS•CAESAR•OCTAVIANVS), César Augusto, Augusto u Octavio Augusto (Roma,
23 de setiembre de 63 aC - †Nola, 19 d'agosto de 14) estió o succesor de Chulio
César y o primer emperador román con o nombre oficial de IMPERATOR CAESAR DIVI
FILIVS AVGVSTVS.

Por decisión de César Augusto as provincias Tarraconense y Lusitania estioron
provincias imperials.

Entre os anyos 7 y 2 aC Augusto remodeló a división d'Hispania que enantes heba
ideyato. En a provincia Tarraconensis ideyó 7 conventos churidicos: convento
Cartaginensis, convento Tarraconensis, convento Cluniacensis, convento Asturum,
convento Lucensis y convento Cesaraugustanum. En a división territorial d'a
peninsula iberica Augusto siguió, de bella traza, rechions naturals y
cheopoliticas, fueras d'a Meseta, que la dividió en bellas partes.

O convento Cesaraugustano agafaba buena parte d'a Val de l'Ebro, sobretot a
central, quasi tot o territorio aragonés, navarro, riochán, chicotas partes d'o
País Vasco, Burgos, Leida, Soria y Guadalachara.

Remató a conquiesta d'Hispania con as guerras cantabras. Fundó a ciudat de
Caesar Augusta con veterans d'ixas guerras en a marguin de l'Ebro oposata a
Salduie (actual Chuslivol).

A expansión territorial de Roma que empentaba Augusto fue aturada Chermania en
os zaguers anyos d'a vida d'Augusto. En l'anyo 9 uns pocos queruscos mandaus por
Arminio exterminoron tres lechions romanas mandadas por Publio Quinctilio Varo
en a Batalla d'a Selva de Teutoburgo. Encara que Augusto ninvió a Tiberio y
Druso a las tierras d'o Rin y tenioron ciertos exitos, l'anterior derrota remató
con a expansión romana en Chermania.

César Augusto ye mencionato en os textos traducitos por a escuela de Johan
Ferrández de Heredia.



https://an.wikipedia.org/wiki/Bretanya

Bretanya (En francés Bretagne, en bretón Breizh, en galó: Bertaèyn) ye una
peninsula en o norueste de Francia.

Rechión historica, d'antis más reino y ducato, formata por os actuals
departamentos de Finisterre, Costas d'Armor, Ar Mor-Bihan, Il-ha-Gwilen y Loira
Atlantica, iste zaguero en a rechión de Países d'a Loira.

A rechión se deciba Armorica en o periodo romano y prerromano y significaba
dencima d'a mar. A rechión prene o suyo nombre y una identidat diferenciata d'a
resta de Galia con as invasions chermanicas de finals d'o Imperio Román; bells
britonicos que fuyiban d'as invasions saxonas se refuchioron en Armorica y i
prenioron o poder en contra d'os intreses d'os galorromans que se refuchioron en
o sudeste (Vannes).

Una parte important d'a población charra bretón. En l'aria oriental se charra
una luenga d'oïl, o galó. As dos lenguas tradicionals, en especial a segunda son
amenazatas por o gran poder de difusión d'o francés.

A población ye catolica, pero mantién u manteneba muitas creyencias paganas
celtas. Bi ha una mitolochía bretona muit antiga de transmisión oral y a luenga
oficial ye o frances, pero tamién se-charra a luenga traditional d´ista
peninsula, o Bretón



https://an.wikipedia.org/wiki/Bosforo

O Bosforo (en turco İstanbul Boğazı, en griego Βόσπορος) ye un estreito en
Turquía que desepara a mar Negra, a o norte, d'a mar de Marmara, a o sud,
estando amás a muga que desepara Europa a l'ueste d'Asia a l'este (encara que
fendo as dos parte d'a provincia d'Istambul). Tien una longaria de 30 km y una
amplaria de entre 550 metros y 3 km.

Se diz que o suyo orichen ye en as palabras griegas Βοῦς (vaca) y πόρος, paso,
fendo asinas alusión a la falordia d'a mitolochía griega d'Io, l'aimant de Zeus,
a qui iste zaguero haberba cambeyato por una vaca, y que la encorreba un tabano
ninviato por Hera. Sindembargo, cal parar cuenta que en griego os verbos buō u
buzō (que se troban tamién en a radiz de Bizancio, o nombre griego d'Istambul)
fan referencia a un puesto estreito.

Actuament, o Bosforo fa parte d'una important vía de transporte maritimo dende
os países a o canto d'a mar Negra (Bulgaria, Rumanía, Ucraína, Rusia u
Cheorchia) y os países d'a cuenca d'o río Danubio enta la mar Echea y a mar
Mediterrania. O estatuto churidico d'o estreito, dende o Convenio de Montreux de
1936, ye de dominio maritimo internacional, permetindo asinas o comercio a o
suyo traviés. En 2004, bi trescruzoron 53.000 barcos.

Dos importants puents trescruzan o Bosforo: o puent d'o Bosforo, construito en
1973, y o Puent Fatih Sultan Mehmet, de 1988. Tamién bi ha un túnel (o
Marmaray), encara en construcción, ta transporte por ferrocarril.



https://an.wikipedia.org/wiki/Boca

A boca, tamién conoixita como cavidat bucal u cavidat oral, ye o forato por a on
os animals minchan os alimentos. Por un regular ye situata en o tozuelo y
constituye a primera parti d'o sistema y tubo dichestivo. A boca s'ubre a un
espacio previo a la farinche dito cavidat oral u cavidat bucal.

A boca humana ye cubierta por un labio superior y unatro inferior, y desembolica
funcions importants en quantas actividatz como o luengache y as exprisions
facials, como a riseta.

A boca ye un gran indicador d'a salut d'o individuo. A mucosa, por eixemplo, se
puet veyer más clara, palida u con tacas blancas, indicador de proliferacions
epitelials.

A boca s'usa como significato u simbolo d'a parla, d'a luenga. Por iste motivo
bi ha a-saber-las bocas que son oraclos, como a Boca d'a Verdat en Roma, por
eixemplo. Una boca tachata ye un dibuixo que significa a censura.

A parti que se mira de realzar ta transmitir polideza son os labios, que por
iste motivo se pintan y s'adornan con choyas, más que más entre as mullers.

A diosa romana Fama teneba centenars de uellos ta veyer que feba a chent y
centenars de bocas ta escampar-lo, emplegando os poetas como intermediarios. A
boca con a luenga difuera ye tamién o logotipo d'os Rolling Stones.



https://an.wikipedia.org/wiki/Biescas

Biescas ye una villa d'a provincia de Uesca situata a 875m dencima d'o ran d'o
mar en a Tierra de Biescas en o Pireneu aragonés. A villa ye dividita por o río
Galligo en dos vicos: Sant Per y O Salvador que a la suya vegata se divide en A
Penya y lo Vico Baixo. En cada un d'os dos vicos b'ha una ilesia que leva o
nombre d'o vico conservando a d'O Salvador un abside romanico. A población ye de
bells 1.535 habitants (2014).

Historicament as prencipals actividatz d'a villa yeran l'agricultura y a
ganadería, anque hue s'ha convertito en un important centro toristico como a
gran parti d'as localidatz d'a val de Tena.

Hue fan parte d'o municipio de Biescas muitas localidatz que d'antes más
tenioron o suyo propio concello. O municipio de Biescas ye dividito en quatre
partes a on se troban os lugars y lugarons que lo forman:

Tamién fan parte d'o municipio as localidatz d'Ainielle (en o Sobrepuerto),
Barbenuta, Bergusa, Casbas, Espierre, Susín y Xabierre-Cuarnas este zaguer en
Sarrablo.

B'ha restas d'a ocupación humana en os territorios de l'actual municipio de
Biescas dende os tiempos prehistoricos como puet veyer-se en o dolmen de Santa
Helena con materials d'a Edat d'o Bronze u a posible actividat humana arredol
d'o ibón de Piedrafita.

En os tiempos d'os romans ya se sabe que i pasaba a calzata romana que'n puyaba
dende Sabiniacum dica o balniario de Pandicosa. Más tarde mientres o periodo
musulmán Biescas pendeba d'a ciudat de Wasqa.

Con a reconquiesta cristiana, entre os anyos 918 y 920, o territorio estió
repoblato y lo conte Sancho Galíndez II establió lo monesterio de Sant Andreu
d'o Cercito en l'anyo 950, construito por grupos de mozarabes que i plegoron
dende Uesca.

Bi habioron numerosas envasions mientres o sieglo XVI en a val por parti de
biarneses luterans, dirichitos por Antonio Pérez, secretario d'o rei Felipe I
que heba fuyito ta Biarn, y refirmatos por Henrique IV de Francia. O 9 de
febrero de 1592, dimpués d'o incendio d'a villa por os exercitos franceses,
escayeció una batalla en Senegüé, en a Tierra de Biescas, en a quala os invasors
estioron redotatos por tropas i plegatas dende Chaca. Dende allora o puesto d'a
batalla se diz barranco d'os Luterans.

En a Guerra Civil a villa practicament fue destruita igual que atros lugars d'a
redolada como Orós u Gavín.

O toponimo Biescas significa probablement dos lugars, formato por o prefixo
latín "bi-" y o sustantivo d'orichen prerromán "eska-oska" que significa lugar.
Historicament os dos vicos d'a villa, A Penya y O Salvador, han estato
deseparatos uno de l'atro por o río y os habitants d'un canto y de l'atro heban
de pagar un impuesto ta cruzar o Galligo por o solo puent que existiba.

Totas as anyatas se celebra en Biescas a metat d'octubre a Feria d'Agüerro.
Actualment ye un d'os actos que más toristas trayen ta Biescas chunto con as
fiestas. En a edición de l'anyo 2008 a feria tenió un presupuesto de 92.000€,
estando o prencipal evento d'a localidat

Tradicionalment yera una feria ganadera, pero actualment se realizan antimás de
presents de bistiar, benda de produtos artesanals, esposicions de micolochía y
actuacions musicals. Se divide en dos partes prencipalment, o pavellón d'a zona
esportiba "Fernando Escartín Coti" a on se troban os puestos de produtos
artesanals y os varanatos con o ganau que se troban chunto a o "Parque d'a
Conchada". En o tradicional preset de bistiar destacan as razas montanyesas de
uellas (como a churra tensina tipica d'a val, a rasa aragonesa, l'ansotana, a
xisqueta, a lacha, a navarra, a castillonaise, l'aure-campan, a baregeoise,
l'aranesa, a ripollesa u a rouge de Rousillon), caballos y mulas (como a mula u
o macho pirenenco), crapas y bacas.

Entre os alimentos artesanals que se venden en a feria destacan cada vegata más
en os zaguers anyos o paté y más que más o queso. En a edición de 2008 os
vesitants mercoron más de 5 toneladas de queso. En a feria se dan premios a os
millors espositors de quesos, plegatos de totas as vals vecinas, prencipalment
de l'Aragón, Roncal y d'as vals occitanas y tamién de Catalunya y País Vasco. A
feria fa parti d'o Rete de Ferias de Queso d'Espanya chunto con atras ferias
aragonesas, catalanas, vascas, navarras y francesas.



https://an.wikipedia.org/wiki/Biarn

O Biarn (en occitán Bearn [beˈaɾ] u Biarn [ˈbjaɾ]) ye un país occitán.
Historicament ha estato ligato en primeras a o reino d'Aragón y dimpués a o
ducato de Gasconya, y estió, entre os reinatos de Gaston Fèbus y d'Henrique de
Borbón, un país sobirán aintro d'o Reino de Navarra (dende 1512 nomás chunto a
la Baixa Navarra). D'atra man o Biarn tamién estió una antiga provincia
historica francesa integrata en o Reino de Francia en 1620; antis d'ista
calendata, l'occitan d'o Biarn (o biarnés) yera a sola luenga administrativa d'o
Reino de Navarra, pero perdió iste estatus debant d'o francés dimpués d'a
Revolucion Francesa.

Actualment a suya capital d'o país ye Pau (dende 1270, antis estioron capitals
Morlans y Ortès).

O Biarn fa parti administrativament, chunto con Ultrapuertos, Labort y Sola
(istos tres zagueros formando o País Vasco francés), d'o departamento d'os
Pireneus Atlanticos (64), ocupando as tres cinquenas partis d'o suyo territorio.
Amás fa parti d'a rechión de Gascunya y d'o Baix Ador. O suyo chentilicio ye
biarnés -esa.

A zona estió poblata por os ibers (u vasco-aquitans que heban preso parte de la
cultura iberica) en o sieglo V aC as tribus iberas de Biarn yeran clamatas
Venarni.

Os romans plegoron en 51 aC. Os nuclios de población que existiban en Biarn
yeran Iluro y Beneharnum que fuoron convertitas en ciudatz romanas. Dimpués de
fer parte d'a provincia d'Aquitania en o sieglo III se va creyar a de
Novempopulania

Bénéharnum (Lescar) y Iluro (Aulorón) quedoron libres de presencia romana a fins
d'o sieglo III u o sieglo IV y as mugas defensivas s'establioron en o río Ador

En o sieglo V o país fue invadito por os pueblos barbaros, especialment por os
visigodos en 412. Gubernoron dica o 507. Biarn fació parte d'o reino d'os
Francos pero mas tardi fue ocupato por os vascons dentrando asinas a fer parte
d'a Wasconia (d'a on Gasconia = Gascunya). En o sieglo IX o país fue allerato
por os normandos. En iste mesmo sieglo se creyó o Bizcondato de Biarn que estió
independient y tenió moneda propia.

O bizcondato encluyó o bizcondato d'Aulorón (por matrimonio) y o bizcondato
d'Orte por conquista. As vals d'Osal, Aspa y Baretons yeran parti d'o
bizcondato. Cal destacar os Fueros atorgatos por Gastón IV (Fuero cheneral, y
Fueros particulars). En 1290 s'unió con o condato de Foix. O 1362 Gastón Febus
ganó a batalla de Launac contra o conte d'Armanyac. O 1442 a batalla de Mespleda
remató a Guerra d'os cient anyos y un exercito francés espulló Biarn. O 1485
Biarn pasó a los Labrit de Navarra. O 1522 os espanyols, en luita contra
Henrique II de Navarra, invadioron Biarn. O 1569 se producioron luitas de
caracter relichioso en o Biarn. En 1589 Henrique de Navarra, rei de Francia,
incluyó Biarn en a corona francesa fendo-se l'anexión formal por edicto d'o 20
d'octubre de 1620. En 1790 o Biarn esdevinió o departamento de Baixos Pireneus
que en 1970 paso a estar Pireneus Atlanticos.

O Biarn muga a l'ueste con Sola y Ultrapuertos, a o norte con as Landas y
l'Armanyac, a l'este con Bigorra y a o sud con Aragón.

Os Pireneu biarnés va, d'ueste enta l'este, dende o Pico d'Ania (2504 m) enta o
Pico de Pallás (2974 m) que ye o punto mas altero d'o departamento.

Existe una diferencia de quasi 3.000 m d'altaria entre a zona d'a montanya y a
plana, y ye por ixo que se i pueden trobar climas bien diferents. En a plana o
clima ye muitismo mas suau, ya que ye posible mesmo trobar nevazos en a montanya
en os meses de verano y d'atra man muitas vegadas puet estar que mientres en a
plana se troba boira preta en as tucas bi haiga sol.



https://an.wikipedia.org/wiki/Arroba_(simbolo)

L'arroba, @, ye o simbolo que s'emplegaba ta representar a unidat de masa dita
arroba. En l'actualidat, conoixita por arroba u arredol, s'emplega en
informatica ta indicar «en» (at en anglés) en as adrezas de correu electronico y
atros servicios en linia que fan servir o formato usuario@servidor.

O suyo orichen se troba en una ligadura, primero caligrafica y dimpués
tipografica, que representaba en a tradición paleografica anglosaxona a la
preposición latina ad u, seguntes atras fuents, a conchunción at; en as
diferents variedatz d'a escritura gotica cursiva castellana, y especialment en a
dita escritura procesal representa a lo digrafo an. Aintro d'o codigo ASCII, se
puet representar con o dichito 64.

O periodico britanico The Guardian publicó que unos investigadors italians heban
trobato a primera representación escrita d'iste simbolo. Apareixió en una carta
ninviata por un mercader italián en l'anyo 1536, dende Sevilla enta Roma; en a
carta se describe a plegata de tres barcos cargatos con tresoros provenients
d'America: «Así una @ de vino, que es 1/13 de un barril, vale 70 u 80
ducados...». Manimenos, investigacions d'o historiador aragonés Chorche Romance
troboron o simbolo de l'arroba en a taula de Ariza de 1448, en una dentrata de
trigo en o Reino d'Aragón dende Castiella.



https://an.wikipedia.org/wiki/Aria

L'aria ye una cantidat que expresa a extensión d'una superficie u forma de dos
dimensions en o plan. L'aria se puet entender como a cantidat de material que
sería menester tener ta creyar un modelo d'a forma, u a cantidat de pintura
necesaria ta cubrir a superficie con una sola capa. Ye l'analochía en dos
dimensions d'a largaria d'una curva (concepto unidimensional) y d'o volumen d'un
solido (concepto tridimensional).

L'aria d'una fegura puet estar mesurada comparando a forma con quadratos d'una
mida fixa. En o Sistema Internacional d'Unidatz (SI), a unidat estándar d'aria
ye o metro quadrato (m2), que ye l'aria d'un quadrato de costatos d'un metro de
largaria.

Una forma con un aria de tres metros quadratos tendría a mesma aria que tres
d'isto quadratos. En matematicas, o quadrato unitario se define como o que tien
una aria igual a un. Respective a la notación, si l'aria corresponde a una
superficie plana se gosa denotar como A, y si corresponde a una superficie
tridimensional se gosa denominar S.

Bi ha muitas formulas conoixitas ta determinar as aries de formas simplas com
trianglos, rectanglos y cerclos. Fendo servir istas fprmulas se puet determinar
l'aria de qualsiquier poligono dividindo o poligono en trianglos. Ta formas con
costatos curvatos se gosa amenistar o calculo ta trobar l'aria; de feito, o
problema de determinar l'aria de feguras planas fue una gran motivación ta o
desembolique historico d'o calculo.

Ta una forma solida como una esfera, un cono u un celindro l'aria d'a suya
superficie externa se diz aria superficial. As formulas ta as arias superficials
fuoron trobatas ya por os griegos antigos, pero ta endevinar l'aria de solidos
mas complicatos cal emplegar por un regular o calculo con multiples variables.

L'aria chuga un papel important en as matematicas mudernas. Amás d'a suya obvia
importancia en cheometría y calculo, l'aria ye relacionata con a definición d'os
determinantz en alchebra lineal y ye una propiedat basica de superficies en
cheometría diferencial. En analisi matematica, l'aria d'un subconchunto d'o plan
se define con a mesura de Lebesgue, encara que no tot subconchunto ye mesurable.
Por un regular, en matematicas avanzatas l'aria se percibe como un caso especial
d'o volumen en rechions de dos dimensions.



https://an.wikipedia.org/wiki/Archaea

As arqueobacterias u arqueas (Archaea) son un grupo de microorganismos
unicelulars. As arqueobacterias, como as eubacterias, son procariotas que mancan
de nuclio celular u qualsiquier atro organulo aintro d'as celulas. En o pasato,
lis se consideró un grupo inusual de bacterias, pero como tienen una historia
evolutiva independient y presentan muitas esferencias en a suya bioquimica
respecto a la resta de formas de vida, actualment lis se clasifica como un
dominio distinto en o sistema de tres dominios. En iste sistema, presentato por
Carl Woese, as tres brancas evolutivas prencipals son as arqueobacterias, as
bacterias y as eucariotas. As arqueobacterias se subdividen en quatre fílums,
d'os qualos dos, as crenarqueotas y as euriarqueotas, son estudiatas mas
intensivament. A clasificación d'as arqueobacterias ye dificultosa, ya que a
immensa mayoría d'istos organismos no han estato nunca estudiatos en un
laboratorio y nomás lis s'ha detectato por medio de l'analís d'os suyos acidos
nucleicos en muestras d'o medio ambient.



https://an.wikipedia.org/wiki/Aragon%C3%A9s_benasqu%C3%A9s

O benasqués u alto-ribagorzano, dito patués per a chent que lo charra, ye a
parla propia d'a Val de Benás, en l'Alta Ribagorza aragonesa y fa part d'un
conchunto de parlas de transición entre o catalán y l'aragonés, podendo
clasificar-se como aragonés por predominar a diftongación d'as Ĕ y Ŏ curtas
latinas en -ié- y -ué-. Seguntes afirma o suyo millor estudioso, o filólogo
benasqués José Antonio Saura Rami, os rasgos coincidents con o catalán y con
l'aragonés son similars en un percentache d'un 50%, per o que considera ista
parla una luenga autónoma.

Por o suyo aislamiento representa una alfacha lingüistica dentro de l'aragonés
por conservar os numers y os días d'a semana en aragonés, perditos en aragonés
cheneral.

O benasqués se charra en os lugars de Benás, Sarllé, Ansils, Grist, Saunc, Chía,
Castilló de Sos, Elorrú, Bisagorri, Renanué, Urmella, Vilanova, Sesué, Erisué,
Ramastué, Sos, Llire, Arasán, La Muria, Sant Feliu y Sant Martí. Benás figura en
l'ALEANR con as siglas Hu 201.

O benasqués ye uno d'os sistemas lingüisticos de transición d'a familia de
luengas romanicas, de manera que a suya clasificación lingüistica ye un tema de
debate prou enreligau.

Se tracta d'un conchunto prou homochenio de parlas alto-ribagorzanas que se
charran a la Val de Benás, con particularidatz propias que lo fan diferent de la
resta de variedatz ribagorzanas –aragonesas u catalanas–. Os elementos gascons
que presenta son més grans que en altros dialectos aragoneses, pero muito menors
d'o que os no lingüistas han quiesto veyer. Ixa posición especial entre as dos
(u tres) luengas fa que bells pocos lingüistas s'haigan inclinau per considerar
que forma parte d'a lluenga catalana, encara que a opinión mayoritaria ye a de
considerar-lo dentro d'o diasistema aragonés ocupando ixo si, una posición de
transición enta o catalán. De feito ta lingüistas de nombre d'a lingüistica
hispanica, catalana y cheneral como Menéndez Pidal, Badia, Moll, Alvar u Veny,
no i ha brenca duda.

Man y menos, a postura entre os propios benasqueses ye de fer-la dentro de
l'aragonés u parando cuenta d'a ideolochía lingüistica localista propia d'as
parlas d'Aragón, considerar-la simplemén "patués".

Muitos rasgos d'o benasqués se pueden trobar en altras variedatz de l'aragonés,
sobretot en l'aragonés oriental.

A -n final se conserva en a més gran part d'os casos, pero desapareixe en bell
toponimo (Castilló, Sa Martí, El Turbó, en l'adverbio de tiempo demá
("manyana"), y en parolas con silaba final atona como chove, freixe y came,
coincidindo con o catalán y o gascón aranés, y diferenciando-se de l'aragonés
"chóven", "fráixin" y "canyimo".

A forma més emplegada ta escribir en benasqués ye una adaptación propia d'a
ortografía d'a luenga aragonesa, que usa l'alfabeto latino.

I ha casos que a -o final se mantién en singular pero no en plural. Esto ye
curioso perque estió prou comuna en aragonés dende a Val de Tena y Tierra de
Biescas dica Ribagorza.

N'estos casos ye dudoso interpretar si ye una -o final antiga u recompuesta. Ye
de notar que acompanya a uns diftongos -ie-, -ue- que se pierden en o proceso de
castellanización cheneral, (uello, farsiello), y ye una prueba d'a més gran
filiacion del benasqués con l'aragonés por o menos en os zaguers sieglos.

As parellas sentido/sentits, forau/forats, prau/prats habrán de tener-se en
cuenta a la hora d'interpretar a evolución d'o participio en aragonés.

Se conservan os numerals cardinals ueito (variant ueit) y setze (con a
pronunciación seseyant d'o benasqués)

A tercera conchugación latina d'infinitivos esdrúixols en -ĔRE ha orichinau en
benasqués verbos remataus en -re (IV clase benasquesa de J.A Saura Rami)), como
en as luengas galo-romanicas y en catalán, y a diferencia de l'aragonés
cheneral, a on estos verbos han pasau en a suya mes gran part a la segunda
conchugación en -er y en menor mesura a la tercera conchugación en -ir.
Manimenos bi ha dobletz como pllòure-pllové(r) y fuire-fuyí(r). Antiparte tamién
bi ha verbos d'a segunda conchugación latina d'infinitivos plans en -ĒRE que han
pasau a la IV clase benasquesa como valre, duelre, calre, riure y tinre.

Os participios en benasqués rematan en -au, -eu, -iu (cantau, perdeu, dormiu).
Javier Terrado Pablo considera que representan una evolución autoctona por
vocalización dende -ad, -ed, -id (que se troban en una estreita francha de
localidatz de la Ribagorza catalanoparlant como -at, -et, -it), y que
amaneixerían por apocope d'a o final en -ado, -edo, -ido.

Os verbos freqüentativos fan infinitivos rematatos en -iá(r) (babiá, rebitiá),
pero en as formas personals de present accentuadas en a radiz amaneixen os
incrementos en -ey-, igual como os que se sienten en belsetán. Ballarín
documentó en 1978 (mira-te com babeye ixe llimaco, coixeye porque ye despeau).

Os días d'a semana tienen trazas més conservativas que en aragonés cheneral,
pero tamién pueden tener influencia catalana: Lluns, Martz, Mierques, Chous,
Viernes, Sapte y Dimenche/Dumenche/Demenche.

O benasqués se charra en un conchunto de vals chicotas coneixidas coma la Val de
Benás, a lo norte d'a Ribagorza aragonesa, u Alta Ribagorza occidental, en a
compleganza alta de l'Esera.

Una isoglosa clara ta distinguir as variedatz benasquesas ye a d'os plurals en
-as/-es, que desepara a lo norte Benás, Grist, Ansils y Saunc, con plurals en
-es, d'os altros lugars d'a val més a lo sur, con plurals en -as como n'aragonés
cheneral. José Antonio Saura Rami distingue entre una zona A con plurals
femenins en -es, una zona B con plurals femenins en -as y una zona C a lo
sureste con plurals femenins en -as y menor freqüencia de diftongación romanz.

Dentro d'as parlas de transición entre l'aragonés y o catalán a zona C
representa un grau mayor de coincidencia con o catalán que as atras parlas d'a
Val de Benás. A menor freqüencia de diftongacions romances (a diftongación
romanz distingue a l'aragonés d'o catalán), se manifiesta en un sufixo -ello en
cuenta d'o sufixo -iello. Bi ha una mayor freqüencia de l'apocope d'a vocal
final y unas formas en a conchugación que més pareixitas a lo catalán (faigo,
diuen, veu, cau, viuen, pot, volé, ecetra); tamién bi ha diferencias lexicas.



https://an.wikipedia.org/wiki/Andes

A cordelera d'os Andes s'extendilla por una longaria d'arredol de 7.000 km dende
Venezuela a o norte dica la Patagonia a o sud y travesa toda America d'o Sud
(Archentina, Chile, Perú, Bolivia, Ecuador, Colombia y Venezuela). En istos dos
zaguers países se divide y arriba quasi dica la mar Caribe, dixando a l'ueste
l'ocián Pacifico.

A suya parti meridional sirve de muga natural entre Chile y Archentina. En la
zona central, os Andes s'enamplan y forman una rechión de tierras altas
conoixita como l'Altiplano u Altiplán Andín. L'Altiplán ye trestallato entre
Perú, Bolivia y Chile. A cordelera s'estretixe atra vegada a lo norte de Perú y
se torna a enamplar en Colombia.

A suya maxima altaria ye a tuca de l'Aconcagua, a montanya más alta d'America,
con 6.962 metros. Os Andes son asinas a cordelera más alta del mundo dimpués d'a
cordelera d'o Himalaya.

Os Andes representan o eixemplo clasico d'orochén de marguin continental y s'han
formato por o movimiento d'a placa americana enta l'ueste con subducción baixo
ella d'a placa de Nazca, una placa formata por litosfera ocianica. A subducción
produce magmatismo calcoalcalín, metamorfismo y plegamiento d'os sedimentos d'a
marguin occidental d'o continent. O magmatismo calcoalcalín se reflecta en
numerosos volcans y una actividat hidrotermal que formó importants chacimientos
minerals metalicos. Encara bi ha prou actividat cheolochica, que se manifiesta
en una sismicidat con tierratremos d'alta magnitut.

A palabra Andes tien o suyo orichen en una palabra quechua, anti, ta referir-se
a os habitants d'una zona montanyosa, encara que con vechetación tropical, como
a parte d'os Andes situata a o norte de Cuzco, en Perú. Sindembargo dimpués a
palabra s'extendió ta fer referencia a tota a cordelera.

Ye un orocheno activo dende la Era Paleozoica; actualment s'observa una
velocidat de subducción d'a placa de Nazca baixo os Andes de 6 cm por anyada. Os
plegos son suaus y ubiertos, bi ha muitas fallas normals y inversas pero no bi
ha napas tectonicas de garra tipo, l'acurzamiento produeito s'ha estimau en un
500 km, con una amplaria real de 700 km. Os procesos metamorficos son dreitament
relacionaus con os episodios magmaticos.

Encara que os Andes representan o eixemplo clasico d'orocheno de marguin
continental, bi ha particularidatz con respecto a esta clase d'orochenos. Como
feito particular d'os Andes se puet sinyalar que bi ha porcions de marguin
continental que se funden en a fuesa ocianica y plegan a subducir chunto con a
placa de litosfera ocianica baixo o continent. En fer-se a fusión d'estos
bloques de crosta continental en o manto resulta un magma que puya y produce
plutonismo y vulcanismo, con formación d'andesitas, rocas que fuoron descritas
en os mesmos Andes.

Os bloques de crosta continental s'esgallan periodicament y pareixen
corresponder a intes quan a placa de Nazca roza y empenta con mes enerchía o
continent, con o resultau que preta o interior de l'orocheno y se fan plegos de
sedimentos y materials volcanicos. Quan a subducción d'estos bloques de crosta
continental ye prou abanzada en o manto baixo o continent se produce un episodio
magmatico con vulcanismo. D'esta traza as fases tectonicas preceden a los
episodios volcanicos.

Os Andes ye un buen puesto a on practicar esportes d'hibierno, montanyismo,
escalada y bell atras actividatz y esportes relacionatos con as montanyas.



https://an.wikipedia.org/wiki/Anarquismo

L'Anarquismo ye o termin chenerico que se da a las teorías y movimientos
estremos que gritan ta a oposición y abolición de toda autoridat, hierarquía y
forma de control social per considerar-las indeseyables, innecesarias y
nocibles. A parola "anarquía" deriva d'o prefixo griego a αν (an) "no", y d'a
radiz d'o verbo a αρχω (arkho), "gubernar".

L'autoridat refusata per os anarquistas incluye a de mena politica (o Estato),
economica (o capitalismo), relichiosa (a Ilesia), cultural (o patriarcato) u
qualsiquier forma d'explotación u d'opresión. D'a mesma forma, os anarquistas
pretenden abolir tota mena de lei u tractato imposativo asinas como os suyos
prencipals instrumentos, a coacción y a violencia, ta conseguir rematar con as
quantas menas de dominación d'o ser humán per os suyos concheners.

A intención ye de desembolicar y consiguir l'anarquía, que reconoixe a plena
libertat y autonomía d'os individuos, devantando sociedatz alazetatas en os
pactos libres, a libre asociación, a horizontalidat, a iniciativa y o emparo
mutuo. Existen quantos metodos proposatos per as diversas escuelas y tendencias
que fan parte d'o movimiento anarquista t'a consecución d'istos fins, perén a
traviés de meyos consonants con ells como son os conceptos d'a autochestión u
l'acción dreita.

Con movimientos precursors dende l'antigüidat, l'anarquismo se desembolica
finalment en o sieglo XIX, a traviés de diferents escuelas, amanexindo bellas
d'as esperiencias libertarias más significativas mientres o sieglo XX,
esdevenindo dende allora un movimiento de contino en conexión con muitos temas
contemporanios. Asinas y frent d'a hechemonía d'a globalización neo-liberal y
d'a cayita d'os estatos socialistas, l'anarquismo se presenta en o sieglo XXI
como una alternativa socialista libertaria t'a existencia y o repunte politico y
cultural y t'a revolución social.

Os libertarios han esplanicato que realment as ideyas anarquistas han estato
dende perén presents en a humanidat, mesmo han dito que a cooperación y l'aduya
mutua entre os individuos yeran qualidatz conaturals a la naturaleza humana,
d'astí que a vegatas se mencione a expresión "anarquismo moderno" ta nombrar a
las teorías que se desembolican en o sieglo XIX.

As radizes filosoficas de l'anarquismo moderno se documentan en o Renaiximiento
y en a Ilustración. En o Renaiximiento se desembolican os alazetz d'o
pensamiento critico, antimás d'amanixer l'humanismo con caracteristicas como
l'antropocentrismo frent d'o teocentrismo d'a epoca anterior, o pacifismo y
l'optimismo. Con a Ilustración, plegoron os conceptos de racionalismo,
ideyalismo y individualismo, asinas como a busca d'un sistema social y politico
alazetato en as ideyas de libertat, igualdat y fraternidat.

Anticipando o desembolique de l'anarquismo en atros campos que superan
l'ideyolochico, y como respuesta a l'excesivo racionalismo y t'a mesma
Ilustración, amanixió o Romanticismo en zaguerías d'o sieglo XVIII enfocando-se
a subversión cultural y o retorno a la creatividat como facultat primordial d'o
ser humán que lo leva a destruir totas as demás cadenas. O desembolique d'o
socialismo utopico y l'ambito filosofico d'os primers teoricos anarquistas
modernos ye influenciato per os romanticos.

O primer emplego conoixito d'a parabra "anarquía" apareixe en a obra Os siet
contra Tebas (467 aC) d'Esquilo. Os anabaptistas d'o sieglo XVI en Europa son a
vegatas consideratos como los precursors de l'anarquismo moderno. Un atro que ye
considerato como precursor de l'anarquismo moderno ye Gerrard Winstanley, qui
publicó un panfleto a on preconizaba a propiedat vecinal y social u en favor
d'una organización economica organizata basando-se en as chicotas comunidatz
agricolas d'o sieglo XVII. Os socialistas utopicos, asinas como bellas formas
radicalizatas d'o liberalismo tamién han estato consideratos precursors de
l'anarquismo moderno.

En 1793, William Godwin publicó "Una pregunta respective d'a chusticia
politica", una obra en a que presentaba a suya visión d'una sociedat libre amás
d'una cretica d'o gubierno. Belluns consideran iste texto como o primer tractato
anarquista, decindo que Godwin ye o establidor de l'anarquismo filosofico.
Pierre-Joseph Proudhon estió o primer individuo en denominar-se a sí mesmo un
"anarquista". Proudhon esfendeba una economía de mercato a on os individuos
fesen l'intercambeo d'o producto d'o suyo treballo. O valor d'intercambeo d'as
mercaderías adintro d'iste sistema economico sería determinato por a cantidat de
treballo que s'hese invertito en a suya producción.

Alto u baixo a meyatos d'o sieglo XIX os principios anarquistas s'estendilloron
per Europa de forma significativa, prevocando rs primeras grans descusions en a
Primera Internacional entre Karl Marx y Mikhail Bakunin, precipiando asinas o
distanciamiento entre anarquistas y marxistas. Con a important emigración que bi
heba en ixas envueltas enta os países americans, l'anarquismo s'estendilló
tamién per ixe continent. En Europa o mutualismo ubrió camín enta l'anarquismo
colectivista y iste mas tardi a l'anarcosendicalismo. Allora s'empecipioron a
veyer descusions entre anarquistas colectivistas y comunistas libertarios.
L'anarcosendicalismo fue dimpués influito per o sendicalismo revolucionario.

En Estatos Unitos s'estendilló l'anarquismo individualista con Josiah Warren,
Benjamin Tucker u Henry Davíd Thoreau, anque en zaguerías de sieglo con a
inmigración europea l'anarcosendicalismo tamién tenió importancia, como
contrimuestra a vada cheneral per a chornada laboral de ueito horas d'1 de mayo
de 1886 que levó tres días más tardi a la Revuelta de Haymarket, en una escalada
de celebracions que dió orichen a l'actual celebración de l'1 de mayo como Día
Internacional d'os Treballadors.

O sieglo XX conoixió bellas revolucions anarquistas como a mexicana, a ucrainesa
u a espanyola. En ista zaguera, se dió en Aragón una d'as más importants
experiencias libertarias de totz os tiempos quan se facioron milenta
colectividatz que fuoron suprimitas dimpués per l'acción d'as autoridatz
republicanas espanyolas.

En as zagueras anyadas d'o sieglo XX y primeras d'o sieglo XXI, a sublevación
zapatista (1994), a batalla de Seattle (1999), a expansión d'o movimiento
d'"okupacions" y d'o movimiento de ecoaldeyas mas que mas per Europa y Estatos
Unitos, o emplego d'o software libre y o desembolique d'o conoiximiento libre,
l'archentinazo (2001-2002) con as suyas asambleyas de vico, piquets y ocupacions
de fabricas, o conflicto con o mayestros d'Oaxaca con as asambleyas populars y o
movimiento estudiantil autonomo chileno (totz dos en 2006), son consideratos
como fenomens en os que as influencias libertarias han estau y son presents.

Entre l'anarquismo utilitarista de William Godwin, o mutualismo de Pierre-Joseph
Proudhon, o egoísmo etico de Max Stirner, o colectivismo de Mikhail Bakunin, o
individualismo radical de Benjamin Tucker, o comunismo libertario de Piotr
Kropotkin u l'anarquismo voluntarista de Errico Malatesta, as escuelas d'o
pensamiento anarquista en a filosofía politica y economica son variatas; son
d'alcuerdo en o prencipal pero con quantos puntos d'anvista diferents d'o que
una sociedat sin gubierno habría d'estar.



https://an.wikipedia.org/wiki/Amsterdam

Amsterdam ye una ciudat neerlandesa, que ye a capital d'o país, encara que a seu
d'o Gubierno neerlandés y d'o Poder chudicial se troba en a ciudat de Den Haag.
Sí que ye a seu d'o Poder lechislativo, o Parlamento d'os Países Baixos.
Amsterdam ye tamién a ciudat con mayor numero d'habitants d'a provincia
d'Holanda d'o Norte u Holanda Septentrional y d'os Países Baixos.

A suya población ye de 809.892 habitants, en una superficie de 219 km², con una
densidat de población de 3.698 hab/km² (2014). Sindembargo, a suya aria
metropolitana tien 2.300.000 habitants, y en fa parte d'una conurbación de
7.100.000 habitants.

A ciudat d'Amsterdam fa parte d'a provincia d'Holanda d'o Norte u Holanda
Septentrional, y ye situata a man d'a provincia d'Utrecht y d'a provincia de
Flevoland, a cantos d'o río Amstel, en a suya desembocadura en o río Ij,
formando asinas un gran numero de canals que trescruzan a ciudat, que ye a 2
metros d'altaria sobre o ran d'a mar.

Os territorios arredol d'a ciudat son planos y formatos por terrenos robatos a o
mar con os polders, y trescruzatos por a Canal d'a Mar d'o Norte, que une a
ciudat con a mar d'o Norte.

L'esporte mes popular a Amsterdam ye o fútbol, y o mes practicato ye o ciclismo,
gran parti d'a suya población utiliza a bicicleta como meyo de transporte
habitual.

Ista ciudat ye a seu d'o equipe de fútbol Ajax, un d'os mes conoixitos d'o país,
que partecipa en l'Eredivisie, a primera división de fútbol d'os Países Baixos y
tamién a sobén en a Liga de Campions Europea.

L'antigo Estadio Olimpico ha estato restaurato y actualment ye utilizato ta
facer acoantecimientos culturals y esportivos.

L'Amsterdam ArenA, ye un estadio de fútbol a on chuga os partidos como local
l'Ajax d'Amsterdam, también estió a seu de l'equipe de fútbol americán Amsterdam
Admirals huei desapareixito.



https://an.wikipedia.org/wiki/Alica

Alica u aliga (d'o latín <AQUILA; tamién aguila y águila) ye o nombre popular
que s'emplega ta designar a bellas especies d'aus rapinyaderas diurnas de gran
mida, de regular as especies más grans d'a orden Accipitriformes, anque
s'accepta que o termino ye encara cheneralizable ta qualques especies compresas
en altras ordens y familias de rapinyaderas que tamién destaquen por a suya
mida. Como bellas d'as especies que reciben iste nombre no guardan guaire más
relación filochenetica d'entre ellas que con altras especies de rapinyaderas,
que han nombres populars diferents (esparveros, alforochos, etc.), o termino
popular «alica» en zoolochía se gosa considerar afiletico y no s'admit que
tienga garra valor taxonomica.

As alicas solen ser especies de gran mida, con qualques eixemplos que pasan d'os
2 m d'envergadura d'alas. Son cazaderas, como totas as rapinyaderas diurnas, con
gran capabilidat ta envistar as presas de luent. Tienen garras potents con
unglas esmoladas que fan clavar en as presas quan s'abaten sobre ellas, estando
prencipal a presión que exercen con o dido pulgar ta clavar-ie a ungla más gran
de totas que ye la de lo dito dido. O pizco, especializau en rancar a carne, ye
fuerte como corresponde a las rapinyaderas d'a suya mida.

Os derivaus d'o étime latino «aquila» en aragonés presentan diatopismo multiple.

Se documenta la denominación ta istes animals como «alicas» (con conservación
d'a consonant oclusiva xorda intervocalica a tamas d'a metatesi d'as silabas
orichinals d'o latín) en diferents puntos d'o Sobrarbe (A Espunya, A Buerda, en
a val de Vió -Moriello de Sant Pietro-, en Baixo Penyas -A Mula y Toledo d'A
Nata-, en Tella y en Puértolas). Tamién se reconoix ista forma por boca de
presonas dimanadas d'o nuclio d'Escartín, en o Sobrepuerto.

Con a denominación d'«aligas» (ixo ye, con metatesi mesmo que en «alicas», pero
con sonorización d'a consonant xorda y conservando-ie a entonación plana) s'ha
puesto documentar en o Semontano de Balbastro (Berbegal) y a Cinca Meya (Fonz),
en Ribagorza Baixa (Foradada d'el Toscar, As Cortz, Perarruga, Litera,
Esdolomada y Torres) y en a A Litera (Tamarit y Castillón Roi). Tamién se
reconoix ista forma sonorizadera en a val de Chistau, en o sector nort-oriental
d'o Sobrarbe y convive con «alica» en A Buerda (val d'a Cinca, Sobrarbe
central), que mos puede fer pensar si no coexisten as dos formas en buena cosa
d'a comarca.

Una forma muito más minoritaria dintro d'o domenio lingüistico de l'idioma
aragonés ye «áliga», forma con prenunciación esdruixula, que se puede sospeitar
que siga por influencia d'o catalán (en catalán o nombre d'istes animals ye
exactament asinas) como conseqüencia d'a destribución cheografia tan limitada y
concreta que conoix o termino. Se documenta en Benás, Erisué, Saunc, Grist y
Castillón de Sos. Totz ellos lugars que se troban en a val de Benás, en l'alta
Ribagorza aragonesa, en una zona que fa muga con l'aria de destribución d'o
catalán en Aragón.

Una forma que no conoix metatesi, y sigue con l'orden silabico d'o latín, anque
incorpora una sonorización a las consonants internas. Se documenta asinas en
Echo y Ansó (Chacetania), Pandicosa (Alto Galligo) y Rodellar (extrimo
noroccidental d'o Semontano de Balbastro). A proximidat d'ista forma diatopica
con «águila», a forma que predomina en as luengas iberorromances occidentals
(castellán, galaico-portugués y astur-leyonés), en chunto con a disparidat
cheografica d'os puestos en os que se i diz, fa pensar-se si no haiga puesto
estar a forma predominadera en a metat occidental de l'Alto Aragón en bell altro
tiempo, en sucumbindo en a mayoría de lugars debant de l'occidentalismo «águila»
(que por a falta de pruebas cal no afirmar que siga un castellanismo lexico).

Ista ye a forma predominant en a mayoría d'Aragón, esdruixula y coincident con u
propia d'o castellano que haiga sostituido a la forma autoctona si ye que nunca
i ha existido una en tot ixa parte d'o territorio (os argumentos a favor d'una u
l'altra posibilidat cuentan con pocos eixemplos de lexico documentau), y no sen
conoix altras formas en comarcas enteras que encara son ricas en lexico
patrimonial aragonés, como son a Plana de Uesca y as Cinco Villas. Isto causa
extranyeza pos no ye una situación guaire esperable si se considera que en tot
l'aragonés o termino haiga habido d'estar diferent d'a forma castellana,
sobretot quan se mete en comparanza con a elevada vitaliat d'as formas presents
en a metat oriental de l'Alto Aragón («alica» y «aliga»), que son conoixidas
dica por as cheneracions más chovens. Puede estar, por a falta de pruebas
documentals que se tiene dica l'inte, que calga no descartar a posibilidat que
«águila», derivau d'«aquila» predominant en tot lo domenio lingüistico
iberorromance occidental, no siga si que una forma tamién patrimonial aragonesa.



https://an.wikipedia.org/wiki/Alfabeto_cirilico

L' alfabeto cirilico ye un alfabeto emplegato ta escribir seis luengas eslavas
(ruso, ucrainés, belarruso, serbio, macedonio y bulgaro), asinas como atras
luengas de Rusia y atros miembros de (u relacionatos con) l'antiga Unión
Sovietica, como lo tartre (una luenga turquica) u l'udmurt (una luenga
finougrica). Apareixe entre os sieglos IX-X a partir de l'alfabeto griego, feita
por Sant Cirilo (de qui en prenió o suyo nombre) y Sant Metodio, santos
bizantins evanchelizadors d'os pueblos eslavos d'os Balcans.

As normas de transliteración d'o cirilico a l'alfabeto latín son diferents
seguntes a luenga d'orichen y a luenga de destino. Asinas, por eixemplo,
l'apellito ruso Меньшов se puet transliterar como Menchov (aragonés, portugués,
francés), Menshov (anglés, castellán), Menschow (alemán) u Mensjov (neerlandés).

L'alfabeto ye oficial en diversas organizacions. Con a dentrata de Bulgaria en a
Unión Europea l'1 de chinero de 2007, o cirilico se convirtió en o tercer
alfabeto oficial d'a UE, chunto a l'alfabeto latín y o griego.



https://an.wikipedia.org/wiki/Albeiter%C3%ADa

L'albeitería ye una branca d'a sciencia medica que s'ocupa de prevenir, curar u
paliar as malautías y lesions d'os animals, mas que mas d'os domesticos.
Comprende as disciplinas d'histolochía, anatomía, microbiolochía,
parasitolochía, patolochía, farmacolochía y fisiolochía d'os animals. Os
albéitars tamién aduyan a protecher o ser humán d'as mas de 100 malautías d'os
animals que pueden afectar-lo.

D'antis mas, l'oficio d'albéitar se correspondeba con a persona que teneba cura
d'as malautías d'o bestiar, y yera estreitament relacionato con l'oficio de
ferrador, y os dos yeren integratos en os gremios de ferrers.

A mayor parti d'os albéitars s'adedican a la practica privata. Muitos d'ells
tractan a tot tipo d'animals, pero en os zaguers anyos muitos han limitato a
suya practica a o tractamiento d'animals de companyía. Beluns s'han
especializato en o tractamiento de bellas poblacions, como las de caballos, aus
de corral u os animals d'os zoolochicos. Atros s'han especializato en bells
problemas medicos d'os animals; istos especialistas son oftalmologos,
dermatologos, radiologos y patologos albéitars. Muitos d'ells son miembros de
facultatz d'institucions educativas, que amás d'impartir amostranza reyalizan
tamién investigacions. As industrias que elaboran farmacos ta as personas y os
animals dan treballo a un gran numero d'albéitars. Un numero reducito, encara
que cada vegata mas gran, d'albéitars treballan como chestors de grans granchas
de cría de bovín ta carne, de centros de producción de leit y de muitas d'as
grans granchas avicolas. Tamién bi ha un numero reducito d'albéitars que
prencipian a embrecar-sen en a transferencia d'embrions en o bestiar bovín, d'a
que se quitan os ovulos fecundatos de donants superiors ta transferir-los a
l'utero de vacas de calidat chenetica inferior.

L'albeitería moderna ye hue a o mesmo ran que a medecina, y se fan servir
metodos d'investigación parellans. Muitas d'as clinicas privatas ta animals que
han apareixito tienen dos u mas albéitars entre o suyo personal, y as mas grans
por un regular disposan d'especialistas en determinatos animals. A requesta
d'inspección alimentaria por parti d'albéitars va en aumento, mas que mas en o
caso d'a carne, a leit y os alimentos procesatos, asinas como la de regulación
d'o trafico de qualsiquier tipo d'animals y a eliminación d'as plagas que les
afectan. A mas, l'apilotamiento cada vegata major de muitos animals de grancha
requiere expertos albéitars en os campos d'a vacunación, a immunización y
metodos especials d'hichiene.



https://an.wikipedia.org/wiki/Ag%C3%BCerro

L'agüerro u santmigalada, ye una d'as quatre estacions d'as zonas temperatas, an
marca la transición d'o verano t'o hibierno y lo periodo d'as cullitas. En ixas
zonas, l'agüerro ye tamién o tiempo en o que los árbols caducifolios pierden las
suyas fuellas, os días s'alcuerzan y as nueits s'alargan, la fredor aumenta y,
en bells cabos d'o mundo, tamién creix gradualment o numero de precipitacions.

Astronomicament, emprencipia con o equinoccio d'agüerro (entre lo 20 y lo 21 de
marzo en o hemisferio sud y entre lo 22 y lo 23 de setiembre en o hemisferio
norte), y remata con o solsticio d'hibierno (a lo redol d'o 21 de chunio en o
hemisferio sud y lo 21 d'aviento en o hemisferio norte). Manimenos, a vegatas se
considera que abraca los meses enters de marzo, abril y mayo en o hemisferio
sud, y los de setiembre, octubre y noviembre en o hemisferio norte.

La denominación d'agüerro (con a variant agorrada ta referir-se a la temporada
d'agüerro) ye un vasquismo relacionato con l'actual vocable vasco agor. L'ALEANR
documenta a parola agüerro en Hu 200 (Bielsa), Hu 201 (Benás), Hu 202 (Chistén),
Hu 204 (en A Espunya pero en coexistencia con "sammigalada"), y en Hu 207
(Campo).

A santmigalada u santmiguelada ye una forma derivata de San Miguel, y se refiere
propiament a la fiesta cristiana de Sant Miguel, o día 29 de setiembre, que
marca popularment a rancanza d'a estación. Per extensión, s'aplica ta tot lo
periodo d'agüerro. En os textos medievals escritos en aragonés bi ha muitas
referencias a la fiesta de Sant Miguel y l'ALEANR documenta a parola
santmiguelada u santmigalada en buena part d'as localidatz actualment
castellanoparlants de Teruel, Zaragoza y Navarra coexistindo con otoño, lo mesmo
que en localidatz dica fa poco aragonesoparlants de l'Alto Aragón.

En o hemisferio norte, l'agüerro ye la estación d'as cullitas, sobretot d'os
coltivos de verano: panizo, chirasol, etc.; de fruita de tota mena: mazanas,
peras, codonyos, etc.; de fruitos secos: castanyas, nueces, avellanas, etc.; y
d'uga.

En a literatura y en sentito figurato, l'agüerro representa la viellera u decliu
d'a vida de bell un u de bella cosa. Un eixemplo en ye a obra El otoño del
patriarca (L'agüerro d'o patriarca) d'o escritor colombiano Gabriel García
Márquez.

En poesía, tamién ye asociata a ormino con a malinconía, como puet veyer-se en
iste fragmento d'un conoixito poema d'o poeta alemán Rainer Maria Rilke,
Herbsttag (Día d'agüerro):

Wer jetzt kein Haus hat, baut sich keines mehr. Wer jetzt allein ist, wird es
lange bleiben, wird wachen, lesen, lange Briefe schreiben und wird in den Alleen
hin und her unruhig wandern, wenn die Blätter treiben.

Qui agora casa no tien, altra no en ferá ya. Qui agora solenco ye, asinas ha de
seguir; ha a despertar, leyer, luengas cartas escribir, y per los paseyos, sin
calma, t'allá y t'acá dondeyar mientres veye las fuellas batir.

Un poemario en aragonés de Francho Nagore, publicato en 1976, ye tetulato
Cutiano Agüerro.

L'agüerro ye tamién asociato con as celebracions de Totz Santos u, mas que mas
en os Estatos Unitos, d'o Halloween.



https://an.wikipedia.org/wiki/Wikipedia_en_vasco

A Wikipedia en vasco u a Wikipedia en euskera (en vasco Euskarazko Wikipedia u
Euskal Wikipedia) ye a edición en idioma vasco d'a Wikipedia. O 23 de chunio de
2016 a Wikipedia en vasco blincó d'os 250.000 articlos.

S'encetó o 7 de noviembre de 2003, encara que o primer articlo ya s'heba escrito
a calendata d'o 6 d'aviento de 2001. O 15 de marzo de 2007 s'heba blincato d'os
17.000 articlos, metendo-se-ne en o puesto 42 por cantidat d'articlos .

O 25 de chinero de 2008 recibió o premio Sareko Argia, concedito por a revista
Argia, premiando a suya faina en a espardidura d'o vasco en Internet y o rete
virtual. O 6 d'abril de 2008, Wikipedia en vasco blincaba d'os 25.000 articlos;
o 19 de febrero d'o 2009, plegó en os 35.000 articlos, o 15 de chulio de 2009 en
os 40.000, o 13 d'octubre de 2009 en os 45.000. En zaguerías o 30 d'aviento de
2009 blincaba d'os 50.000 articlos. O 8 de noviembre de 2010, Wikipedia en vasco
blincaba d'os 60.000 articlos.

O 9 de chunio de 2010 a cadena de televisión ETB3 emitió iste reportache sobre a
Wikipedia Vasca.

En marzo de 2011 se proposó, debatió, votó y aprebó entre totz os usuarios
escomencipiar una iniciativa a meyo termin con un doble obchectivo: fer totz os
articlos de totas as localidatz de Francia (as d'Espanya ya yeran feitas), y
plegar asinas enta os 100.000 articlos. S'aspera que se plegue enta ista zifra
alto u baixo o verano de 2011.

O 18 d'abril de 2011 a Wikipedia en vasco blincó d'os 70.000 articlos. O mesmo
día a Wikipedia en vasco supero en cantidat d'articlos a la Wikipedia en galego
(70.762 articlos), convertindo-se asinas en a quatrena Wikipedia d'a peninsula
iberica dezaga d'a Wikipedia en castellán, a Wikipedia en portugués y a
Wikipedia en catalán. A Wikipedia en vasco se troba en o tercer puesto en
Wikipedias d'idiomas de Francia dezaga d'a Wikipedia en francés y d'a Wikipedia
en catalán, y per debant d'a Wikipedia en bretón, d'a Wikipedia en occitán u d'a
Wikipedia en corso.

O 20 d'abril de 2011 a Wikipedia en vasco blincó d'os 74.000 articlos y os
2.000.000 d'edicions, metendo-se-ne en o puesto 40eno por cantidat d'articlos. O
21 d'abril de 2011 a Wikipedia en vasco blincó d'os 75.000 articlos. O 22
d'abril de 2011 a Wikipedia en vasco blincó d'os 80.000 articlos. L'1 de mayo de
2011 a Wikipedia en vasco blincó d'os 90.000 articlos. O 4 de mayo de 2011 a
Wikipedia en vasco blincó d'os 95.000 articlos, metendo-se-ne en o puesto 38eno
por cantidat d'articlos.

En zagueras, y antis d'o que s'heba previsto por a iniciativa, o día 22 de mayo
de 2011 a Wikipedia en vasco blincó d'os 100.000 articlos. O historico articlo
100.000 estió Euskararen debekua ("A prohibicion d'o vasco") articlo que trata
d'a prohibición d'a luenga vasca mientres a historia d'Euskal Herria, estando-ne
multitudinaria a suya redacción. Antis d'iste escaicimiento, s'heba debatiu
entre totz os usuarios d'a Wikipedia en vasco ta esleir o tema de l'articlo
100.000, d'estar posible un tema emblematico relacionato con a luenga u con a
cultura euskaldun. Dimpués d'esleir o tema se creyó, redactó y desembolicó iste
articlo con a colaboración de totz os usuarios activos d'a Wikipedia en vasco.

En octubre de 2008 s'anyadió una nueva sección a la de que ya existiba de
Albisteak ("Noticias"), ista fue clamata Wikieguraldia ("o Wikiorache"). En base
a dicha proposición, a traviés de coordenatas s'establioron diferents puntos por
tota la cheografía d'Euskal Herria por meyo d'os qualos os usuarios asignaban a
cadagún as previsions metereolochicas, y as temperaturas maximas y minimas.

En a primera metat de l'anyo 2009, y en no estar debidament actualizata, a
iniciativa fue albandonata, encara que ye posible que en un futuro torne a
fer-se.

En zaguerías de chulio de 2009 debito a una nueva propuesta se reestructuró a
sección Txokoa ("o Rincón") (parellana a las seccions "a Tabierna" u "Village
pump" d'atras Wikipedias) y se anyadioron nuevas seccions. En a votación feita
ta aprebar istos cambeyos, o resultato estió de quatre votos a favor y tres en
contra.

D'ixa traza, a sección Txokoa se dividió en quatre subseccions: Albisteak
("Noticias"), Politikak ("Politicas"), Eskariak ("Peticions") y Laguntza
("Aduya").

A calendata de marzo de 2010 a Wikipedia en vasco tien os siguients portals
monograficos:

O 18 de marzo d'o 2010 dimpués de celebrar-se previament a suya correspondient
votación sobre o tema, s'engueró a nueva Portalada Prencipal d'o 2010.

Amás d'o logo prencipal d'a parte superior, a Wikipedia en vasco ha reyalizato
diferents logos propios para celebrar días importants u festivos, u atro tipo
d'escaicimientos anyals, como por eixemplo a Euskal Astea ("Semana Vasca"):



https://an.wikipedia.org/wiki/Uzbecos

Os uzbecos habitan en Uzbequistán y zonas mugants de Cazaquistán, Kirguizistán,
Afganistán, y Turkmenistán. En Uzbequistán son minoritarios en as rechions de
Taixquent (47 %) y Caracalpaquia (33 %). Charran una luenga turquica d'a branca
carluca y son musulmans sunnitas. O modo de vida tradicional ye l'agricultura de
regano. Son o segundo pueblo turquico més lumeroso dimpués d'os turcos
anatolians. Se crei que son 18.500.000 individuos, d'os quals 16.600.000 viven
en Uzbequistán, os 1.300.000 d'Afganistán descienden de refuchiatos d'as decadas
de 1920 y 1930. En Xinjiang bi n'ha 12.500.

Os uzbecos, uigurs y altayos practicaban o cautivo de civada fendo servir
l'aladro u a xata. Combinaban l'agricultura con o pastoreyo transuant. Os
contactos con os rusos aceleroron a formación d'una agricultura més intensiva.
En un ecosistema d'estepas y semidesiertos o principal problema ye l'augua, por
o que l'agricultura se concentra en os oasis y riberas d'as vals fluvials. Os
uzbecos y uigurs fan servir dos tecnicas de trasporte d'augua, a canalización
superficial de l'augua de ríos y manantials y a costrucción de canyos (karez), o
que tien como avantalla que s'evita a evaporación.

Uzbequistán estió a rechión agricola més productiva d'a exURSS. Antigament
l'agricultura no se practicaba que en as costeras d'os monts y as riberas y o
resto d'o territorio se dedicaba a la ganadería. As dos formas de subsistencia
enantes d'a sovietización yeran o cautivo intensivo d'os oasis y o pastoreyo
nomada.

A fins d'o sieglo XIX l'agricultura tradición se veyó progresivament sustituita
por o monocautivo de cotón, amaneixendo-ie arredol industrias textils. Tamién
fuoron amaneixendo molins d'azaite y destilerías de vodka. Huei as principals
zonas de cautivo siguen estando os oasis como os de Fergana u Golodnaya Step, en
os que han costruito muitas canals d'irrigación. As principals produccions son
as fruitas, a roz, as trunfas, o trigo, as hortalicias y a seda, asinas como a
producción masiva d'a pelleta d'Astrakhán, a partir d'a uella carasul.

O idioma uzbeco perteneixe a la branca carluca d'as luengas turquicas y ye
pareixito a lo idioma uigur. O standard creyato en a epoca sovietica se basaba
en os dialectos de Fergana y Taxquent. S'abandonó l'alfabeto arabico tradicional
en 1923.

As tribus dirichitas por a dinastía Shaibaní a lo norte d'o Aral a fins d'o
sieglo XIV yeran conoixitas como uzbecos. En o sieglo XV o Shaibaní Abu-Ghazí
prebó d'establir un estato uzbeco en Transoxiana, pero bellas tribus li
s'oposoron y s'establioron entre o Sir Daria y o Laco Balkhaix estando l'orichen
d'os cazacos.

O nieto d'Abu-Ghazí reemprendió a expansión uzbeca en 1500 ocupando Sarmagant,
Bukhara y Khorezm y dimpués Taxquent y Fergana. No podió dominar Corastén, on se
topetó con o creyador d'o Imperio Safavida, o Xah Ismail, qui lo derrotó en 1510
en Merv. O dominio uzbeco se dividió en khanatos rivals, pero o shaibaní Abdulá
Khan, qui reinaba en Bukhara podió reunir baixo a suya autoridat totz os
khanatos uzbecos en 1583 y ocupar Corastén y Seistán dica que o xah Abbas d'a
dinastía Safavida lo derrotó, perdendo-se o poder shaibaní en 1599.

Dende o sieglo XVI os uzbecos se sedentarizoron y se fusionoron con a población
sedentaria local. Asia Central perdió importancia como rota comercial por
desembolique d'a navegación entre Occident y Estremo Orient. O Imperio Safavida
xiita d'Irán feba de barrera con atros países sunnitas. En o sieglo XVII
s'imposoron as parlas turquicas d'os uzbecos en Khorezm, en Fergana y
Transoxiana, on quedoron poblacions persofonas dimpués conoixitas como tachicos.
Pa la chent d'ixa epoca a distinción principal yera entre nomadas, (turquemans y
uzbecos encara no sedentarizatos), y sedentarios (ditos totz sartos, tanto os
persofonos como os turcofonos).

Dimpués d'a caita d'os shaibanís a dinastía d'os yanís, orichinaria d'Astrakhan,
s'establió en Bukhara. En Khorezm continó reinando una branca d'os shaibanís y
cambioron Urgench por Khiva como capital. A fins d'o sieglo XVIII un shaibaní
fació de Fergana o nuclio d'un khanato independient con capital en Cocand. Os
khanatos uzbecos luitaban entre ellos y amés sufriban as incursions de saqueyo
d'os turcmenios (turquemans que quedoron entre l'Aral y Caspia dimpués que atros
turquemans emigroron ta Orient Meyo). A fins d'o sieglo XVIII os manquitís
prenioron o títol d'emirs y sustituyoron a los yanís en 1785 conseguindo creyar
un estato estable. En Khiva amaneixió a dinastía d'os cungratís dende 1804 y
tamién consolidó o suyo poder. En o sieglo XIX renaixió a vida urbana, se
millororon os sistemas de regano y se desembolicó un comerzio con Rusia.

A conquiesta rusa encomenzó en 1865 quan prenioron Taixquent. Os rusos creyoron
dos rechimens: l'administración directa en o gobierno de Turquestén, (que
incluiba Taixquent, Fergana y Sarmagant) y o protectorato sobre o Emirato de
Bukhara y o Khanato de Khiva, on se manteneba a tradición administrativa y
relichiosa local. Manimenos amaneixió una burguesía turquestanesa que recibió o
hadidismo d'os comerciants y intelectuals tartres en Taixquent y Bukhara. En
1908 fan acto de presencia os "Chóvens Bukhareses", antirrusos, panislamicos y
reformistas que copiaban o modelo d'os "Chóvens Turcos". En 1917 un congreso
celebrato en Taixquent reunió a turquestaneses y tartres. A mayor parte prefirió
aliniar-se con os democratas de Rusia contra as cherarquías musulmanas
conservadoras y creyar un estato islamico federato con o estato ruso. En octubre
de 1917 os bolqueviques ocuporon Taixquent excluindo d'o gobierno a los
intelectuals musulmans. En noviembre de 1917 en Cocand se proclamó o Estato
Islamico autonomo de Turquestén. O soviet de Taixquent lanzó una expedición
contra Cocand en febrero 1918 y se creyó en abril a RSSA de Turquestén. Os
bolcheviques rematoron por fer concesions a lo islam porque no i teneban o
refirme d'os colons rusos, d'esta traza bells liders d'o movimiento hadidista
s'unioron a lo partito comunista. En 1919 esclató en Fergana a revuelta d'os
basmachis y s'estendilló por tot o sur de Turquestén dica Turcmenistán, que se
fundió en 1922. En 1917 os musulmans innovadors demandoron reformas que no
obtenioron. En setiembre de 1920 deposoron a lo emir con l'aduya de tropas rusas
y establioron una republica popular sovietica que s'adhibió a la URSS en 1924.
En Khiva se desvinió lo mesmo con a proclamación d'una republica popular en
Khorezm en 1920 y l'anexión por a URSS en 1923. En a decada de 1920 y principios
d'a decada de 1930 muitos uzbecos se refuchioron en Afganistán fuyindo d'as
autoridatz sovieticas.

En 1924 se creyó a Republica d'Uzbequistán aplegando as rechions més poblatas
d'os antigos khanatos de Khiva, Bukhara y Kokand.



https://an.wikipedia.org/wiki/Tundra

A tundra ye un ecosistema circumpolar, ye una planura ubierta, chelada y plana,
arredol d'o polo norte, formada por más de ueito millons de km². No i creix
garra arbol, nomás molsa y liquens debiu a que o subsuelo ye chelau y a ixufrina
polar priva que creixca. An que se desfa o chelo se i fa vasucals an que se
forma o carbón clamau turba. S'ixemena per os territorios de Siberia, Alaska,
Gronlandia, norte de Finlandia, Noruega y Canadá.

A parola tundra procede d'a parola "tūndâr" d'a luenga finlandesa que significa
"planura sin arbols"

L'orache de a tundra se caracteriza per hibiernos cheladizos de tot y veranos
curtos y frescos, con poca plevida de verano y muitos nevacils d'hibierno,
alavez a temperatura gosa baixar dica os -28 graus centigraus, quedando tot
tapau de nieu, chelo y cheleras. No más en os curtetz veranos, que baixa a
temperatura entre 1 y 10 graus, s'esterrenya bella mica y entre conchestas i
sale bell plaponet de vechetación y bell vasucal an que se i fa turba, ya que
como debaixo i hai un mallacán chelau, no se tresmina l'augua.

A fauna en a tundra ye un conchunto d'especies con caracteristicas propias que
fan que tienga que acubillar-se y esfender-se bien de a chelor. Lo fan bien con
pelletas densas, bien con acumulacions de grasura muit grans en proporción a o
suyo tamanyo, bien per a forma de convivencia y d'acubillar-se en os suyos
cubils fendo forigachos y foradiecos.

Os animals mas continos en a tundra son: o reno, o caribú, o buei almizclero, a
llebre arctica, a craba de nieu, o lemming u rato de nieu, l'onso polar, o bubón
de nieu y o lupo polar.

A flora escaseix más que no a fauna, debiu a la baixa temperatura y a fuerte
ixufrina, y tamién a contumancia de no trobar augua y poquetas sals minerals, ya
que a materia organica tasament se pudreix y te puetz trobar molsa, liquens,
bell matiguer y bella flor de petalo molsudo.



https://an.wikipedia.org/wiki/Troya

Troya (en griego Τροία u Τροίας tamién clamada Ίλιον u Ίλιος, Wilusa en hitita y
Truva en turco) ye una ciudat an se desembolicó a Guerra de Troya. A parola
Wilusa ye d'orichen hitita y, seguntes os estudeos de Frank Starke en 1997, de
J. David Hawkins en 1998 y de W. D. Niemeier en 1999, indica a Troya homerica.

Ista celebre guerra fue descrita, en parte, en a Ilíada, un poema epico de
l'Antiga Grecia. Iste poema s'atribuye a Homero, qui lo compondría, seguntes a
mayoría d'a critica, en o sieglo VIII a. C. Homero tamién fa referencia a Troya
en a Odisea.

Dimpués de sieglos d'ixuplido, as ruinas de Troya fuoron descubiertas en as
excavacions realizadas en 1871 por Heinrich Schliemann. En 1998, o puesto
arqueolochico de Troya fue declarau Patrimonio d'a Humanidat por a Unesco,
afirmando que:

Chuan Ferrández d'Heredia acomandó taller de traductors d'Avinyón a traducción
d'o libro "Historia Troyana" a l'aragonés, y tamién se mencionan feitos
esdevenitos en a guerra de Troya en libros d'Heredia como a "Cronica de los
Conquiridors".



https://an.wikipedia.org/wiki/The_Beatles

The Beatles estió un grupo musical orichinario d'a ciudat de Liverpool en
Anglaterra, formato por John Lennon, Paul McCartney, George Harrison y Ringo
Starr. Ye un d'as collas de musica pop con más exitos de ventas de discos d'a
historia d'a musica popular, y amás han conseguito o reconoiximiento d'os
creticos. As suyas aportacions innovadoras a la musica popular y o suyo impacto
cultural tenioron una gran transcendencia en os anyos 1960, que continará en os
anyos posteriors. O grupo, establito en 1960, remató as suyas actividatz como
grupo en 1970, encara que os suyos miembros continoron con a suya carrera
musical independient.

Estioron en os anyos 1960 os establidors d'a musica beatnik (u beat), dende os
suyos alazetz en o rock and roll, encara que con influencias d'o rhythm and
blues y d'o blues. Sindembargo, en plegar o suyo exito dende meyatos d'a decada,
se facioron patents en o suyo estilo musical bellas influencias d'a musica
oriental, apareixendo asinas a psicodelia y, ya en zaguerías d'a suya carrera, o
rock progresivo.

As suyas cantas estioron fidel reflexo de parte d'a choventut d'o suyo momento
historico, que miraba d'estar a la marguin d'a sociedat de consumo ta creyar una
nueva sociedat, estando a suya musica o icono d'os movimientos pacifistas u
antimelitaristas, u mesmo d'a liberación sexual. Asinas, dende 1962 dica 1970
vendioron 400 milions de discos arredol d'o mundo, alto u baixo, y ista zifra
plegó dica más de 1.000 milions en 1985.

A historia de The Beatles prencipia en marzo de 1957, quan un choven John Lennon
formó un chicot grupo musical, The Quarrymen. Dimpués de conoixer a Paul
McCartney, iste se i adhibió, y George Harrison dentró en o grupo en 1958. O
nombre d'o grupo cambeó bells begatas estando en primeras Johnny and The
Moondogs y The Silver Beetles dimpués, dica o nombre definitivo The Beatles
fendo un chuego de parolas con a parola anglesa beat. En 1960 dentró en o grupo
Stuart Sutcliffe, y lis contratoron quantas actuacions en a Reeperbahn
d'Hamburgo, en Alemanya.

O 17 d'agosto de 1960 plegoron a Hamburgo, encara que tenioron problemas con o
propietario d'o local que les heba feito o contracto, qui denunció a Harrison a
las autoridatz alemanas, en estar iste encara menor d'edat. As autoridatz
deportoron a Harrison, anque i tornoron en 1961. En iste segundo viache a suya
musica tenió exito en a ciudat, prencipiando asinas a suya carrera, encara que
en as primeras anyadas, dica 1964, facioron quatre viaches a Hamburgo, que heba
estato o puesto alazetal d'a suya carrera musical.



https://an.wikipedia.org/wiki/Tbilisi

Tbilisi u Tblisi (თბილისი en cheorchián y oficialment, Tiflis en persa), ye una
ciudat cheorchiana, que ye a capital d'o país y temién en ye a ciudat con mayor
numero d'habitants, a mas d'o suyo prencipal centro politico, cultural,
comercial y economico.

A suya población ye d'1.480.000 habitants en una superficie de 726 km², con una
densidat de población de 2.038,60 hab/km².

A ciudat ye trescruzata por o río Mt'kvari y se troba situata a 575 metros
d'altaria dencima d'o ran d'a mar.

Enta l'anyo 1800, quan se produciba a conquiesta rusa a población de Tbilisi
yera formata por cheorchians, armenios, persans y kurdos principalment y bien
chusto si pasaba d'os 20.000 habitants. En o sieglo XIX plegó muita inmigración
armenia y rusa esdevenindo una capital local por estar a seu d'o bisorrei que
teneba o Imperio Ruso en a zona. Tbilisi yera una ciudat predominantment armenia
y rusa y a población armenia yera tan lumerosa que l'alcalde de Tbilisi enantes
d'a primera Guerra Mundial yera armenio. Manimenos quan se desfació a Republica
de Transcaucasia y os armenios y cheorchians entroron en conflicto por as suyas
mugas territorials, a mayoría d'os armenios en fuyoron en 1918. Encara en 1989,
os armenios yeran o 12 % d'a población, os rusos o 10% debant d'una población
mayoritariament cheorchiana.



https://an.wikipedia.org/wiki/Sud%C3%A1n_d%27o_Sud

Sudán d'o Sud, (oficialment, en anglés, Republic of South Sudan) ye un estato
sobirán ubicato en o centro d'Africa, con capital en a ciudat de Juba. Sudán d'o
Sud muga con Sudán por o norte; Etiopía por l'este; Kenia, Uganda y a Republica
Democratica d'o Congo por o sud; y a Republica Centroafricana por l'ueste.

O gubierno sudanés permitió l'autonomía d'a rechión por l'amplo Alcuerdo de Paz
sinyato o 9 de chinero de 2005 en Naivasha (Kenia) con o Exercito de Liberación
d'o Pueblo Sudanés establito por John Garang, mirando de rematar a Segunda
Guerra Civil Sudanesa. O 9 de chinero de 2011 se i celebró un referendum ta
decidir sobre a suya deseparación de Sudán. O resultato estió d'un 99% a favor
d'a independencia, por lo que o 9 de chulio de 2011 s'establió o nuevo estato, 6
anyos dimpués de l'Alcuerdo de Paz.

Sudán d'o Sud incluye a gran rechión pantanosa Sudd formata por o Nilo Blanco,
localment dito Bahr el Jebel. O suyo clima, a esferencia d'o norte de Sudán que
ye tropical arido u semiarido, ye tropical humedo u subhumedo. Por eixemplo,
Yambio, a capital d'Equatoria occidental y a o costato d'o Zaire tien una
pluviometría anyal de 1.142 litros con una estación humeda que dura nueu meses.

S'estima que Sudán d'o Sud tien una población d'uns 8 millons d'habitants, pero
como no bi ha habito censos dende fa decadas iste dato no ye guaire fiable. A
economía ye basicament rural y d'agricultura de subsistencia. A partir de 2005 a
economía prencipia una transición enta un mayor desembolique en zonas urbanas.
Os mals en a economía d'as guerras han estato muit importants.

Se'n sabe poco d'a historia de Sudán d'o Sud dica que quedó baixo o gubierno
d'Echipto en a decada de 1820. Seguntes as tradicions orals as etnias niloticas
dinka, nuer, shilluk, y atras habrían dentrato a o país un poquet antis d'o
sieglo X. Mientres o periodo d'o sieglo XV a o XIX as emigracions rivals, mas
que mas provenients d'a zona de Bahr el Ghazal, levoron a istos pueblos a o suyo
puesto actual. A étnia no-nilotica azande, que dentró en o país en o sieglo XVI
y fació o estato mas amplo d'a zona, se troba en os districtos de Maridi, Yambio
y Tambura districtos en a fraixa de selva pluvial tropical a l'este d'Equatoria
y Bahr el Ghazal. En o sieglo XVIII plegó a étnia avungara y a escape
s'imposoron a os azande. O poder d'os avungara continó sin cambeos dica a
plegata d'os britanics en zaguerías d'o sieglo XIX.



https://an.wikipedia.org/wiki/Steven_Spielberg

Steven Allan Spielberg, naixito de Cincinnati (Ohio, Estatos Unitos) o 18
d'aviento de 1946, ye un director cinematografico, productor y guionista
estatounitense, activo en o cine estatounitense dende primerías d'os anyos 1960,
autor d'importants exitos cinematograficos dende os anyos 1970 dica hue y con
quantos premios recibitos mientres a suya carrera cinematografica entre os que
cal destacar 2 Premios Oscar a o millor director, 1 a la millor cinta y atras
nueve nominacions ta iste premio..

D'entre a suya filmografía, se puet destacar bellas cintas como Jaws (1975, con
Roy Scheider, Richard Dreyfuss, Robert Shaw y Lorraine Gary), Close Encounters
of the Third Kind (1977, con Richard Dreyfuss, François Truffaut, Melinda Dillon
y Terri Garr), E.T. the Extra-Terrestrial (1982, con Henry Thomas, Dee Wallace,
Robert MacNaughton, Drew Barrymore y Peter Coyote), Poltergeist (1982, con Craig
T. Nelson, JoBeth Williams, Beatrice Straight, Dominique Dunne y Oliver Robins),
Indiana Jones and the Temple of Doom (1984, con Harrison Ford, Kate Capshaw,
Jonathan Ke Quan y Amrish Puri), Back to the Future (1985, de Robert Zemeckis,
con Michael J. Fox, Christopher Lloyd, Lea Thompson y Crispin Glover), The Color
Purple (1985, con Whoopi Goldberg, Oprah Winfrey y Danny Glover), Empire of the
Sun (1987, con Christian Bale, John Malkovich, Miranda Richardson y Nigel
Havers), Hook (1991, con Dustin Hoffman, Robin Williams, Julia Roberts y Bob
Hoskins), Jurassic Park (1993, con Sam Neill, Laura Dern, Jeff Goldblum, Richard
Attenborough y Joseph Mazzello), Schindler's List (1993, con Liam Neeson, Ben
Kingsley, Ralph Fiennes y Caroline Goodall), Saving Private Ryan (1998, con Tom
Hanks, Edward Burns, Matt Damon y Tom Sizemore), u Indiana Jones and the Kingdom
of the Crystal Skull (2008, con Harrison Ford, Shia LaBeouf, Cate Blanchett,
Karen Allen, Ray Winstone, John Hurt y Jim Broadbent).

Tamién fa feina de productor con as interpresas ﻿Amblin Entertainment y os
estudios DreamWorks SKG, ista zaguera tamién ye distribuidora de cintas.



https://an.wikipedia.org/wiki/Solido

Solido ye un estato d'a materia que ye caracterizato por un volumen y forma
definitos; un solido ye resistent a la deformación, a cambear a suya forma y
volumen. Presentan poca tendencia a la dilatación y a la compresión.

O solido ye un estato d'a materia en que as moleculas que la composan, debito a
las fuerzas de codesión, tienen un movimiento entre ellas muit restrinchito,
limitato a una vibración arredol d'una posición d'equilibrio fixa. Quan un
solido ye formato por moleculas repartitas regularment en o espacio, de traza
que ye posible definir un vector constant que premite pasar d'un punto a un
atro, se diz que o solido ye un cristal u que ye cristalizato (quan bi ha un
cierto orden, encara que no bi ha una regularidat en o rete, se parla de
quasi-cristal).

Atros, tienen lurs components aleatoriament redamantos por a masa que constituye
o cuerpo y se dicen amorfos, como ye o caso d'o vidre, a fusta, o nylon, etc. De
feito, nomás os cuerpos cristalins se consideran solidos en o estudeyo d'iste
estato d'agregación d'a materia, mientres que os amorfos son consideratos
liquidos de gran viscosidat.



https://an.wikipedia.org/wiki/Sistema_Internacional_d%27Unidatz

O Sistema Internacional d'Unidatz, abreviato SI (d'o francés Système
International d'Unités) ye o sistema d'unidatz más emplegato en o mundo, tanto
en a sciencia como en a vida diaria (comercio), y ye a evolución d'o sistema
metrico decimal.

L'antigo sistema metrico decimal presentaba diferents grupos d'unidatz como lo
sistema mks (metro-quilogramo-segundo) u o sistema cgs
(centimetro-gramo-segundo), que a la vegata tamién presentaban variants. O SI se
desembolicó a partir de l'antigo sistema mks, y fue adoptato en a 11ena
Conferencia Cheneral de Pesos y Mesuras que se celebró en París entre l'11 y o
20 d'octubre de 1960.

Como se puet obserbar en o mapa d'o costato, güe día la utilización d'o SI ye
practicament universal y quasi dengún estato mantiene definicions oficials
d'atras unidatz. A unica excepción notable son os Estatos Unitos d'America a on
que o suyo sistema tradicional d'unidatz (United States customary units) contina
estando amplament emplegato en a vida diaria, encara que con definicions basatas
en o SI. L'uso d'o SI en os Estatos Unitos nomás s'incrementa en a escuela, a
sciencia y a industria.

As unidatz basicas d'o SI han estato establitas por a Conferencia Cheneral de
Pesos y Mesuras a propuesta d'o Bureau International des Poids et Mesures
("Oficina Internacional de Pesos y Mesuras"); bi'n ha 7, bien definitas, que,
por convenio, se consideran dimensionalment independients:

A partir d'as unidatz base se pueden definir unidatz derivatas, en a tabla
siguient s'amostran as que tienen un nombre y un simbolo especial:

S'han definito una serie de prefixos que se pueden combinar con qualsiquier
unidat ta formar unidatz derivatas adecuatas ta fer mesuras en ordens de
magnitut superior u inferior. O grupo formato por o prefixo y o simbolo d'a
unidat ye inseparable. Os simbolos d'os multiplos s'escriben en mayuscla
mientres que ta os submultiplos s'emplegan minusclas. Ista regla tien as
excepcions d'os multiplos deca (da), hecto (h), y kilo (k) que se simbolizan con
minusclas.



https://an.wikipedia.org/wiki/Silaba

Una silaba ye un conchunto de sonitos que se pronuncian en un unico golpe de
voz. Ye cadaguna d'as partis que composan una parola. A silaba se puet definir
mas formalment como a unidat fonetica y fonolochica basica constituita por un
nuclio, que corresponde a un sonito de sonicidat elevata, precedito y seguito
opcionalment por un u mas sonitos de sonicidat menor. Cal decir, manimenos, que
encara que a silaba tien una clara realidat psicolochica, as caracteristicas
foneticas d'a silaba son dificilment delimitables.

A composición d'as silabas y os fenomens que les afectan s'estudean basicament
en a fonolochía. Se puet considerar por tanto a silaba como a unidat lingüistica
por excelencia d'ista disciplina, chunto con o fonema. De feito, apareixioron
primero os silabarios que os alfabetos.

Seguntes o numero de silabas, una parola ye monosilaba, bisilaba, trisilaba u
polisilaba (mas de tres silabas), qüestión que afecta a l'accentuación. Puet
tener repercusions tamién en o tono, en as luengas a on que iste rasgo tien una
valura distintiva. A deseparación en silabas d'una parola se diz silabificación
y tien a veyer con istos fenomens (ditos suprasegmentals porque van dillá d'un
solo trozo de parola) y tamién con qüestions graficas, como a deseparación con
guión curto d'una parola entre dos linias.

Seguntes a ortografía de l'Academia de l'Aragonés se fa servir un guión curto u
guionet ta trestallar as parolas a la fin d'una linia seguindo as siguients
reglas:



https://an.wikipedia.org/wiki/Revoluci%C3%B3n_industrial

A Revolución Industrial ye un conchunto de cambeos economicos (capitalismo),
socials (orden burguesa) y tecnolochicos que prencipioron a producir-sen en Gran
Bretanya en a segunda metat d'o sieglo XVIII y dimpués s'estendilloron por a
resta de países d'Europa, Estatos Unitos y Chapón. Os abances tecnicos -mas que
mas a maquina de vapor-, o gran creiximiento demografico que s'encetó en l'anyo
1750, y os cambeos que se producioron en l'agricultura escomenzoron a una
revolución en l'ambito d'a industria, encapezata por o textil, o carbón y o
fierro.

Ista revolución reendrezó lo curso d'a historia transformando os sers humans
agricultors y ganaders en manipuladors de maquinas accionatas por enerchía.
Allora, la Revolución Industrial transformó a base economica d'a sociedat que
dende agora ye a producción industrial; as ciudatz esdevinioron centros
superpoblatos y puestos de treballo y vivienda d'a nueva clase social surtita:
la clase obrera. A existencia d'ista nueva clase, formata orichinalment por
labradors que heban plegato dende o campo, empenta l'aparición de nuevas
ideyolochías liberals y socialistas que configurarán o mundo contemporanio.



https://an.wikipedia.org/wiki/Retablo

Un retablo ye un conchunto de grans dimensions que bi ha en as ilesias dezaga de
l'altar, que asobén ye constuito en fusta dorada y policromada.

Puet estar nomás de tipo escultorico, con relleus, u bien estar nomás de tipo
pictorico, encara que asobén ye de tecnica mixta, con relleus pintatos.

Ye formato por una bancada inferior, u predela, que puet tener motivos
decorativos de tematica diferent a la resta d'o retablo, y un cuerpo prencipal
dividito en carreras verticals y cuerpos horizontals (os centrals de mayor
importancia que os laterals, tanto en as carreras como en os cuerpos). En a
parte superior bi ha a espina u atico, y a suya tematica ye asobén o Calvario de
Chesús de Nazaret. En as marguins laterals puet haber as espigas, en a parte
superior d'as carreras. Antiparte, se claman montants as fustas u listons ta
separar as partes d'o retablo, vertical u horizontalment.

A palabra tien o suyo orichen en o latín retro tabula, ta fer alusión a la
situación d'o retablo dezaga de l'altar d'a ilesia. Asinas, as pinturas miraban
de resaltar a importancia d'iste altar como o centro d'a culto en a ilesia,
estando o lugar más sagrato d'o edificio.

Encara que en o suyo orichen yera nomás un elemento simple en tanto que yera un
chicot mueble, dende o sieglo XIV os retablos esdevienen autenticas
construccions arquitectonicas ta cubrir en a suya totalidat l'abside d'a ilesia.



https://an.wikipedia.org/wiki/Republica_de_Venecia

A Republica de Venecia estió una ciudat-estato d'o norte de Italia. Recibe o
nombre de Serenissima Repubblica di San Marco. A republica de Venecia esdevinió
una potencia maritina y economica en o Mediterranio central y oriental en o
sieglo XII.

A suya fundación estió d'alto u baixo en l'anyo 421, en o qualo os habitants d'a
rechión, debant l'amenaza d'as invasions longobardas y atras que heban destruito
a capital, Aquileya, se refuchioron en as paúls d'a desembocadura d'o Po, en as
islas d'a laguna de Venecia, (una laguna de tipo Albufera); tot en una zona
estratechica entre as peninsulas italica y d'Istria, dita más tarde golfo de
Venecia.

O estato venecián amanixió lentament entre o Imperio Bizantín y lo Sacro Imperio
Romano-Chermanico en os sieglos IX y X. En l'anyo 993 Costantinoble li concede
privilechios comercials en unos tiempos que o comercio mediterranio yera
dominato por Bizancio, (que controlaba os puertos italians de Bari, Amalfi y
Salerno), u por os musulmans. A lo principio Venecia preba de fer-se con o
control de l'Hadriana contra os musulmans u os normandos, y tamién da vida a
rutas comercials con Europa a lo norte d'os Alpes, (comerciando con Breslau,
Cracovia, Leipzig, Nuremberg, Franckfort, Lübeck, Campanya y Bruxas).

A primera cruzata (1096-1099) permite que Venecia estableixca bellas bases en
Levant. En 1122 Venecia ubre sucursals en Tir y Tripoli. En 1123 dimpués d'una
batalla a man d'Ascalón Venecia y Chenova encomienzan a dominar o comercio
mediterranio. Venecia s'enriqueix con o comercio d'a seda y de l'aceite,
comercio que se fa con Costantinoble, Corinto y Tebas. En 1171 o emperador
Manuel I Comneno confisca os biens d'os mercaders venecians de Costantinoble.

A quatrena cruzata ye decisiva pa que os venecians prengan o control d'a Mar
Echea con a conquiesta de Creta. A lo mando de Bonifacio de Monferrat (1202), a
cruzata no s'adreza a lo suyo obchectivo y s'esbarra ta Costantinoble, que ye
saqueyata en (1204) y on posan a un emperador catolico (Balduín de Flandres).
D'astí entadebant os venecians controlan amés d'a una gran part comercio
mediterranio, as islas Echeas, as islas chonicas, Creta, (que ye poblata con
colonias militars), o Peloponeso y una part de Tracia. Venecia establix
relacions con China, alavez mandata por a dinastía Yuan, por meyación d'os
chirmans Polo, que arriban en Pequín pasando por Asia Central. Venecia tien por
rival a Chenova en a Mediterrania occidental, pero con tot y con ixo a moneda
veneciana (o ducato, acunyato dende 1284) s'imposa como patrón monetario en totz
os puertos mercants d'a Mediterrania. En 1381 os se produce a guerra de Chioggia
entre Venecia y Chenova.

A fins d'o sieglo XIV a republica veneciana mira d'examplar os suyo territorio
en tierra firme (Terraferma) ocupando Treviso, Padua, (1404-1405), Vizenzia,
Verona, Trentino (1416), Friul, Istria. En l'anyo 1420 a Republica de Venecia
s'anexionó os Dominios de Terraferma, y en l'anyo 1445 l'anterior Patriarcato
d'Aquileya fue adhibito a la Republica de Venecia con o nombre de Patria del
Friuli. L'apocheu terrestre de Venecia ye marcato en l'inte d'a Paz de Lodi
(1454).

A caita de Costantinoble y o creximiento d'o Imperio Otomán farán que Venecia
vaiga perdendo a hechemonía d'a Mediterrania, con un estato fuerte musulmán on
treballan bien amés d'os comerciants griegos as minorías comercials armenia y
sefardí. En 1489 os venecians s'anexionan Chipre. Encara en 1571 os venecians
luitan chunto a os espanyols en a Batalla de Lepanto, pero en l'anyo 1669 os
venecians se veyen obligatos a ceder Creta a los otomans, dimpués d'una invasión
en a que os griegos de posan de parte d'os turcos.

A fin d'a republica de Venecia ye o tractato de Campo Formio (1797) quan o
territorio de Venecia fue repartito entre Francia y Austria. Dalmacia, Istria y
a propia Venecia con o Veneto pasoron a depender d'Austria y Francia se quedó
con Bergamo, Brescia (que fuoron adhibitas a la Republica Italiana) y a isla de
Corfú.



https://an.wikipedia.org/wiki/Remiro_I_d%27Arag%C3%B3n

Remiro I estió lo primer rei d'Aragón, gubernando dende 1035 dica 1063, l'anyo
d'a suya muerte.

Estió lo primer fillo de Sancho lo Gran, considerato borde per estar su mai
Sancha d'Aibar, d'a nobleza d'as tierras d'Aibar. O suyo orichen ilechitimo ye
conoixito gracias a una historia a on se conta como Remiro ye l'unico d'os
fillos de Sancho que aduya a la suya muller (y mesmo a os fillos d'ella).
Agradeixita, ella l'adopta como fillo suyo.

Dimpués d'a muerte de Sancho lo Gran, heredó lo trono lo suyo primer fillo
lechitimo, García de Nachera, que gubernaba en tot lo territorio d'o pai. O suyo
chirmán Remiro lo consideró menor d'edat y se proclamó baiulus (baile) en as
tierras que heba recebitas de su pai ta vivir d'as rendas en o condato d'Aragón.
Bien luego se concararían en a batalla de Tafalla y Remiro decidió
d'emprencipiar una nueva dinastía en Aragón. Dimpués d'a muerte d'o suyo chirmán
Gonzalo en 1038, obtenió tamién os reinos de Sobrarbe y Ribagorza per alcuerdo
d'os nobles d'ixos reinos, que ofriban os territorios a lo Reino d'Aragón. Con
tot, en a suya decumentación autentica, o monarca aragonés se tetulaba como
Remiro, fillo d'o rei Sancho, sin fer uso d'o títol de rei.

Remiro decidió a forma d'a futura seu: planta de tres naus, con vueltas de
piedra, torres de ueito campanas sobre a puerta prencipal y chapitel tamién de
piedra. Ye dicir, bella cosa que encara se puet veyer en Chaca u en o monesterio
de Fleury (Saint-Benoît-sur Loire) u en a ilesia de Sant Hilario de Piteus. En o
concilio i heba nueu bispes presiditos por a dignidat d'Austindo, arcebispe de
Aush, (que como metropolitán yera en a cabeza d'os prelatos franceses,
aragoneses (Chaca y Roda), catalans (Urchel), riochans (de Calagorra), mozarabes
d'a val de l'Ebro (Zaragoza) y gascons-biarneses (Heraclio de Bigorra y Esteban
d'Aulorón).



https://an.wikipedia.org/wiki/Pueblos_mongols

Os pueblos mongols son un conchunto de pueblos orichinarios d'as estepas
euroasiaticas orientals y que actualment se distribuyen principalment por o
territorio d'os estatos de Mongolia, China (bi ha mongols en Mongolia Interior,
Manchuria, Xinjiang y Gansu y Qingai) y Rusia (bi ha mongols en Buriatia, en
atras zonas de Siberia y en Calmuquia). As luengas mongols las han clasificatas
tradicionalment dentro d'a familia altaica, pero actualment se ye replanteyando
esta clasificación. Historicament os mongols tenioron una gran expansión en a
Edat Meya con a formación d'o Imperio Mongol. En periodos posteriors os mongols
conoixioron unas expansions menors en forma de migracions tan luent como o Tíbet
u o curso baixo d'a Volga en relación con conflictos entre tribus u a formación
d'estatos con clase dirichent mongola como o Khanato Dzhungaro. Os principals
pueblos mongols son os khalkhas, os buriatos, os oiratos (y como una branca
esgallata d'ells os calmucos, o solo pueblo mongol habitador d'Europa Oriental).
A mayor part d'os mongols son budistas lamaístas, con repuis d'una relichión
anterior de tipo tengrianista.

En os textos medievals aragoneses se gosan referir a los mongols como "tartres"
chunto con totz os pueblos turquicos con os que conviviban en o Imperio Mongol,
y bi heba una antiga tribu mongola dita asinas que fue sozmesa por o mesmo
Chinguis Khan. Actualment a denominación de "tartre" se reserva a ciertos
pueblos musulmans de luenga turquica de l'antiga Unión Sovietica.

O etnonimo mongol u mogol se troba en muit pocas traduccions a l'aragonés, pero
lo veyemos en o "Libro de Marco Polo" y en "La Flor de las Ystorias d'Orient":



https://an.wikipedia.org/wiki/Pisces

Os peixes (Pisces) son animals vertebratos d'as auguas, típicament ectotermicos,
recobiertos d'escatas y dotatos de dos conchuntos d'aletas por parellas y de
quantas aletas individuals. A especialidat d'a zoolochía que s'ocupa
especificament d'os peixes se diz ictiolochía.

Como ye propio d'os primers vertebratos, viven en las auguas y, a diferencia d'o
que observamos en os tetrapodos, a respiración se produce prencipalment por
branquias internas clavadas en fendillas d'a farinche. A locomoción se basa en
una forma hidrodinamica, con movimientos laterals d'o cuerpo auxiliatos por
extremidatz que son aletas.

O grupo ye muy heterochenio y incluye formas tan dispars como as lampredas, os
tiburons u los atuns, totalizando arredol de 30.000 especies, estando lo grupo
más numeroso d'os vertebrados.

Os peixes obtienen l'oxichén (O2) disuelto en l'augua a traviés de branquias,
que en lur caso se sitúan entre as fendillas farinchias u fendillas branquials.

Os peixes tienen una circulación simple y completa. O corazón poseye dos cambras
con diferent masa muscular. L'auricla ye a cambra con menos masa muscular y o
ventriclo a que mes. A l'auricla entra sangre sin oxichén provinient d'os
teixitos de lo cuerpo, pasa a lo ventriclo, que la bombeya a los arcos
branquials, que se capilarizan en as branquias, a on s'oxichena a sangre pa
dimpués ser ninviata a tot lo cuerpo.

Dimpués de pasar por os capilars branquials a sangre pierde muita presión y pasa
a un vaso sanguinio dorsal dito aorta dorsal. L'aorta se ramifica en arterias de
menor calibre que plegan a los diferents organos d'o cuerpo, y se ramifica en
arteriolas y capilars que irrigan los diferents teixitos.

Dimpués d'irrigar los diferents teixitos los capilars converchen en venulas que
se reunen en diferents venas que s'unen formando una vena que desemboca en o
seno venoso y dimpués arriba en l'auricla de nuevo.

O telencefalo u cerebro d'os peixes ye relacionato con funcions olfativa y
recibe a denominación de cerebro olfativo u rinencefalo. O mesencefalo controla
os comportamientos complexos.

Os peixes s'orichinoron a partir d'atros cordatos a primers d'o Cambrián. No se
sabe a scencia cierta exactament a on fixar o suyo orichen; o grupo más
primitivo d'os peixes, os agnatos —que no poseyen mandibulas— aplega a las
lampredas y a los mixines.

Os vertebratos terrestres (tetrapodos) se diferencioron a partir de peixes
pulmonatos emparentatos con o celacanto u los dipnous, y bellas d'as primeras
formas son a meyo camin entre o nuestro concepto de peix y o d'amfibio.

O grupo d'os peixes ye parafiletico y se define como todos os vertebratos que no
son tetrapodos, ye decir, por a exclusión d'un taxón (os tetrapodos) d'atro
mayor (os vertebratos), y no por a posesión de caracteristicas derivatas comuns.
As especies hue existents perteneixen a tres grupos (a vegatas consideratos
clases, a vegatas superclases:

O siguient cladograma amostra las relacions filocheneticas d'os distintos grupos
de peixes y d'istos con os tetrapodos (seguntes Hickman):

Asabelos tipos de peixes fan migracions regularment, en escalas que van d'o día
a día dica anyals, y con distancias que van dende no guaires metros dica mils de
kilometros. O fin comunment se relaciona cheneralment con l'alimentación u la
crianza; en bells casos a razón ta la migración ye desconoixita.

Os peixes anadromos más conoixitos son os salmons, que eclosionan en chicotas
corrients d'augua dulce, baixan a la mar y viven quantos anyos; dimpués tornan a
los mesmos ríos a on que son naixitos, desovan, y poco dimpués mueren.

O peix más notable dintro d'os catadromos ye l'anguila d'augua dulce, con larvas
que flotan a la deriva en l'ocián ubierto a vegatas por meses u anyos, antis de
viachar mils de kilometros a los suyos rigachuelos orichinarios, donde se
desembolican dica adubir o suyo estato adulto, ta tornar-se-ne a lo ocián a
desovar.

A migracion vertical diaria ye un comportamiento común; muitas especies marinas
se dirichen a la superficie de nueit ta alimentar-se; dimpués tornan a las
fonduras marinas mientres o día.

Os peixes asinas, como otros organismos acuaticos, pueden clasificar-se
ecolochicament por su tolerancia a distintas salinidatz, en eurihalinos u
estenohalinos, así como por otros aspectos de lur adaptación.



https://an.wikipedia.org/wiki/Pisa

Pisa (en italián Pisa) ye una comuna italiana situata en a rechión de Toscana,
que ye a capital d'a suya d'a provincia de Pisa. Ye a o canto d'a mar
Mediterrania.

Tien una superficie de 185 km², una población de 88.627 habitants (en 2013) y
una densidat de población de 479 hab/km²

Piazza dei Miracoli, con suya Torre de Pisa, Duomo y Batistero, fa parte d'a
Organización d'as Ciudatz d'o Patrimonio d'a Humanidat.

Fundada presumiblement como colonia griega, estió una ciudad etrusca y dimpués
colonia romana en l'anyo 180 aC.

Estió una ciudat etrusca y parte d'o Imperio Román, d'o Reino Ostrogodo d'Italia
y parte d'o marquesato d'o Sacro Imperio Román Chermanico.

A Republica de Pisa apareixió en o sieglo XI y duró dica l'anyo 1406. Por a suya
importancia controlando en part d'o comercio mediterranio y por a suya expansión
territorial en territorios costers y insulars ye considerata unas d'as quatre
republicas maritimas. En o sieglo XIII a Republica de Chenova superó a la
Republica de Pisa, redotata en l'anyo 1284 en a batalla de Meloria (en a mar
Tirrena, en as costas de Livorno). En 1406 prencipió o gubierno d'a familia
Medicis.



https://an.wikipedia.org/wiki/Pinyin

O pinyin, u más formalment Hanyu pinyin (en chinés 漢語拼音, Hànyǔ Pīnyīn) ye un
sistema de romanización de l'idioma mandarín que fa servir l'alfabeto latino.
Hanyu fa referencia a la luenga mandarina (literalment "luenga d'os Han"), y
pinyin quiere decir "deletreyar sonius".

O pinyin s'emplega como sistema oficial de romanización en a China continental y
Taiwan, y arredol d'o mundo t'amostrar o mandarín como segunda luenga. Estió
desembolicau por un comité d'a Republica Popular de China y aprebau en 1958. A
Organización Internacional t'a Estandarización (ISO) lo trigó como a
romanización estandard en 1982, y o gubierno de Taiwan cambeó o suyo sistema de
romanización oficial a o pinyin en 2009.

A escritura chinesa s'alazeta en caracters, os quals no han cambeau guaire en os
zaguers 2000 anyos. D'atra mán, o chinés, más que no una luenga, ye una familia
de luengas, con una gran variación de pronunciacions. Mientres o sieglo XX
s'empentón esferents metodos ta homocheneizar as esferents pronunciacions. Un
d'ells ye a transcripción fonetica en pinyin, que s'alazeta en l'idioma
putonghua (普通话 u mandarín) y en a variant dialectal de Pequín.

El hànyǔ pīnyīn s'ha establíu como o principal sistema de transcripción d'o
chinés en a epoca actual, pero no'n ye que un d'os muitos sistemas que bi'n ha:

Encara que o sistema pinyin ignora de tot l'Alfabeto fonetico internacional, ha
resultau estar muito efectivo. Huei día, en ciutatz com Pequín u Xangai se
pueden trobar textos escritos en pinyin en muitos puestos publicos, amán d'o
chinés, ta fer fácil a lectura d'os forans. Tamién fa honra ta introducir os
caracters chineses en ordinadors con teclaus occidentals.



https://an.wikipedia.org/wiki/Pedrenya

Una roca silexitica (u, de forma patrimonial, pedrenya) ye un tipo de roca
sedimentaria de composición silicia, (formata principalment por silica, que ye
dioxido de silicio) de gran muito fino y d'orichen quimico, bioquimico u
biochenico. Tamién son conoixitas comunment por o cultismo sílex en muitos
idiomas, en especial en o rechistro culto propio d'os especialistas.

As rocas silexiticas son rocas por un regular escuras, muito duras, con fractura
concoidea. Son compuestas en a mayor parte d'os casos por variedatz d'o quarz de
grano muito fino y con cantidatz redueitas d'impurezas, (d'astí que tiengan una
dureza tan alta). Bells tipos de sílex han recibito denominacions tradicionals
"pedrenya" (u flint en a terminolochía anglosaxona) se fa servir como sinonimo
de sílex y més específicament pa os nodulos de sílex presents en as cretas, (que
en muitos puestos ye a forma de roca silexitica que se troba més asobén).
Chaspre ye a denominación d'una variant roya de sílex, que debe a suya color por
as impurezas d'hematites ixementatas. O termino porcelanita fa referencia a una
roca silicia de grano fino con fratura y textura pareixitas a las d'a porcelana
no vidriata.

En o rechistro cheolochico os sílex se presentan de dos formas:
interestratificatos u nodulars. Os sílex estratificatos s'asocian asobén a rocas
vulcanicas y planteyan o problema de l'orichen d'a silica, si ye vulcanica u
biochenico. Os equivalents actuals de muitas silexitas estratificatas antigas
-as d'os radiolarios u diatomeas- cubren extensas superficies en planas
ocianicas profundas. Os nodulos de sílex se presentan por un regular en
calsineras y menos asobén en lutitas y evaporitas. En a mayoría d'os casos
s'evidencia un orichen diachenetico, por reemplazamiento. Actualment tamién bi
ha modelos de deposito directo de silica en lacos.

As rocas silicias son feitas por dos minerals sobretot: o quarz y a cristobalita
y/o tridimita, no bien definitas y que constituyen o que petrograficament se
conoix como opalo. Encara que a mineralochía d'as rocas silexiticas ye simple, o
solo constituyent que ye o quarz, a organización cristalografica que tien ye
a-saber-lo de complexa, d'una forma que se'n puede diferenciar grant numero de
formas bien distinguibles en o microscopio petrografico. Estas formas diferents
amaneixen en condicions quimicas prou precisas, y tot ixo tien importancia como
indicadors.

A mayor parte d'a silica movilizata en o ciclo exochen provién de l'alteración
de rocas que ya existiban, ígnias u no, y, en menor proporción, por l'aporte
directo d'os vulcans y actividatz cheotermicas, circulando en suspensión
coloidal u como disolución verdadera. A solubilidat ye en función directa d'a
temperatura y cristalinidat d'o material silicio, u independient d'o pH, pa
valors d'o mesmo inferiors a 9, puyando muitismo en medios con ph superiors. A
presencia en o medio d'eletrolitos u suspensions afecta de manera significativa
en a solubilidat, os sers vivos intervienen de traza decisiva en o ciclo d'a
silica, fixando-la en as closcaranas por medio de l'actividat vital.

Quan baixa a solubilidat d'a silica por cambeos de temperatura u pH, actividat
biolochica, precipitación directa como quarz en medios vadosos y indirecta como
silicatos sodicos en lacos alcalins, a més d'a coagulación d'a silica que ye
trasportata en forma coloidal, a silica s'adhibe a lo sedimento con diferents
formas mineralochicas. En a diachenesi os diferents procesos de deshidratación,
cristalización en chels, recristalización y reemplazamiento, etc. alteran a
mineralochía d'os dipositos inicials, tot orichinando rocas con una
cristalinidat progresivament més alta en función d'a intensidat d'os procesos
diacheneticos.

Actualment se produce en a mar l'acumulación de clascas de radiolarios y
diatomeas, os primers en as zonas equatorials y as segundas en las zonas de
latitutz más alteras con auguas fridas. As acumulacions constituyen unicament
depositos silexiticos importants por de chos d'a fondura de compensación d'o
carbonato u en zonas on escaseyen os organismos calsinosos y aportes terrichens;
en caso contrario as clascas silicias quedan ixemenatas entre os més abundants
sedimentos carbonatatos u terrichens.

As rocas silexiticas estratificatas se localizan por un regulas en as franchas
montanyosas. A estratificación, que ye característica d'estas silexitas, gosa
estar d'escala centimetrica, con intercalacions de laminitas milimetricas de
lutita. Presentan en ocasions estructuras sedimentarias indicadoras de
sedimentación baixo efecto de corrients, pero por un regular apareixen laminatas
u masivas. I predominan as clascas de radiolarios, por un regular mal
conservatos, apareixendo como moldes enplens por silica y cementatos por quarz
microcristalín. S'asocian a sedimentos clasticos fins u carbonatos, gradando a
lutitas u calsineras.

Por analochía con os depositos actuals s'interpretan muitos d'estos depositos
como de cuenca marina muit profunda, de chos d'o libel de compensación d'o
carbonato; pero tamién ye posible de trobar-ne en medios menos profundos,
siempre y quan no bi haiga aportes sedimentarios de foraminiferos planctonicos.

Belunas d'estas capas silexiticas s'asocian a rocas volcanicas, trobando-sen
entre u dencima de pillow-lavas, chunto con libels de lutitas negras u
calsineras pelachicas. 1

L'asociación entre as rocas ignias y a pedrenya ha estato enchaquia de muitas
discusions sobre l'orichen d'as silexitas. As dos alternativas que se tienen en
cuenta son: 1) As pedrenyas son td tot d'orichen organico, independientement de
l'actividat ignia; y 2) As pedrenyas son un producto d'o volcanismo submarín,
dreitament a traviés d'a precipitación inorganica d'a silica, u indirectament a
traviés d'a florata d'o plancton causata por l'actividat volcanica submarina. A
distribución homochenia d'os radiolarios, debant a la localizata d'o vulcanismo
submarín y l'orichen indudablement organico d'os depositos actuals avalan a
primera hipotesi.

A evolución diachenetica d'as silexitas ha puesto estudiar-se en detalle gracias
a los sondeyos d'o D.S.D.P. A partir de l'opalo biochenico, denominato como
opalo-A, o primer proceso diachenetico que se puet constatar ye a suya
transformación en opalo CT, que precipita como cristals follosos aliniatos
constituyindo unas estructuras esfericas vueitas ditas lepiesferas. Una
diachenesi posterior fa d'o metaestable opalo C-T un mosaico de quarz micro a
mesocristalín, encara que tamién puet formar-se calcedonia. Esta
recristalización gosa destruir a estructura de muitas clascas.

Os nodulos de pedrenya se presentan por un regular en as rocas carbonatatas.
Gosan estar de midas muito variatas, formas elipsoidals a irregulars,
concentrando-sen por un regular en plans determinatos. A vegatas os nodulos
pueden establir contactos laterals dica plegar a constituir nivels continos. Se
localizan en calsineras dende o Carbonifero dica l'actualidat, tanto de
plataforma como pelachicas, asociatas asobén a evidencias d'actividat organica,
bioturbacions u nivels de clascas, arredol d'as que nuclía o quarz.

L'orichen d'estos nodulos ha estato obchecto de discusión. O punto de vista més
antigo proposaba que una precipitación directa d'a silica a partir de l'augua
d'a mar, pa formar bambollas de chel de silica en o fondón, que dimpués
enduriban a nodulos silexititos. Os noculos silexiticos d'as calsineras
contienen, manimenos, muitas evidencias que demuestran un reemplazamiento y,
doncas, orichen diachenetico (ye muito freqüent en o interior d'o nodulo que
queden preservatos grans calsinosos orichinals -ooides, fósils- o estructuras
sedimentarias).

Os procesos diacheneticos que se producen en los nodulos silexiticos son
similars a los d'as pedrenyas estratificatas. A silica biochenetica ixemenata en
o sedimento se disuelve como opalo-CT en o punto de creiximiento d'o nodulo. Os
poros emplens en a primera etapa por lepisferas de opalo-CT, proseguindo o
proceso con o reemplazamiento d'os fragmentos organicos carbonatatos y d'a
matriz por opalo-CT. A maduración de l'opalo-CT a microquarz y calcedonia se
produce dende o centro d'o nodulo dica a periferia en una etapa posterior con
soterramiento més gran. A vegatas se puet constatar que o microquarz reemplaza
dreitament a lo carbonato y que a calcedonia y macroquarz son fundamentalment
emplén de poros.

En lacos y cuerpos efimers d'augua se pueden formar sedimenos silicios
biochenicos u inorganicos. Os biochenicos por un regular son depositos de
diatomitas en lacos d'altas latitutz.

A precipitación inorganica d'a silica puet producir-se quan bi ha grans
fluctuacions en o pH d'as auguas. O quarz, poco soluble en a més gran part d'as
aguas naturals, incrementa drasticament a suya solubilidat pa un pH superior a
9. En lacos efimers d'Australia (distito Coorong), se dan estacionalment valuras
de pH superiors a 10, por l'actividat fotosintetica d'o fitoplancton. N'estas
condicions o quarz detritico y os minerals archilosos son parcialment disueltos
saturando-se o laco en silica. A evaporación d'as auguas d'o laco y un descenso
d'o pH produce a precipitación en laco d'opalo C, que dimpués matura pa
esdevenir pedrenya. O chacimiento de Los Pedrenyals (Zaila, Almochuel, Binazeit)
tien orichen evaporitico.

En lacos d'Africa Oriental s'ha descrito atro proceso inorganico; son lacos
muito alcalins, con una cantidat de carbonato sodico, a los que va a parar
l'augua de lixiviación de rocas volcanicas, plegando a saturacions de silica
excepcionalment altas (dica 2500 ppm), descensos bruscos de pH por aportes
repentins d'auguas dulzas provocan a precipitación d'a silica como magadiita, un
silicato sodico hidratato metaestable, que en poco tiempo se transforma en
pedrenya.

A pedrenya tamién se forma en suelos (silcretas), por un regular en climas
aridos y semiaridos, encara que tamién pueden formar-se en climas humidos, a
partir d'auguas alcalinas con un pH superior a 9. As silcretas consisten por un
regular en un mosaico de microquarz que cementa grans d'arena u sedimentos més
fins; en os vueitos puede formar-se megaquarz y calcedonia.

S'emplegaba en a Prehistoria ta fer ferramientas de piedra domesticas, de
treballo u como a armas. Tamién se feba servir por a capacidat de creyar purnas
quan s'estrega con atras piedras d'igual u de mayor dureza. Dica fa poco tiempo
a pedrenya se feba servir pa fer trillos.



https://an.wikipedia.org/wiki/Naci%C3%B3n

Nación ye un termin més que més politico -per un regular ambiguo, impreciso u
subchectivo- que designa un colectivo de ser humans con una cerenya identidat
compartita, a quala gosa a manifestar-se en a Historia per meyo d'elementos
antropolochicos comuns, sobretot socioculturals (como pueden estar a luenga, as
creyencias relichiosas u ideyolochicas, diferents manifestacions culturals
tradicionals, ecetra.), que per contraposición definen dito colectivo cara
t'altros colectivos, y en a mayoría d'os casos con una voluntat de continuidat
per meyo d'una definición politica en o contexto mundial. A nación cuenta quasi
siempre con un territorio más u menos determinato per as suyas circumstancias
historicas, considerato territorio nacional u patria. Os elementos comuns tienen
en bells casos tamién una ascendencia u orichen comuns.

En muitas sociedatz, a nivel personal u en bells contextos politico-historicos,
o concepto de nación puet estar parello a u intercambiable con es de país,
Estato independient, patria u etnia. A ormino, a definición d'un colectivo como
nación u a convivencia d'os feitos diferencials de nacions diferents prevoca
tensions adintro d'un mesmo territorio politico.

Encara que diacronicament as nacions han existito dende as primeras
civilizacions, se considera que a nación como termin politico, devez que os
conceptos derivatos de nacionalidat y nacionalismo, rancan d'as zaguerías d'o
sieglo XVIII, més que més en o contexto europeu.

En o Estato espanyol, o termin nacionalidat que reculle a Constitución de 1978
ye d'ordinario interpretato como un sinonimo de nación que fue esleito en o
Congreso d'os Deputatos per razons churidicas, dato que Espanya ye
constitucionalment definita como nación.

En l'antiga Unión Sovietica s'esferenciaba lo concepto de nacionalidat civil,(a
republica on uno viviba), y a nacionalidat etnica (o grupo etnico on yera a
presona). Por eixemplo un ruso d'Ucraina yera considerato de nacionalidat civil
"ucrainés" y de nacionalidat etnica "ruso".



https://an.wikipedia.org/wiki/Mustafa_Kemal_Atat%C3%BCrk

Mustafá Kemal Atatürk, naixito de Salonica (Imperio Otomán, actualment Grecia) o
12 de marzo de 1881 y muerto en Estambul (Turquía) o 10 de noviembre de 1938,
estió un melitar y politico turco, fundador y primer president d'a Turquía laica
dende o 29 d'octubre de 1923 dica la suya muerte. Antiparte, tamién estió o
primer d'os primers menistros d'o país, dende o 3 de mayo de 1920 dica o 24 de
chinero de 1921. No aceptó o tractato de Sèvres y dende a suya base en o centro
d'Anatolia consiguió fer frent a las potencias aliatas vencedoras d'a Primera
Guerra Mundial y Armenia y creyar y asegurar as mugas d'o estato turco, que
dimpués fació laico y l'occidentalizó.

Mustafa, que iste yera o suyo nombre seguntes o sistema onomastico turco, naixió
en a ciudat de Salonica, a o canto d'a mar Echea que en ixas envueltas feba part
d'o Imperio Otomán con o nombre de Selânik, fillo d'Ali Rıza Efendi, un
funcionario turco d'aduanas, que morió quan Mustafa yera encara un nin, y de
Zubeida Hanım.

O chóven Mustafa estudeó en a escuela en Salonica de Semsi Efendi, un pedagogo
propietario d'una escuela privata que aplicaba metodos occidentals ta educar a
os suyos alumnos, encara que albandonó a escuela luego d'a muerte d'o suyo pai,
ta vivir con o suyo tío en o campo, recibindo educación d'a suya mai y d'o suyo
tío, dica que se decidió que viviese con a suya tía en Salonica, a on continó os
suyos estudeyos.

Dentró en una Academia melitar en a ciudat de Monastir (hué Bitola, en a
Republica de Macedonia) en 1895, a on vivió o periodo d'as luitas con os
griegos.

Convencito que o exercito heba de mantener-se fuera d'a politica no participó en
o movimiento d'os Chóvens Turcos. En 1911 se distinguió como oficial en
Tripolitania en a Guerra Italo-turca. En 1915, en a Primera Guerra Mundial,
tenió exito en o frent d'os Dardanelos contra os Aliatos occidentals y dimpués
en 1916 en Anatolia oriental contra o Exercito ruso y os armenios, on fue
ascendito a cheneral.

En 1919, en rematar a guerra, yera encargato d'organizar a desmovilización en
Anatolia oriental, pero presentó a suya dimisión en o exercito y se posó en a
cabeza d'un movimiento que elaboró o dito "Pacto Nacional". En ixe pacto a
defensa d'a integridat d'o territorio turco yera un punto esencial.

Os nacionalistas ganoron as eleccions y un nuevo parlamento reunito en Estambul
adoptó o Pacto Nacional en chinero de 1920. Manimenos una nueva mortalera
d'armenios en o sudeste d'Anatolia estió enchaquia pa que os Aliatos
intervenisen, ocupasen a capital y disolvesen o Parlamento turco. O movimiento
nacionalista se recomposó en Anatolia. En a Grant Asambleya Nacional reunita en
Ankara Mustafá Kemal consiguió convencer que esta asambleya representaba a la
nación. Os nacionalistas denuncioron o tractato de Sèvres pero pa conseguir as
mugas que reclamaba o Pacto Nacional heban de luitar en tres frents, a l'este
contra os armenios, a lo sudeste contra os franceses que ocupaban Cilicia, a
l'ueste contra os griegos.

En abril de 1920 Mustafa Kemal encomenzó negociacions con os sovieticos, que
conducioron a la firma d'o tractato de Kars por o que os turcos recuperoron
zonas que o Imperio Ruso heba conquiesto a os otomans como as rechions de Kars y
Ardahan, pero no pas Batum, y tamién consiguioron o districto d'Igdir, (á lo
norte d'o Mont Ararat), que Persia heba cedito a o Imperio Ruso en 1828.

Un alcuerdo con Francia, en octubre de 1921 significó o trazato d'a muga con
Siria, y a expulsión u fuyita de quasi totz os armenios y sirians de Cilicia y
Urfa. Os italians evacuoron o sudueste d'Anatolia en 1922.

Os griegos refusoron una ofensiva d'os nacionalistas turcos en chunio de 1920, a
l'atro anyo tornó a encomenzar a guerra y os griegos troboron resistencia turca
en Inönü en marzo y chunto a Sakaria en agosto. En 1921 os griegos d'a rechión
de Trapesonda fuoron deportatos ta o sud y desaparioxon en a suya mayoría.
Mustafá Kemal concentró as fuerzas lanzando una ofensiva en agosto de 1922 que
derrotó a os griegos, ocupando Izmir en setiembre. En octubre firmoron una
convención con os Aliatos por a que os griegos heban d'evaquar Tracia
Occidental. En 1922 en ixa guerra 1.200.000 griegos de l'ueste fuyoron ta
Grecia.

Mustafá Kemal obligó a la Grant Asambleya a abolir o soldanato o 1 de noviembre
de 1922. O tractato de Lausana o 24 de chulio de 1923 satisfació as pretensions
d'os turcos anatolians y rumelís en a mayor part d'os puntos: en Tracia o río
Maritza esdevinió a muga con Grecia. En Anatolia oriental ratificoron os
alcuerdos de 1921, quedando només en suspenso a qüestión de Mosul. Por o
tractato de Lausana 400.000 turcos rumelís y atros musulmans que viviban en
Grecia habioron d'establir-sen en Turquía cambeyatos por 150.000 griegos que
encara viviban en Turquía que se sumoron a los 1.200.000 que heban fuyito d'a
zona d'Esmirna y atros. O numero de griegos forachitatos d'Anatolia se calcula
en 1.600.000. Os griegos d'Estambul y os turcos de Tracia Occidental fuoron
exemptos d'o tractato. Dimpués de l'aplicación d'o tractato de Lausana a
población musulmana en Turquía esdevinió un 98%, a mayor part turcos.

Mustafa Kemal proclamó a Republica o 29 d'octubre de 1923 y l'1 d'octubre
trasladó a capital t'Ankara, a Grant Asambleya teneba o poder lechislativo. O
partito unico, dito Partito d'o Pueblo, dimpués Partito Republicán d'o Pueblo,
trasladaba as directrices d'o gobierno a totz os rans d'a sociedat. A revolución
kemalista se refirmó en a exaltación d'a nación turca y a laicización d'a
sociedat. A principios d'a decada de 1920 o concepto de nación turca encara no
yera un concepto familiar en Anatolia u Tracia. O kemalismo veyó a necesidat de
recuperar a luenga turca popular pa introducir en l'amostranza primaria.

Mustafa Kemal abolió o califato en 1924, fació laica l'amostranza, eliminó o que
quedaba d'a xaria en o Dreito civil, prohibió as ordens sufís, y suprimió
qualsiquier referencia a lo Islam como relichión d'o Estato. Esto fació que os
kurdos encomenzasen una revuelta d'inspiración relichiosa. Os kurdos fuoron
adhibitos oficialment a la nación turca baixo o nombre de "turcos d'as
montanyas".

En 1934 imposó a totz os ciudadans turcos o uso d'un patronimico, y a Grant
Asambleya li posó o patronimico de Atatürk, "pai d'os turcos" o "turco
venerable".

En 1937 Turquía firmó Pacto de Saadabad con Iraq, Irán y Afganistán, que teneba
como obchectivo principal a luita contra os levantamientos kurdos.



https://an.wikipedia.org/wiki/Murad_IV

Murad IV, naixito d'Istambul (Imperio Otomán, hue Turquía) o 16 de chunio de
1612 y muerto en ixa mesma ciudat o 8 de febrero de 1640, estió un Soldán d'o
Imperio Otomán dende o 10 de setiembre de 1623, quan sucedió a lo suyo tío
Mustafá I, dica la suya muerte, quan lo sucedió lo suyo chirmán Ibrahim I. Murad
IV yera fillo d'Ahmed I y d'a sultana Kösem.

Murad IV ye conoixito en a Historia por a brutalidat d'as suyas trazas d'actuar.
Asinas, quan morió, ordenó en o suyo leito de muerte que se matase a lo suyo
chirmán Ibrahim, encara que yera o zaguer miembro varón vivo d'a suya dinastía,
en haber ordenato anteriorment a muerte de totz os atros descendients varons.
Sindembargo, con a suya actuación autoritaria estió o restaurador d'o poder
estatal d'o Imperio Otomán, en politica interior (represión d'a corrupción) y en
asuntos foranos, a on destacó por o suyo papel en as luitas contra a Persia
Safavida. Ta muitos historiadors ye o segundo soldán otomán mas poderoso d'a
Historia, dezaga de Solimán I o Magnifico.



https://an.wikipedia.org/wiki/Mula

A mula (d'o latín <MULA, con identico significau) u azembla (de l'arabe
andalusín <az-zamila, «abrío» u «bestia de carga») ye un equino domestico
hibrido y estéril, naixiu por cubrir-se una yegua con un guarano.

A parola «mula» designa especificament a os exemplars de sexo femenino, mientres
que os masclos se conoixen como «mastos» u con a voz castellana «machos». A
parola masculina «mulo» practicament no tiene uso en aragonés nian en castellano
d'Aragón, estando «masto» (y a suya equivalent castellana, «macho») a forma
predominant de dicir-les a las mulas de sexo masculino en Aragón.

A mula ye un animal de mida gran, semellant a la d'o caballo, y mas grandiza que
os suyos parients somers y mulatos. Manimenos, tiene una masa muscular tansament
menor que a d'os caballos (y una fuerza fisica menor, anque no
significativament), pero un caracter manso que recorda mas a'l d'os somers, a
qual cosa a transforma en una combinación óptima d'as aptitutz ta treballo que
podrían ofreixer todas dos especies prochenitoras: fuerza y mansedumbre.

As mulas acostumbran a heredar o patrón de distribución d'as colors de pelache
d'a raza caballar: a mayoría son muinas (negras) u pardillas (marrons), anque
tamién en i ha tordas (grisas) y dica parcialment blancas (as que son «palomas»
gosan estar-ne por albinismo y son excepcionals) u malladas, y a clara
delimitación de zonas claras en os someros, como o mueso u as ganyas arredol
d'os uellos, son muito mas difuminadas que en a raza asnar. Manimenos, muitas
mulas y mastos tordillos heredan d'os suyos ancestros someros a raya negra que a
aquells les recorre a crinera y o lumo y les arriba dica la coda. Muitas d'ixas
tienen tamién a «cruceta», una linia curta transversal, sobre as espaldas, que
ye caracteristica d'os burros.

As orellas d'as mulas gosan estar mas largas que en o caballo, pero no tant
conspicuas como en o somero. A mida d'os pabellons auriculars depende de
l'individuo, y oscila amplament d'entre a mida de como as tienen os burros y as
de como os caballos. A coda ye crinosa, como en o caballo, y no remata en un
chubiello u pelacho como en os somers.

As mulas son quasi siempre estérils, y en os pocos casos documentaus de
fertilidat, as crías estión chicorronas y febles. A esterilidat s'atribuye a lo
diferent numero de cromosomas que tienen as especies d'as quals son dimanadas
(os somers en tienen 62 y os caballos 64). Realment, a mula ye una bestia
semi-estéril; totz os mastos (masclos) son estérils porque tienen un problema
d'a glandula seminal, mientres que as fembras pueden fer ovulos fértils
eventualment.

Quan os cromosomas fan recombinación, d'antes no queden en a metat d'a dotación
cromosomica de l'animal, se reparten a l'azar. Totz ixes ovulos que hereden a
dotación mezclada d'a yeugua y d'o guarano resultarán estérils y no podran
fecundar-se, pus tendrán un numero impar de cromosomas. Sindembargo, quan os
esparzos ovulos formaus no hereden si que a dotación orichinal de nomás uno d'os
prochenitors d'a mula podrán fecundar-se. O porcentache d'ovulos fértils ye
baixo sobre-manera.

Por ixe motivo, si en ixa ovulación en concreto (nomas que una entre muitos
ciclos ovulatorios) a mula fuese cubierta con un caballo, o naiximiento sería
d'un potro caballar, mientres que si a cubrise un somero en naixería un
pollinet. No s'ha conoixiu garra caso d'una mula que librase un hibrido
parellano a ella. Tamién car se desprende d'ixo que as mulas tienen uteros
funcionals y que pueden estar emprenyadas de manera natural, anque en os zaguers
anyos s'han produciu muitas prenyaduras experimentals con intervención humana,
por fecundación in vitro u, mas que mas, por implantación embrionaria
post-fecundación (con zigotos de somero u de caballo, ta que as mulas fesen de
madres portaderas).

En os escasos casos a on que una mula queda prenyada con un ovulo propio o
embarazo ye problematico. A taxa d'alborto ye muit alta, anque tecnicament a
mula ye capable de suportar o embarazo y o embrión ye cheneticament de raza
(caballar u asnar) pura. Bell autor en relacionan ixe aspecto con un
alcurzamiento d'os telomeros y que os animals naixius sufren d'envellimiento
prematuro. Manimenos por a escasa muestra documentada d'animals naixius asinas a
demostrabilidat d'isto ye difícil.



https://an.wikipedia.org/wiki/Monz%C3%B3n

Monzón ye una ciudat y municipio aragonés d'a provincia de Uesca, situata en a
comarca d'a Cinca Meya (en ye a suya capital).

Ye situato chunto a los ríos Cinca y Sosa, baixo un castiello, que ye en l'alto
d'un tozal, a 279 metros d'altaria sobre o ran d'a mar y a una distancia de 70
km d'a ciudat de Uesca, a capital d'a suya provincia.

Monzón ye trescruzato por a N-240, y por a linia de ferrocarril Madrit -
Barcelona. Poseye importants industrias quimicas.

O suyo termin municipal muga con L'Almunia de Sant Chuan, Sant Isteban de
Litera, Binéfar, Binazet, Pueyo de Santa Cruz, Sant Miguel d'a Cinca, Peralta
d'Alcofeya, Ilche y Castillón d'o Puent.

En a epoca de dominación musulmana se disputaban Monzón os Banu Sabrit de Uesca
y os Banu Qasi de Leida. En lo sieglo XI perteneixeba a os Banu Hud y se diz que
la prenió lo Cit en 1083. A los cristians lis caleba conquerir Monzón pa tallar
as comunicacions entre los reinos taifas de Zaragoza y Leida.

O infant Pero reconquerió Monzón en 1089 quan lo reinato d'o suyo padre Sancho
Remíriz d'Aragón. Sancho Remíriz creyó o Reino de Monzón pa o infant, futuro
Pero I enantes d'estar rei d'Aragón. En 1143 pasó a perteneixer a os templers.

Provién de Mont de Sión, nombre que puet ilustrar as relacions d'os templers con
as cruzatas en Tierra Santa.

O lugar de Conchel s'escribiba Cunchiel en o Libro del Reparo del General de
1489-1491.

Dende l'anyo 2005, se i celebra cada anyada la Feria d'o Libro Aragonés de
Monzón.



https://an.wikipedia.org/wiki/Minsk

Minsk (en belorruso Мінск, en ruso Минск, en polaco Mińsk (Litewski)) ye una
ciudat de Belarrusia, capital d'o país dende a suya independencia en 1990 de
l'antiga Unión Sovietica. Minsk, con una población d'alto u baixo 1,7 millons
d'habitants, d'os 10 millons d'o país, ye a ciudat de Belarrusia con un numero
d'habitants més gran. A suya superficie ye de 307,90 km², con una densidat de
población de 5.941 hab/km².

Minsk ye situata en o centro de Belarrusia, a o canto d'o río Svislotch, en a
cuenca d'o río Dniepr, a 220 metros d'altaria sobre o ran d'a mar y a una
distancia de 690 km de Moscú, l'antiga capital d'a Unión Sovietica.

L'equipe mes representatiu d'a ciudat ye o FK Dinamo Minsk unico equipe de
fútbol de bielorrusia que partecipó en a liga d'a Unión Sovietica estando
ganador en 1982. Atros equipes son o FC Minsk y o FC Partizan Minsk iste zaguer
d'a segunda división de Bielorrusia. En atros esportes o HC Dinamo Minsk y o HC
Yunost Minsk destacan en hockey chelo.



https://an.wikipedia.org/wiki/Mercurio_(elemento)

O mercurio u, tradicionalment, archent viu, ye un elemento quimico de numero
atomico 80. O suyo nombre y abreviadura Hg proceden d'o latín hidrargirium y de
hydrargyrus, que a la vegata proviene d'o griego hydrargyros (hydor= augua y
argyros=archent).

Ye un metal plateyato que a temperatura estándar ye un liquido inodoro. Ye un
mal conductor d'a calor comparato con atros metals, encara que no ye mal
conductor d'a electrecidat. Se mezcla facilment con muitos atros metals como
l'oro u l'archent producindo amalgamas, fueras de con o fierro. Ye insoluble en
augua y soluble en acido nitrico. Quan aumenta a suya temperatura produce vapors
toxicas y corrosivas, mas pesatas que l'aire. Ye perchudicioso por inhalación,
inchestión y contacto. Producto muit irritant ta a piel, uellos y vías
respiratorias. Ye incompatible con l'acido nitrico concentrato, l'acetileno,
l'amoniaco, o cloro y os metals.

Atros sinonimos de mercurio, son; mercurio elemental, mercurio metalico,
mercurio metal, archent liquido y archent vivo . Ta os estudiosos de l'alquimia
yera o metal esencial d'o que derivaba a resta y en Orient se creyeba que
serviba ta porlongar a vida.

A mena mas important de mercurio, ye o cinabrio y as mayors reservas meneras
d'iste se troben en Andalucía, en as menas d'Almadén.

O suyo uso mas antigo fueras d'a extracción d'oro y archent, estió a confección
de mirallos, en a que encara hue s'aplica. Se fa servir tamién en instrumentos
de mesura, enchufes, fluorescents y como catalizador.

Atros usos d'o mercurio se dirichen a la industria d'os explosivos. Tamién ha
estato notable o suyo uso por os dentistas como compuesto prencipal en os
empastes de caixals, pero ha estato substituito fa poco tiempo (en os países mas
desenvolicatos) por o bismuto, de propiedatz parellanas pero licherament menos
toxico.

Tamién ha tenito usos en medecina a traviés d'o mercoquinol
(oxiquinolinsulfonato de mercurio) y d'o hidrargirol (parafeniltoniato u
parafenolsulfonato de mercurio), iste zaguero como antiseptico, igual que atros
muitos como o hidrargol, o hidrargiroseptol, o yoduro mercurico, o cloroyoduro
mercurico, o mercuriol, etc. Ta mas detalles se veigan os compuestos d'o
mercurio.

Se transporta en estato liquido, codigo de l'A.D.R.: 8,66,c. S'almadazena en
arias fredas, xutas, bien ventilatas, aluenyatas d'a radiación solar y de fuents
de calor y ignición; aluenyato d'acido nitrico concentrato, acetileno, amoniaco
y cloro. Ha d'almadazenar-se en recipients irrompibles de materials resistents a
la corrosión y que sían compatibles. Os contenedors han de zarrar-se
hermeticament. Se pueden emplegar contenedors d'acero, acero inoxidable, fierro,
plasticos, vidre, porcelana. Han d'evitar-se os contenedors de plomo, aluminio,
arambre, estanyo y sen.

En o etiquetache han d'incorporar-se as frases R: R 23 ("Toxico por inhalación")
y R 33 ("Periglo d'efectos acumulativos"). Tamién han d'incorporar-se as frases
S: S 1/2 ("Conserve-se zarrato con clau y mantenga-se difuera de l'alcance d'os
ninos"), S 7 ("Mantenga-se o recipient bien zarrato") y S 45 ("En caso
d'accident u malestar, acuda a escape a o medico (si ye posible, amostre-le a
etiqueta)").

Os efectos inmediatos que puet producir por inhalación son: escozor de
garganchón, mal de tozuelo, ansias, perduga d'a gana y debilidat muscular. Por
contacto con uellos y piel: enroyecimiento, irritación. Por inchestión: gomitos,
diarrera, perduga d'a gana y debilidat muscular.

A exposición porlongata u repetita puet prevocar: lesions en rinyons, cerebro y
sistema niervoso.

As malautías u lesions asociatas a o mercurio se dicen: hidrarchirismo u
mercurialismo y hidrarchiria.

L'uso cheneralizau de mercurio en pinturas, desinfectants, fertilizants y
electronica ha feito que a concentración suya en l'augua d'as ma siga periglosa.
Entra en as cadenas alimentarias marinas, y por bioacumulación se concentra en
os animals marins que son en os cabaltos d'estas cadenas alimentarias, l'hombre
incluito. Como conseqüencia de qualques accidents grieus han iu sustituindo
poquet a poquet o mercurio en belunas d'as suyas aplicacions.



https://an.wikipedia.org/wiki/Matrimonio

O matrimonio ye o reconoiximiento churidico, social y cultural d'una relación
estable entre dos personas.

Tradicionalment, dos personas contrayen un compromís matrimonial (s'esposan) y
son esposo (hombres) y esposa (mullers) dimpués d'un periodo de festear —salir
chuntos ta conoixer-se—. A traviés d'una voda u casamiento, esdevienen mariu
(hombre casau) y muller (muller casada). La parella son, entre ellos,
conchuches. O matrimonio puet estar civil u relichioso y, pendendo d'a relichión
u de l'ordenamiento churidico, os dreitos, debers y requisitos d'o matrimonio
son distintos.

Tradicionalment, se denominaban matrimonios tant solament los casamientos entre
personas de sexo diferent. Pero ya se reconoixe en más de 20 países lo
matrimonio entre personas d'o mesmo sexo: Países Baixos (dende l'anyo 2000),
Belchica (2003), Canadá, Aragón y Espanya (2005),  Sudafrica  (2006), Mexico,
Noruega y Suecia (2009), Archentina, Islandia y Portugal (2010),  Dinamarca
(2012), Brasil, Francia, Gales, Anglaterra, Nueva Zelanda y Uruguai (2013),
Luxemburgo (2014), Eslovenia, Estatos Unitos, Finlandia y Irlanda (2015).

A partir d'o 23 de chulio de 2015, cal tener 16 anyos pa poder contrayer
matrimonio en Aragón y Espanya. En Italia y Alemanya, 14; Dinamarca, Estonia,
Lituania, Eslovenia, 15; Reino Unito y Noruega, 16; Irlanda, 17; Malta, Francia,
Rumania, 18.

Se denomina tamién matrimonio u casamiento a lo dot —conchunto de biens y
riquezas— que aportaba la muller en casar-se.

O catolicismo denomina santo matrimonio a la unión d'una persona con o suyo dios
en entrar en orden relichiosa.



https://an.wikipedia.org/wiki/Mar_Caspia

A mar Caspia u mar Caspio (en ruso Каспийское море, Kaspískoie more; en azerí
Xəzər dənizi; en persa دریای مازنداران،دریای خذر, Darya-ye Mazandaran, Darya-ye
Khazar; en turquemán Hazar deňizi; en cazaco Каспий теңізі, Kaspij teñizi), ye
una mar zarrata situata entre Asia y Europa. Ye a masa d'augua interior más gran
d'o mundo, con una superficie de 371.000 km². Asobén ye considerato lo laco más
gran d'o mundo, encara que no ye d'augua dulza sino salata.

As pencipals aportacions d'augua son feitas por o río Volga y atros ríos con
menos cudal como o río Ural, o río Emba y o río Kura.

A mar Caspia ye rodiata por Rusia a l'ueste, por Azerbaichán a lo sudueste, por
Irán a lo sud, por Turkmenistán a lo sudeste y por Cazaquistán a lo norte y a
l'este, on se troban as estepas d'Asia Central. A lo sudueste d'a Caspia, i son
as montanyas d'o Caucaso, y a lo sud o macizo d'o Elburz.

As pencipals aportacions d'augua son feitas por as auguas d'os ríos Volga, Ural,
Emba, Terek y o río Kura.

A mar Caspia tien caracteristicas comuns no nomás con as mars sino que tamién
con os lagos. Por ixo, asobén ye considerato como un lago, o más gran d'o mundo,
encara que as suyas auguas son dulces y no pas salatas.

O río Volga (que bi aporta un 80% de l'augua fluvial que en recibe) y o río Ural
desauguan en a mar Caspia, que ye una mar endorreica, ye decir, que no en tien
denguna salida natural d'as suyas auguas (sin contar a evaporación). Asinas, o
ecosistema caspián ye un ecosistema d'una cuenca cerrata, con un nivel propio
que ye independient d'o nivel d'os ocians d'o mundo. A mar Caspia se cerró fa
arredol de 5,5 milions d'anyadas. O suyo nivel puya u baixa, asobén a escape, a
traviés d'os sieglos. Bellos historiadors rusos dicen que una d'as creixitas
medievals d'a mar Caspia inundó bellas ciudatz d'os khazaros, como Atil. En
2004, o nivel d'as auguas yera de -28 metros, ye decir, 28 metros baixo o ran
d'a mar.

En o transcurso d'os sieglos, o nivel d'a mar Caspia cambeó seguntes as auguas
que bi desauguaba o río Volga, seguntes as plebias d'a cuenca hidrografica
d'iste río. Istas plebias se relacionan con as variacions d'as depresions
d'orichen atlantico que plegan t'o interior de Rusia, seguntes os ciclos d'a
clamata oscilación d'o Atlantico Norte. Asinas, os nivels d'a mar Caspia se
relacionan con as condicions atmosfericas d'o Atlantico Norte, a una distancia
de millars de km a l'ueste. Istas condicions fan d'a mar Caspia un lugar de
muito intrés ta estudear as causas y os efectos d'o cambeyo climatico.

O zaguer ciclo a corto termin d'o nivel d'a mar Caspia principió con una cayita
d'o suyo nivel de 3 metros dende 1929 dica 1977, ta puyar luego 3 m dende 1977
dica 1995. Dende ixa calendata, nomás bi ha bellas chicotas oscilacions, encara
que istos cambeyos han feito problemas medioambientals en a rechión.

En a traducción Herediana de Plutarco se puet leyer Mar de Ircania. Sindembargo
en o "Libro d'o Trasoro" ya se troban as parabras caspia e caspián. En "La Flor
de las Ystorias d'Orient" s'escribe Mar Caspis.



https://an.wikipedia.org/wiki/Mancomunidat_Britanica_de_Nacions

A Mancomunidat Britanica de Nacions (en anglés: British Commonwealth of Nations)
ye una organización composada por 53 países independients que, con a excepción
de Mozambique, tienen vinclos historicos con o Reino Unito. O suyo principal
obchectivo ye a cooperación internacional en l'ambito politico y economico y
dende 1950 estar miembro no embreca chusmesa ent'a corona britanica. Con o
ingreso de Mozambique a organización ha favoreixito lo termin Mancomunidat de
Nazions (en anglés: Commonwealth of Nations) ta subrayar o suyo caracter
internacionalista, sindembargo l'adchetibo britanico se sigue emplegando ta
diferenciar-la d'atras mancomunidatz existents a ran internacional. A reina
Isabel II d'o Reino Unito ye a cabeza d'a organización.

Os miembros d'a Mancomunidat Britanica de Nacions por os suyos vinclos
historicos comparten esportes como o cricket, o rugby y o netbol y as relacions
internacionals entre os miembros esdevinioron tamién rivalidatz esportivas. A
competicion esportiva mes important ye os Chuegos d'a Mancomunidat (Commonwealth
Games), ista ye una competicion poliesportiva parellana a os Chuegos Olimpicos
pero a on nomás partecipan os miembros d'a Mancomunidat. A mas a mas tamién bi
ha chuegos de bells esportes como os Chuegos d'a Mancomunidat de Judo y os
Chuegos d'a Mancomunidat de Remo entre atros.



https://an.wikipedia.org/wiki/Mai

A mai ye a fembra prochenitora, biolochicament u social, d'una criatura. O
prochenitor masclo ye clamato pai.

En os sers humanos, a mai d'una criatura la chesta en a suya matriz dende l'inte
d'a concepción dica que o feto ye prou desarrollato ta naixer. En ixe momento, a
mai libra la criatura. En que o bebé ye naixito, os peitos d'a mai producen leit
ta alimentar a la criatura.

En os organismos asexuatos, «mai» fa a veces referencia a lo prochenitor. En o
caso d'os organismos unicelulars que se reproducen per fisión, a celula mai ye a
que s'estalla ta producir celulas fillas.

A parola procede de l'acusativo latín matre(m), o grupo -tr- tornando-se -ir-
probablement per influencia d'o gascón. O vocable latín mater se veye emplegato
a ormino en cultismos como alma mater, y lo suyo orichen entronca con o d'as
altras luengas indoeuropeas, o que fa que a parola siga pareixita en muitas d'as
luengas d'Europa.

Devez, o concepto ye expresato de trazas prou amanatas en muitas d'as luengas
d'a Tierra; no nomás en as d'orichen indoeuropeu (an a radiz ye *ma), tamién en
altras que no bi guardan relación, como puede estar a chinesa (ma, en pinyin).
Isto probablement se deba a la relativa facilidat d'a pronunciación d'a silaba
/ma/ ta os ninons, en os que o sistema fonador encara no ye totalment
desarrollato.

A figura d'a mai ye estata fuent d'inspiración ta muitas obras destacatas d'o
mundo de l'arte. Asinas queda reflectato:

En muitas ramas d'o cristianismo, a Virchen María ye considerata y clamata la
"Mai de Dios".



https://an.wikipedia.org/wiki/Longaria

A longaria ye a dimensión que corresponde a la largaria d'un obchecto u cosa. A
longaria d'un obchecto ye a distancia entre os suyos estremos, a suya extensión
linial mesurata de prencipio a fin. En o luengache común gosa esferenciar-se
entre altaria quan nos referimos a una longaria vertical y amplaria quan se
parla d'una longaria horizontal; en iste sentito tamién s'emplega o termin
largaria. En fisica y en incheniería, a parola longaria ye sinonimo de
"distancia", y gosa emplegar-se o simbolo l {\displaystyle l} u L {\displaystyle
L} ta representar-la.

A longaria ye considerata asobén como una d'as magnitutz fisicas fundamentals,
encara que no puet ser definida en termins d'atras magnitutz mesurables.
Manimenos a longaria no ye una propiedat intrinseca de dengún obchecto ya que,
seguntes a teoría especial d'a relatividat (Albert Einstein, 1905) dos
observadors poderban mesurar o mesmo obchecto y obtener resultatos diferents.

A longaria ye una mesura d'una dimensión, mientres l'aria ye una mesura de dos
dimensions (longaria quadrata) y o volumen ye una mesura de tres dimensions
(longaria cubica). En muitos sistemas de mesura la longaria ye una unidat
fundamental, d'a que en derivan atras.



https://an.wikipedia.org/wiki/Levaduras

As levaduras son fongos unicelulars capables de provocar a fermentación de
substancias organicas d'orichen animal u vechetal. As levaduras s'emplegan pa
producir vin, biera, bebidas alcoholicas industrials, pan, atras masas y
antibioticos.

O termin levadura sin especificación puet tener un emplego chenerico u
especifico. Con a parola levadura adintro d'un conexto se puet fer referencia a
una especie particular, cheneralment por abreviación de levadura de la biera o
levadura d'o pan (Saccharomyces cerevisiae). Por analochía se designa tamién con
a parola levadura a la mescla quimica que se fa servir en cocina pa fer puyar a
masa, a levadura quimica.

En aragonés bi ha diferents denominacions tradicionals relativas a estos
organismos u lo que fan. D'acuerdo con l'ALEANR a sola denominación ye a de
levadura en as parlas alto-aragonesas dende l'ansotán dica o chistabín, sin
arribar en o benasqués, pero arribando en o baixo-ribagorzán con a variant
palatalizada de llevadura. En Ribagorza Baixa existe a expresión fe(r) la
llevadura pa dicir posar en a masa a levadura que se deixó reservada pa
fermentar.

A denominación de levadura deriva d'o verbo latín LEVARE ("puyar", "levantar"),
por a observación d'as fermentacions, particularment d'a fermentación d'o pan,
se diz que a masa "puya". Presenta os suyos cognatos en portugués (levedura), en
asturián (llevadura), en castellán (levadura), en occitán (levadura) y en
francés (levure).

O diccionario d'Andolz transmite reciento y recinto de Pardo Asso, que se
relacionan con cerniento d'o fichero Moneva que tamién transmite. Atras parolas
que feguran en o diccionario d'Andolz son beina en Almudévar, emprenyatuera en
belsetán, emprenatuera en benasqués, y atras ya propias de Ribagorza como
llevadura, u propias de tot o catalán d'Aragón y d'a serie lleute, lleuto,
lleuta, afins a lo catalán standard llevat. Manimenos l'ALEANR no confirma a
parola emprenatuera en a Val de Benás y rechistra en esta val a parola lleuto.

As formas aprenyatuera, emprenyatuera, emprenatuera y emprenyatuara derivan d'o
latín IMPREGNATORIA y fan referencia a un cautivo simbiotico de levaduras
presents en os cerials y bacterias presents en l'ambient, que se precisa pa fer
pan.

L'ALEANR rechistra formas tipo reciento en as provincias de Zaragoza y Teruel,
en especial Sistema Iberico: reciento (Z 303, Z 500, Z 501, Z 502, Z 503, Z 504,
Z 505, Z 506, Z 602, Z 607) y creciento (Z 507, Te 101, Te 103, Te 104),
coexistindo quasi en totas estas localidatz con levadura. A forma reciento
arriba mesmo en as provincias de Soria y Guadalachara (So 402, So 600, Gu 200).
Curiosament trobamos cognatos de reciento en qualques localidatz de la Francha
Oriental: ren (Hu 408, Hu 602, Z 606).



https://an.wikipedia.org/wiki/Kosovo

Kosovo (en albanés Kosovë u Kosova, en serbio Косово / Kosovo) ye un territorio
interior d'a peninsula d'os Balcans, en o sudeste d'Europa, que proclamó a suya
independencia de Serbia de trazas unilaterals o 17 de febrero de 2008. Ista
independencia ye estata reconoixita per muitos estatos relevants en a politica
mundial -como Estatos Unitos, Australia u, adintro la Unión Europea, Reino
Unito, Francia y Alemanya- pero no per altros como Rusia, China u estatos
europeus como Espanya u Grecia. Tampoco no ha ingresato a la Organización d'as
Nacions Unitas. De jure, o territorio contina estando una provincia autonoma de
Serbia. A mayor parti d'a población, mayoritariament albanesa (en un 88%
seguntes os datos d'o 2003), ya heba declarato la independencia d'a Republica de
Kosovo en 1990, pero no fue reconoixita, excepto por Albania, dica que, o 17 de
febrero de 2008, o parlamento la declaró.

Kosovo s'asocia historicament con o puesto de naiximiento d'a nación serbia.
Mientres a existencia d'a Republica Federal Socialista de Yugoslavia, a rechión
formó a Provincia autonoma socialista de Kosovo, adintro de Serbia. Con a
desaparición d'a Republica Socialista Yugoslava, Kosovo pasó a fer parte d'a
Republica Federal de Yugoslavia, que dimpués formarba o estato de Serbia y
Montenegro.

Anque bi heba dominio politico serbio, a población de Kosovo yera
mayoritariament d'orichen albanés. O gubierno de Slobodan Milosevic en Republica
Federal de Yugoslavia redució l'autonomía de Kosovo y prencipió un proceso ta
aumentar a proporción de serbios en o territorio. Dimpués de bellas anyadas de
tensión y accions separatistas, en 1999 esclató a Guerra de Kosovo que enfrentó
a Yugoslavia contra as tropas d'a OTAN que aduyaban a os albanokosovars.

En rematar o conflicto belico, a ONU estableixe una misión de paz. Encara que
Kosovo ye dende allora de iure una provincia autonoma baixo lo gubierno d'a
Republica de Serbia, a UNMIK se mantiene a la capeza de l'administración d'o
territorio chunto a dirichents d'etnia albanesa. Dimpues d'anyos de pleitos y
negociacions, Kosovo declara la suya independencia unilateral o 17 de febrero de
2008, que anque ha estato reconoixita por muitos países com os Estatos Unitos y
organizacions como a Unión Europea, no ha estato reconoixita por Serbia y Rusia.



https://an.wikipedia.org/wiki/Iridio

O iridio ye un elemento quimico de numero atomico 77 que se sitúa en o grupo 9
d'a tabla periodica d'os elementos. O suyo simbolo ye Ir. Se tracta d'un metal
de transición, d'o grupo d'o platín, duro, fráchil, pesato, de color blanca
archent. S'emplega en aleyacions d'alta resistencia que pueden soportar altas
temperaturas. Ye un elemento poco abundant y se troba en a naturaleza en
aleyacions con platín y osmio. Ye o elemento mas resistent a la corrosión.
S'emplega en contactos electricos, aparatos que treballan a altas temperaturas,
y como achent endurecedor d'o platín.

Ye de color blanca, parellán a o platín, pero presenta una lichera coloración
roya. Ye dificil treballar iste metal, porque ye muit duro y crebadizo. Ye o
metal mas resistent a la corrosión. No ye atacato por os acidos, ni sisquiera
por l'augua rechia. Ta disolver-lo s'emplega acido clorhidrico, HCl, concentrato
con clorato de sodio, NaClO3 a temperaturas altas. Tien una densidat muit alta,
parellana a la de l'osmio.



https://an.wikipedia.org/wiki/Imperio_austro-hongaro

O Imperio Austro-hongaro estió un estato federal d'Europa Centro-Oriental
formato por Cisleitania y Transleitania, en a subchección d'a monarquía d'os
Habsburgo. Manimenos por a suya curta duración no tenió que dos emperadors:
Francisco Chusé I y Carlos I.

O 18 de febrero de 1867 se plegó a lo compromís austro-hongaro. Como respuesta a
lo problema d'as reivindicacions nacionals d'os hongaros. O territorio baixo
sobiranía d'os Habsburgo quedaba dividito en dos estatos: Cisleitania, con clase
dirichent alemana y Transleitania, con clase dirichent hongara. Os dos estatos
comparten sobirán, con o títol d'Emperador d'Austria y Rei d'Hongría, y tamién
comparten tres menisterios: economía, afers exteriors y defensa. Os territorios
alemans, polacos, checos, eslovens y italians yeran en Cisleitania y os
territorios hongaros, eslovacos, crovates y vlacos yeran en Transleitania.

Os alemans son o 36 % d'a población de Cisleitania y o 12 % d'o Imperio
Austro-hongaro. 4/5 partz son en o territorio que esvebendrá Austria, (os
Alpenländer) y en os Sudetes. En Cisleitania os checos y italians tendrán
importants movimientos separatistas.

A dieta hongara ratificó o compromís en abril de 1867. O 8 de chunio ye coronato
Francisco Chusé rei de Hongría. Encomenzará una campanya de maguiarización d'as
minorías, en un estato on os hongaros no yeran que o 48 % d'a población, os
eslovacos o 9,4 %, os rutens (rusins) o 2,3 %, os vlacos o 14,1 %, os serbios o
5,3 %, os crovates o 8,8 %, os alemans o 9,8 % y un 2,2 % d'atras minorías.

O rechimen electoral que limita a representación en o Parlamento d'as minorías
nacionals. O Compromís de 1867 no resolvió o problema d'as nacionalidatz, que
heban de contentar-sen con a lei de nacionalidatz d'o 6 d'aviento de 1868, de
fueras d'os crovates teneban un rechimen propio por o compromís hongaro-crovate
de noviembre de 1868. A lei de nacionalidatz autoriza o uso d'as luengas
minoritarias a escala local, en l'administración, en as ilesias y asociacions.
L'hongaro ye a luenga d'estato y l'aplicación d'a lei ye dende un punto de vista
centralista y no tan tolerant como en o texto d'a lei.

Dimpués de 1867 a nobleza hongara quereba que fuese suprimita a institución d'as
mugas melitars, en o Banato en 1872 y en Croacia y Eslavonia en 1878.

En a decada de 1870 os habitants de Bosnia-Herzegovina y de Bulgaria se
sublevaban a lo Imperio Otomán, encomenzando una crisi internacional. Por o
Congreso de Berlín de chulio de 1878 Austria-Hongría ocupan Bosnia-Herzegovina y
o Sanchac de Novi Pazar.

A ocupación de Bosnia-Herzegovina, que ya no chustificaba una muga melitar y en
1872 fue suprimita a muga melitar de Croacia y Eslavonia, quedando os serbios y
crovates sin os privilechios que i teneban, con o que creixe o descontento.

Una lei d'educación de 1879 imposa a las escuelas d'as minorías un minimo
d'amostranza de l'hongaro, y en 1907 encara aumentan as disposicions d'esta lei.

O 28 de chunio se produce l'atentato de Sarajevo, o 27 de chulio Austria-Hongría
declara a guerra a Serbia y o 28 de chulio encomienza a primera Guerra Mundial,
en a que Austria-Hongría ye derrotata.

O día 11 de noviembre de 1918 o Emperador Carlos se refuchia en Italia. A
derrota suposa un cambeyo total de mugas y creyación de nuevos estatos con
territorios en l'antigo imperio: Checoslovaquia, Reino d'os Serbios, Crovates y
Eslovens, Polonia y perdugas territorials a mans d'os estatos güegants: Italia y
Rumanía. Austria y Hongría se deseparan.

O 12 de noviembre de 1918 se proclamó a Republica de l'Austria Alemana
“Deustch-Österreich”, como parte d'a Republica Alemana, manimenos o Tratato de
Saint-Germain-en-Laye prohibiba que os alemans austriacos s'unisen a lo atros
alemans en un mesmo estato, y se creya a Republica d'Austria, con un rechimen
federal dende octubre de 1920.

Por o tractato de Trianon Hongría pierde territorios habitatos por mayorías no
hongaras en as suyas marguins.



https://an.wikipedia.org/wiki/Idioma_veneci%C3%A1n

O venecián ye una luenga romance charrata por dos millons de presonas en a
rechión d'o Veneto, de Friuli-Venecia Chulia y de Trentino (Italia), y por una
cantidat pareixita en arias mugants d'Istria (sobre tot a Istria Eslovena),
arias antigament baixo influencia d'a Republica de Venecia (en localidatz
costeras de Dalmacia, Croacia, en Kotor, Montenegro y en Tulcea, Dobrucha
rumana) y arias que han recibito emigración noritaliana recient como Brasil y
Mexico.

Deriva d'o latín vulgar charrato en a rechión, muito influito por l'antigo
venetico como substrato lingüistico.

En as localidatz costeras de Dalmacia o idioma veneto y o idioma crovate
sustituyoron a lo idioma dalmata, pero os cambios de población que siguioron a
la Segunda Guerra Mundial facioron que a mayor part d'a población de luenga
veneta u italiana fuese forachitata d'a Republica Democratica Federal de
Yugoslavia, por o que a presencia d'o veneto en Dalmacia y en quasi tota a costa
antigament yugoslava ye residual. En a Istria Eslovena, a on que os movimientos
de población fuoron diferents por prolongar-se o litichio territorial con a
creyación d'o Territorio libre de Trieste quedoron més parlants d'o veneto y o
italián, manimenos o idioma veneto no ye oficial, i habendo cooficialidat d'o
italián y o eslovén. Tanto en Italia como en fuera d'Italia o italián oficial va
sustituindo a lo idioma veneto.

O idioma italián prene d'o venecián Ballottaggio (de ballottino), Arsenale (y o
venecián de l'arabe dar as-sina'ah "o puesto d'a construcción", Baita, Broglio,
cantiere, ciao (d'o veneto s-ciavo, "esclavo", "a tu servicio"), Ditta,
Gazzetta, Guetto (d'o verbo getar, "fundir"), Giocattolo (d'o veneto zugàtolo),
Gondola, Lido, Imbloglio, Laguna ("albufera"), Lazzaretto, Pantalone, Regata y
Montenegro. Como puet veyer-se o italián ha transmeso a las atras luengas
romances belunas d'estas parolas.



https://an.wikipedia.org/wiki/Idioma_serbo-crovate

O serbo-crovate u serbo-crovata ye una luenga eslava charrada en Serbia,
Croacia, Montenegro y Bosnia.

O termin serbo-crovate no s'emplega guaire de traza oficial y cadagún d'os
países gosa de dicir a la luenga oficialment con os nombres respectives de
serbio, crovate, montenegrín u bosniaco.

En o diasistema serbo-crovate bi ha tres dialectos, que prenen a suya
denominación por como dicen "qué". O štokavski lo charran los serbios,
montenegrins y muitos crovates y bosnians musulmans. Como s'explicará, a zaguers
d'o sieglo XIX fue esleito como luenga standard por estar común pa totas as
nacionalidatz. En o norueste de Croacia se charra o kajkavski y en o sudueste,
costa y islas de Dalmacia y en Istria se charra o čakavski. O standard štokavski
que escriben y parlan oficialment os crovates se diferencia d'o estandard que
escriben y parlan os serbios en a prenunciación d'una antiga vocal eslava (por
eixemplo vreme se prenuncia en štokavski crovate vrijeme). Tamién bi ha
diferiencias lexicas como krup, ladfca y papir, cheosinonimos de hleb, fioka y
hartija (“pan”, “caixón”, “hartija” en štokavski serbio).

Os crovates escribiban con alfabeto latín en os dialectos propios štokavián de
Dalmacia y kajkavián de Croacia central (una zona que recibiba o nombre de
Croacia quan as atras rechions principals, Dalmacia y Eslavonia se nombraban a
part). En o sieglo XVI y XVII a parla štokaviana de Dubrovnik tenió un progreso
literario en o marco d'a Republica de Ragusa.

Dica primers d'o sieglo XIX a luenga escrita en Serbia yera a man d'o eslavo
eclesiastico, diferiba d'a luenga charrada y s'escribiba en alfabeto cirilico.

A primers d'o sieglo XIX Ljudevit Gaj prenió o treballo de normalizar a luenga
d'os crovates y prenió como referencia a parla štokaviana de Dubrovnik y no o
kajkavián de Zagreb, y por os mesmos anyos Vuk Karadzic creyó a luenga escrita
serbia basando-se en o dialecto štokavián.

D'esta traza as dos luengas escritas converchioron en una luenga sola
normalizada, y en 1850 alcordoron de fer servir como referencia dentro d'o
dialecto štokavián a parla ijekavski d'Herzegovina oriental, zona habitada por
serbios que ye entre os crovates d'Herzegovina occidental y Dalmacia y os
montenegrins. Se disposó que s'escribise librement en caracters latins u
cirilicos. Yera naixiu oficialment o idioma serbo-crovate u crovate-serbio, por
l'alcuerdo entre os filologos serbios y crovates.

A zaguers d'o sieglo XX, dende a disolución de Yugoslavia en 1991, deixó
d'haber-ie un organismo común ta o idioma, y prencipió asinas una diverchencia
entre os dialectos seguntes cada país. Os nacionalistas bosnians-musulmans y
crovates refusan hue d'aceptar que ye una misma luenga. Beluns presentan este
feito como eixemplo de Secesionismo lingüistico.

O serbo-crovate tien dos sistemas d'escritura l'alfabeto latino y l'alfabeto
cirilico. O estandar crovate usa nomás l'alfabeto latín y o estandar serbio
n'usa os dos.



https://an.wikipedia.org/wiki/Idioma_hongaro

O idioma hongaro (en hongaro magyar nyelv) ye una luenga no indoeuropea,
categorizata scientificament adintro d'a branca ugrofinesa, d'a familia de
luengas uralicas, anque muitos historiadors hongaros niegan ista clasificación y
la quieren emparentar con as luengas turcas.

A luenga hongara se charra en Hongría, o país que li da o suyo nombre a
l'idioma, y tamién en territorios que perteneixioron a o Reino d'Hongría
mientres iste reino feba parte d'o Imperio Austro-Hongaro: Transilvania (en
Rumanía) y partis d'Eslovaquia, Eslovenia, Serbia, Ucraína y Austria.

L'hongaro ye una luenga aglutinant (como o vasco), o que significa que as
funcions gramaticals s'expresan por quantos sufixos adhibitos a la radiz d'as
palabras. Altra caracteristica de l'hongaro ye que a vocal d'a desinencia ha de
concordar con o grado de ubertura d'as vocals d'a parabra, un fenomen dito
armonia vocalica. Por eixemplo: magyar ('hongaro') y magyarok ('hongaros'),
aragóniai ('aragonés') y aragóniaiaknak ('ta los aragoneses'), német ('alemán')
y németek ('alemans').

L'hongaro no tien chenero gramatical ni preposicions. O sistema verbal consiste
en tres tiempos: un present, un pasato y un futuro que, excepto t'o verbo van
(ser), se forma con un verbo auxiliar. Antimás bi ha tres modos verbals:
indicativo, condicional y imperativo, pero lo zaguero a mayoría d'as vegatas
coincide con as formas d'endicativo. Bi ha dos tipos de conchugacions: definito
(usato sobre tot con palabras con l'articlo definito) y indefinito.

Respective a lo suyo vocabulario, gran part de iste son palabras d'orichen
latino, turco, eslavo y d'altras luengas de pueblos con os que los hongaros
teneban contacto. Nomás un 20% d'o vocabulario hongaro ye d'orichen uralico.

En hongaro bi ha 14 vocals: 7 breus y 7 largas. A esferencia entre ellas ye a
cantidat, y en caso de l'A y l'E, tamién a ubertura. l'A ye realment una O
ubierta y l'E ye una E ubierta, frent a l'Á que corresponde a l'a aragonesa y
l'É que corresponde a una E cerrata como en manera. As vocals Ö, Ő son como la E
u EU francesas en je, deux; Ü, Ű son como la u francesa.

Antimás, as vocals tamién se clasifican como palatals (u frontals) y velars.
Ista caracteristica ye important por l'harmonia vocalica.

En hongaro no bi ha diftongos y triftongos, apareixen solament au y eu en
palabras u nombres foranos como autó ('coche'), Európa, etc. Antimás, dos vocals
seguitas (tamién si una d'ellas ye una i o u) se consideran siempre vocals
diferents que forman silabas diferents (eixemplo: szia /si-a/ 'hola').

L'accento en hongaro no tien valor fonolochico como en castellán u aragonés, y
no ye muito marcato. En cheneral, siempre la primera vocal d'as palabras ye
accentuata en a pronunciación.



https://an.wikipedia.org/wiki/Idioma_asturiano

L'asturiano (asturianu) ye una luenga romance fablata en o Prencipato
d'Asturias, y fa parte d'o conchunto Astur-Leyonés con o mirandés y con o
leyonés. Seguntes estimacions lo charran 550.000 presonas en Asturias, y 100.000
d'ixas presonas lo tienen como primera luenga y 450.000 como segunda.

As parlas asturianas se distribuyen en as tres brancas dialectals de
l'astur-leyonés.

As parlas d'Asturias y muga con Portugal se conservan menos influitos por lo
castellán que en Leyón u Cantabria, pero tamién son más trestallatos en parlas
locals de distribución chicota por arcaísmos y fenomenos muito locals.

Por razons historicas y demograficas, o estandar lingüistico s'alazetó en os
dialectos centrals de Asturias. Bi ha una gramatica de l'asturiano, un
diccionario d'a luenga asturiana y unas normas ortograficas de l'asturiano, que
no coinciden con as feitas pa o mirandés y o leyonés, que dende bells puntos de
vista costituirían con l'asturián una mesma luenga astur-leyonesa.



https://an.wikipedia.org/wiki/Idioma_alban%C3%A9s

L'albanés (gjuha shqipe) ye un idioma d'a familia d'as luengas indo-europeas
fablato per més de 6 millons de presonas, principalment a Albania, Serbia con
Kosovo, Grecia, Montenegro y la Republica de Macedonia, pero tamién a belaltras
partes de los Balcans y en as costas orientals d'a peninsula italica y Sicilia.
Igualment lo fabla buena cosa de la chent de la diaspora ta Escandinavia,
Alemanya, Reino Unito, Italia, Turquía, Echipto, Australia y Estatos Unitos.

L'albanés forma la suya propia branca de lo filo indo-europeu. La suya filiación
ta iste filo la contrimostró lo filologo alemán Franz Bopp en 1854. Lo idioma no
conserva garra parient amanato, encara que existen muitos dialectos de
l'albanés, beluns prou distants entre ells. No bi ha un consenso claro sobre lo
suyo orichen. Bells estudiosos sustienen que deriva de lo idioma ilirio, bells
altros dicen que de lo tracio u de lo daco (posiblement fuesen idiomas
amanatos). Lo problema, a ormino cargato d'embrecacions politicas, ye ubierto
dende la perspectiva lingüistica.

L'albanés conta con 7 vocals y 29 consonants. La variedat guega tien una serie
de vocals nasals que no existen en a toska. Un altra particularidat ye la vocal
meya central "ë", redueita a fin de parola. L'acento recaye quasi siempre en a
penultima silaba.

L'albanés ye estato escrito con diferents alfabetos dende lo sieglo XV. En
primeras, lo dialecto tosko s'escribió con l'alfabeto griego y lo guego con
l'alfabeto latín. Tamién s'han escrito las dos variedatz con la versión turca
otomana de lo alfabeto arabe, con l'alfabeto cirilico y con bells alfabetos
locals.

En l'actualidat, l'alfabeto albanés moderno ye basato en l'alfabeto latín,
adhibindo-ye las letras ë y ç, devez que nueu digrafos. S'estandarizó en 1909.

Lo lexico de l'albanés ye estato influito d'entre historia per totz os idiomas
que l'arredolaban. Se creye que l'antigo griego y lo latín de los Balcans i
exercioron una gran influencia, asinas como, posteriorment, las luengas eslavas,
sobretot la bulgara, lo turco (y l'arabe y persa per medio d'ell) y, més
recientment, de lo griego moderno. A tamas de totas ixas influencias, l'albanés
ha conservato la suya esencia y contina estando unico como branca propia de lo
filo indo-europeu.

Refirmando l'orichen daco d'a lengua albanesa o lexico d'orichen latín presenta
coincidencias con o rumán. Por eixemplo o personache mitolochico zanë albanesa
corresponde a la zană en Rumanía y se remontan a la "Diana" latina como as xanes
asturianas y lo toponimo ribagorzán fontchanina.

O lexico referent a lo parentesco ye d'orichen dreitament indoeuropeu en as
parolas que se refieren a parients agnaticios, pero ye d'orichen latín en as
parolas referents a parients cognaticios:

A l'egual que se desvién con o vasco terminolochía cristiana tamién ye d'orichen
latín, asinas como parolas referents a la organización, y actividat intelectual:

Tamién a l'egual que con as denominacions vascas d'un árbol prou común como o
fayo y un fruito comestible común como o figo, que son d'orichen latín, en
albanés bi ha denominacions d'animals comuns y alimentos basicos d'orichen
latín.

L'albanés ye fablato principalment a Albania, Kosovo y la Republica de
Macedonia. Tamién per bella chent en altras partes de los Balcans, como Serbia,
Montenegro y Grecia. Devez, encara lo charran de traza significativa las
comunidatz immigrants ta Alemanya, Belchica, Echipto, Estatos Unitos, Grecia,
Italia, Reino Unito, Suecia, la Turquía europea y Ucraína.

Charran albanés bells 6 millons d'individuos. Lo idioma, en una forma revisata
de la variedat toska, ye la luenga oficial de la Republica d'Albania. Ye tamién
un de los idiomas oficials de Kosovo, Montenegro y la Republica de Macedonia.

L'albanés tien una gran diversidat dialectal, encara que las suyas parlas
s'agrupan principalment en dos variedatz, la guega y la toska. Lo río Shkumbin
ye la linia que desepara las dos, fablando-se lo guego a lo N de lo río y lo
tosko a lo S.

Lo tosko, l'alazet de l'albanés oficial, se subdibide en numbrosos dialectos. La
parla de los arvanitas, a Grecia, ye de las mes diverchents.

Lo documento més antigo que se'n conserva ye "Formula e Pagëzimit" (formula
baptismal), escrito en a variedat guega en 1462, asinas como bells versos de lo
Nuevo Testamento d'ixe periodo.

Lo libro imprentato més antigo que se conoix en luenga albanesa ye lo Meshari u
misal, escrito per Gjon Buzuku, clerigo catolico de 1555. La primer escuela
albanesa l'ubrioron es franciscans en 1638, en Pdhanë.

Lo poeta més notable de la era otomana estió Naim Frasheri, que vivió en
Istambul.

Las introduccions de Fan Noli ta las suyas propias traduccions de Cervantes,
Ibsen, Omar Khavam y Shakespeare en ficioron lo principal critico literario de
lo periodo d'entre guerras.

Lo escritor albanés contemporanio més conoixito ye Ismail Kadare, naixito en
1935, autor de 15 novelas traducitas ta més de 40 idiomas.



https://an.wikipedia.org/wiki/Hunnos

Os hunnos estioron un pueblo nomada turco d'as estepas d'Eurasia que invadió
l'Imperio Román en o sieglo V. Se suposa que son relacionatos con os Hsiu nu
d'as fuents chinesas y que o nuclio orichinal d'as hordas hunnas yera de luenga
y cultura turquica, encara que a fin d'a historia d'os hunnos los vincula més a
lo Imperio Román y a los pueblos chermanicos.

En Asia Central os hunnos conquirioron o país d'os masachetas y se mezcloron con
ellos. Uno d'os primers pueblos d'Europa invaditos por os hunnos estioron os
alans, parte d'ellos se sozmetioron a los hunnos y d'atros emigroron ta o
Caucaso u ta Occident. En l'anyo 375 os hunnos trescruzoron o río Don y
desfacioron o reino Ostrogodo. Dimpués d'os ostrogodos fuoron derrotatos os
visigodos, que abandonoron Dacia cruciando o Danubio. Entre l'anyo 377 y l'anyo
405 os hunnos s'establioron en as planas d'as actuals Ucraína y Rumanía. Os
ostrogodos y atros chermans formoron buena parte d'o exercito d'os hunnos y d'a
población de l'aria dominata por os hunnos. A onomastica de muitos hunnos como
Atila ye d'orichen chermanico. Os romans feban servir a los hunnos pa atacar por
a espalda y enfeblir a los pueblos chermanicos quan teneban prou poder pa
representar una amenaza pa os romans. Os burgundios fuoron redotados en Worms
por os hunnos, que feban de mercenarios pa l'Imperio román, y o reino burgundio
d'o Rin fue destruito.

En l'anyo 441-453 Atila se desfizo d'o suyo chirmán rival Bleda y esdevenió
caudiello unico. Atila esdevenió a mayor amenaza pa o Imperio Román, y muitos
pueblos barbaros reconoixioron a suya autoridat. En a capital d'o Imperio hunno
d'Atila bi heba consellers griegos como Onegesies y romans como Orestes. O
Imperio Román d'Orient pagó a los hunnos pa que no los atacasen, y Atila endrezó
os ataques ta lo Imperio Román d'Occident. En l'anyo 451 Atila fue derrotato en
a batalla d'os Campos Catalaunicos, amán de Troyes y se retiró t'a val d'o Po. A
derrota en os Campos Catalaunicos animó a bells vasallos a rebelar-sen, como ye
o caso d'os ostrogodos de Teodomir.

En l'anyo 453 morió Atila y encomenzó un conflicto succesorio. Teodomir continó
con a suya revuelta, consiguiendo chunto con os chepidas d'Arderico vencer a los
hunnos en a Batalla de Nedao en hibierno de l'anyo 454 y esdevenir pueblos
independients. Os hunnos perdioron a hechemonía en Panonia, nuclio d'os dominios
d'Atila. Panonia se la disputarán os ostrogodos, herulos, esciros y chepidas,
estando estos zaguers qui rematarán dominando-ie. No se sabe bien si os hunnos
d'Europa Central fuoron exterminatos, asimilatos por atros pueblos u tornoron
t'as estepas d'Europa Oriental.



https://an.wikipedia.org/wiki/Guerra_Civil_Espanyola

A Guerra Civil Espanyola, tamién clamata seguntes os bandos belicherans
Debantamiento Nacional (Alzamiento Nacional) y Rebelión Faixista estió una
guerra civil que se desembolicó en Espanya entre o 17 de chulio de 1936 y l'1
d'abril de 1939, dimpués d'un golpe melitar contra las institucions
constitucionals d'a Republica. En fallar o golpe, os sublevatos recibioron
l'aduya d'o Tercer Reich alemán d'Adolf Hitler y d'a Italia faixista de Benito
Mussolini, con intervencions melitars en combate y os republicans recibioron
l'aduya d'as Brigatas Internacionals y tamién de Checoslovaquia, Mexico y a
Unión Sovietica, encara que ista aduya no estió en forma d'intervención melitar
directa.

A sublevación prencipió o 17 de chulio de 1936 con o pronunciamiento en
Marruecos, dimpués d'estar preparata por quantos melitars como Sanjurjo u Mola,
y triunfó en o Protectorato de Marruecos, ta plegar a la peninsula iberica y
Canarias en o 18 de chulio. A sublevación fue redotada en Valencia, Madrid,
Barcelona y Asturias, pero tenió exito en Castiella y Leyón, Galicia, Canarias y
Sevilla, amás de Zaragoza, Uesca y Chaca (encara que no en Balbastro).

Asinas, prencipió una guerra civil, en a qual Aragón estió uno d'os principals
campos de batalla, con o Frent d'Aragón, a batalla de Teruel, a batalla de
Belchit, a bolsa de Bielsa y a batalla de l'Ebro, entre d'atras. Dende os
primers días d'a sublevación, columnas de melicians republicans plegoron a
territorio aragonés dende o País Valencián (dica Teruel) y dende Catalunya (dica
Balbastro, Uesca y Zaragoza).

A guerra remató en 1939 con a redota d'os republicans y a victoria d'os
sublevatos, establindo-se un rechimen dictatorial de tipo faixista dica a muerte
d'o dictador, Francisco Franco, en 1975.

Anque a CNT ya yera bien establita en Zaragoza o cheneral Cabanellas, chefe d'a
V División Organica d'Aragón, heba churato fidelidat a los sublevatos en una
reunión con o cheneral Mola o 7 de chunio de 1936 en as Bardenas Reyals.
Manimenos o cheneral Núñez de Prado viachó dende Madrit ta Zaragoza ta prebar de
convencer a Cabanellas de mantener-se fidel a lo gubierno d'a Republica, más
tardi Núñez de Prado y o gubernador civil de Zaragoza, Vera Coronel, fuoron
afusilatos. O 19 de chulio de 1936 a las 5 d'a maitinada se declaraba o estato
de guerra en Zaragoza.

En as otras dos capitals de provincia, Uesca y Teruel, o estato de guerra fue
declarato sin i haber quasi resistencia. En Chaca a luita duró un día, debito a
la resistencia de bells hombres con o suyo alcalde Julián Mur en capeza, con
l'aduya de Julián Borderas u Antonio Beltrán Casaña y arma que lis donoron os
Carabiners. Por atra parti Balbastro permanixió fidel a lo gubierno, en no
sublevar-se José Villalba Rubio, que yera o comandant melitar d'a plaza, encara
que conoixeba d'antis a sublevación y s'heba compromeso con os sublevatos a
sublevar-se'n (os suyos chirmans luitoron totz con os sublevatos).

A los pocos días melicians procedens de Catalunya y Valencia, an a sublevación
no heba tenito exito, dentroron por a parti oriental d'Aragón enta Uesca,
Zaragoza y Teruel. Beluns d'estos micilians practicoron una brutal represión
adrezata a la Ilesia Catolica y a los que consideroron que yeran de dreitas. Con
a politica de colectivización repartioron as propiedatz d'os terratenients entre
os chornalers. Tot esto fació que buena part d'a población de lugars como
Calanda u Íxar se posasen de part d'os sublevatos, y que encara actualment sigan
cerrinos de dreita.

A Batalla de Belchit estió un conchunto d'operacions melitars desembolicatas
mientres a Guerra Civil Espanyola entre o 24 d'agosto de 1937 y o 6 de setiembre
d'a mesma anyada en a redolada y interior d'ista población zaragozana.
L'obchectivo d'a ofensiva republicana yera frenar l'ataque d'os sublevatos en o
Frente Norte ta Santander, encara que tamién se miraba de controlar a presencia
en as tropas republicanas en Aragón d'anarquistas d'a CNT y melitants d'o POUM,
enfrentatos a la linia ortodoxa d'o Partito Comunista de Espanya, amás d'a
presencia d'o Consello Rechional d'Esfensa d'Aragón presidito por l'anarquista
Joaquín Ascaso.

En a ofensiva republicana bi habió tropas d'as Brigadas Internacionals: a XI y a
XV Brigada, en l'Exercito de l'Este, mandato por o cheneral Pozas, que luitoron
contra 3 divisions d'os sublevatos: a 51ª, a 52ª y a 105ª, encara que dimpués
plegoron dos divisions más, a 13ª y a 150ª, ta organizar una contraofensiva,
amás d'a Lechión Condor alemana y l'Aviazione legionaria italiana.

A bolsa de Bielsa estió la zaguera acción belica d'a Guerra Civil Espanyola en
Aragón. O que dimpués sería un simbolo d'a resistencia republicana.

En o prencipio d'a guerra se formoron chicotz grupos de combatients por tot
Aragón, dimpués s'unioron en centurias y más tardi en brigatas ta rematar
formando a 43ª división que yera composata por 4.500 soldaus baixo lo mando de
Antonio Beltrán l'Esquinazau. Entre abril y chunio de 1938 s'enfrentoron a 43ª
división y o exercito d'os sublevatos.



https://an.wikipedia.org/wiki/Faro

Un faro ye un edificio en forma de torre con un aparato luminoso en o cabalto
que emite sinyals de luz, por meyo d'un conchunto de luces y lents en un
intervalo de tiempo determinato. Sirven como aduya a la navegación maritima y
t'avisar de periglos en a costa u dentratas de puertos.

L'orichen d'a parola faro se debe a la construcción en a isla de Pharos debant
d'a ciudat d'Aleixandría en l'antigo Echipto d'una torre de bells 134 metros
d'altaria con un foco dencima ta guiar a las naus.

A concentración eficient d'a luz dende una fuent omnidirecional como la d'o tipo
emplegata en os faros requieren unas lents d'un diametro muit gran. Ixo feba que
fuesen unas lents muit gordas y pesatas dica l'aparición d'as lents fresnel, o
disenyo d'as qualas permitió a construcción de grans lents y d'un punto focal
más curto sin o peso y o volumen d'as anteriors.

Os faros son codificatos nacionalment y internacional con un numero en os libros
de faros, en ells se describen o suyo nombre, a suya situación y posición en
latitut y lonchitut, l'altaria d'o foco luminoso sobre a ran d'a mar, a suya
forma y color, o tipo de luz: color, agrupacions, intensidat y duración en o
tiempo d'as lampas; y a longaria nominal d'a lampa.

En a mesma ciudat de Zaragoza, encara que no bi ha mar, se puet trobar un faro
funcional de tot. O faro d'a Cambra de Comercio de Zaragoza se construyó entre
1940-1941, d'estilo contemporanio ye obra de Regino y José Borobio y José
Beltrán Navarro. Tien una altaria de 59 m.



https://an.wikipedia.org/wiki/Falz

A falz ye una ferramienta agricola tradicional que se'n feba uso en segar,
cheneralment ta cerials u bellas vegatas altras hierbas de mida semellant, antes
de no cheneralizar-se l'emplego d'as modernas maquinas segaderas.

A suya mida la fa més manullable que no la dalla ta quan cal obtener nomás una
parte d'a espiga u ta quan no cal sique segar una finca chicota, a on que sería
canso de fer servir l'anterior per a necesidat d'esmolar-lo a ormino. O canto
d'a fuella d'as falces no cal esmolar-la tanto como las dallas, y muitas d'as
fuellas emplegan ya dende fa tiempo a bora u ripa aserrallada ta guaranciar que
marche por mas tiempo.

A suya forma tradicional ye una ferramienta feita d'una fuella en forma de meya
luna enchascata en un mango curto, no guaire mes que l'amplura d'a man que l'ha
de cullir. A largaria d'a fuella puede estar variata, dende bells 30 cm de belas
falcetas ta segar matas dica la setantena de centimetros.

Os orichens d'ista ferramienta son antigos y se'n suposa lo uso dende la epoca
d'os primers pueblos neoliticos, que las feban de piedra calsinosa u mesmo de
ueso d'animal, mientres que con as primeras civilizacions de mesopotamia o suyo
disenyo s'heba perfeccionato apresentando totas ellas ya ixa forma
caracteristica de letra C en a fuella.

Per a suya periglosidat como ferramienta de tralla, os segadors soleban levar en
l'altra man, ixa que heba d'aguantar o faixo d'espigas mientres yeran segadas,
una protección d'estructura semellant ta un zueco, feita por un regular de
madera, clamata zoqueta u soqueta.



https://an.wikipedia.org/wiki/Estomago

O estomago u estómago ye un organo de l'aparato dichestivo que fa part d'o tubo
dichestivo. En a especie humana a l'egual que en totz os mamiferos o estomago
participa en a dichestión mecanica y en a dichestión quimica, con o suco
gastrico que aboca pa desfer las proteínas.

O estomago ye un ixamplamiento d'as vías dichestivas con forma de saco.
Orichinariament en os primers vertebraus yera un puesto d'almagazenamiento de
minchar. A la entrada d'o estomago bi ha un esfíncter dito cardias, a la salida
d'o estomago bi n'ha d'atro dito piloro.

Histolochicament ye como as atras vías dichestivas, con una paret con tres capas
de teixiu bien definidas y homochenias, que son dende fuera t'adintro a capa
serosa, a capa muscular y a capa mucosa. A capa serosa ye de teixiu conchuntivo.
A capa muscular ye en a suya mes gran part de teixiu muscular liso con capa
externa de fibras lonchidudinals y una capa interna de fibras circulars. A capa
mucosa ye a mes interna y tien celulas glandulars.

As celulas musculars son as responsables d'un movimiento ciclico que contribuye
a la mezcla d'o bolo alimenticio con as secrecions d'o estomago que conducirán a
la formación d'o quimo estomacal. Este movimiento chenera un rudio que puet
sentir l'oyiu humán.

As celulas glandulars d'a capa mucosa segregan o suco gastrico a lo interior d'o
estomago. En o suco gastrico bi ha acido clorhidrico, que ye menester pa que o
pepsinochén esdevienga pepsina, a enzima que desfá enlaces entre qualques
aminoacidos d'as proteínas convertindo-las en polipeptidos.



https://an.wikipedia.org/wiki/Distancia

A distancia ye una expresión quantitativa d'o cerca u luent que son dos
obchectos, u o intervalo de tiempo que desepara dos succesos. Tamién se fa
servir como expresión ta indicar una relación de aluenyamiento afectivo entre
dos personas: o desafecto.

En matematicas, a distancia entre dos puntos d'o espacio euclidio ye a longaria
d'o segmento de recta que los une, expresau numericament. En espacios más
complexos, como os definius en a cheometría no euclidiana, o «camín más curto»
entre dos puntos ye un segmento de curva.

En fisica, a distancia ye una magnitut escalar, que s'expresa en unidatz de
longaria u tiempo.

Se clama distancia euclidia entre dos puntos A ( x 1 , y 1 ) {\displaystyle
A(x_{1},y_{1})} y B ( x 2 , y 2 ) {\displaystyle B(x_{2},y_{2})} d'o plano a la
longaria d'o segmento de recta que tiene por cabos A {\displaystyle A} y B
{\displaystyle B} . Se puet calcular asinas:

A distancia entre un punto P {\displaystyle P} y una recta R {\displaystyle R}
ye a longaria d'o segmento de recta que ye perpendicular a la recta R : A x + B
y + C = 0 {\displaystyle R:Ax+By+C=0} y la une a o punto P ( x 1 , y 1 )
{\displaystyle P(x_{1},y_{1})} . Puet calcular-se asinas:

A distancia entre dos rectas paralelas ye a longaria d'o segmento de recta
perpendicular a las dos que las une.

A distancia entre un punto P {\displaystyle P} y un plano L {\displaystyle L} ye
a longaria d'o segmento de recta perpendicular a o plano L : A x + B y + C z + D
= 0 {\displaystyle L:Ax+By+Cz+D=0} que lo une a o punto P (x1,y1,z1) y se puet
calcular asinas:



https://an.wikipedia.org/wiki/Detroit

Detroit (prenunciato dɨˈtrɔɪt en anglés) ye una ciudat estatounitense, capital
d'o condato de Wayne, en o estato de Michigan.

A suya población ye de 912.062 habitants (2008) en una superficie de 359,50 km²,
con una densidat de población de 2.462,60 hab/km². Ye a 11ena ciudat d'as
ciudatz estatounitenses por o suyo numero d'habitants.

A localidat de Detroit se troba situata a 183 metros d'altaria dencima d'o ran
d'a mar, a o canto d'o río Detroit.

A ciudat de Detroit y os suyos arredols bi ha una important industria
automobilistica estando en ista ciudat seu d'as tres interpresas
automobilisticas mas importants d'os Estatos Unitos.

En una ciudat a on a mes important industria ye la automovilistica no podeba
faltar un circuito de cursas, o circuito d'a ciudat ye o Cercuito Urbano de
Detroit.

As competicions esportivas mes importants son as cursas d'automovilismo,
prencipalment se fan cursas americanas como as d'a Indy Car, y as Trans-Am
Series. Dende l'anyo 1981 dica 1988 se facioron cursas d'a Formula 1.



https://an.wikipedia.org/wiki/Darmstadtio

O darmstadtio (antis mas conoixito como ununilio) ye un elemento quimico d'a
tabla periodica de simbolo Ds y numero atomico 110, estando alavez un d'os
atomos súper pesatos. Ye un elemento sintetico que decaye a escape; os suyos
isotopos de masa 267 a 273 tienen periodos de semidesintegración de l'orden d'os
microsegundos. Manimenos, s'han puesto sintetizar tamién recientment isotopos
mas pesatos de masa 279 y 281, mas estables con periodos de semidesintegración
de 180 milisegundos y 11,1 segundos, respectivament. Debito a la suya presencia
en o grupo 10 se creye que iste elemento puet estar un metal solido brillant.

Fue creyato por primera vegata o 9 de noviembre de 1994 en a Gesellschaft für
Schwerionenforschung en Darmstadt, Alemanya, por P. Armbruster, S. Hofmann, G.
Münzenberg y otros. Nunca no s'ha visto y nomás bells poquetz atomos d'o mesmo
han estato creyatos por a fusión nucleyar chenerata a traviés d'o bombardeyo
d'isotopos de plomo (208Pb) con ions aceleratos de níquel (62Ni, 311 MeV), en un
acelerador d'ions pesatos. O elemento fue nombrato por a IUPAC en agosto de 2003
en honor a la ciudat a on se descubrió, Darmstadt.

Bells scientificos suchirioron o nombre policium ta o nuevo elemento ya que 110
ye o numero telefonico de emerchencias d'a policia alemana.



https://an.wikipedia.org/wiki/Cornualla

Cornualla (en cornuallés: Kernow, en anglés: Cornwall) ye un país celta situato
a o sudueste de Gran Bretanya, en a peninsula d'o mesmo nombre (no s'ha de
confundir con a Cornualla de Bretanya). Conta con bells 513 527 habitants. A
capital ye Truru, pero d'antis mas yera Bosvenegh. Actualment ye integrato en a
rechión d'o sudueste d'Anglaterra. D'antis mas se dividiba en 12 boroughs, 8
districtos urbans y 10 districtos rurals. Dende a nueva división territorial en
Gran Bretanya en 1975, se divide en siet districtos.

As prencipals ciudatz son os centros de Sen Ostell Fowydh y Kammbronn-Rysrudh,
pero as villas tradicionals son: Pennsans, Hellys, Lannstefan, Aberfal,
Lyskerrys, Newquay, Pennrynn, Porthia, Fowydh, Saltash y Lostwydhyel.

O toponimo Cornwall provién d'a radiz chermanica walha, que ye como os saxons y
atros pueblos chermanicos denominaban a los celtas, a os romans y a los pueblos
latins, d'astí atros etnonimos como valons, galeses y vlacos. Corn puet
referir-se a lo pueblo britán d'os cornovi d'o centro d'a isla de Bretanya.
D'estar cierta esta hipotesi os cornovi s'habrían refuchiato en esta peninsula
d'o surueste.

En fuents navarras y aragonesas o exotoponimo ye Cornualla y variants
pareixitas, que podemos veyer en o "Libro de las Cheneracions" (libro
relacionato con o "Liber Regum" y escrito en romanz navarro) y en a "Cronica de
los Conquiridors" (compilación historica de Chuan Ferrández d'Heredia escrita en
un luengache basato en l'aragonés d'as comunidatz aragonesas).



https://an.wikipedia.org/wiki/Cordoba

Cordoba (Córdoba en castellán) ye un municipio y ciudat andaluza, capital d'a
Provincia de Cordoba y d'a comarca de Cordoba.

En 2012, a suya población yera de 328.841 habitants, en una superficie de 1.252
km² con una densidat de población de 262,65 ab/km².

Hue ye una ciudat de mida meyana, pero antis mas estió a capital d'a provincia
romana d'a Baetica, d'o Emirato de Cordoba y d'o Califato de Cordoba, y o suyo
patrimonio molimental ye o herencio d'a suya historia. En reconoixencia d'a suya
riqueza molimental, a UNESCO declaró o suyo casco historico y a suya Mezquita
como Patrimonio d'a Humanidat. Fa parte d'a Organización d'as Ciudatz d'o
Patrimonio d'a Humanidat.

Trescruzata por o río Guadalquivir, Cordoba ye situata a 120 metros d'altaria
sobre o ran d'a mar, a 136 km de distancia d'a ciudat de Sevilla, a capital
d'Andalucía. A suya situación en a plana d'o Guadalquivir, a man d'os recursos
miners de Sierra Morena y en un río con facilidat de comunicación con l'Ocián
Atlantico, facioron que a suya redolada fuese ocupata por asentamientos humans
en amás remota antiguidat.

Os precipals equipes son en o fútbol o Cordoba Club de Fútbol, en o baloncesto o
Cajasol Cordoba 2016, en balonmán el Apademar Cordoba, en atletismo o Club
Deportivo Sur Atletismo-Córdoba 2016



https://an.wikipedia.org/wiki/Condato_de_Barcelona

O condato de Barcelona ye un estato desapareixito, con categoría churidica de
condato, que s'establió alto u baixo a finals d'o sieglo IX (878, quan Loís II
de Francia nombró conte a Guifré I de Barcelona, se prene asobén como calendata
de referencia) en os territorios orientals d'a dita Marca Hispanica d'o Imperio
Carolinchio y que s'adhibió en 1137-1164 a o Reino d'Aragón ta formar a Corona
d'Aragón.

As suyas mugas cambeyoron mientres a suya existencia, estando en os suyos
alazetz nomás un chicot condato más d'os condatos catalans, dica plegar a
anexionar-se de feito a mayor parte d'ixos condatos, un proceso que remató ya
dimpués d'estar adhibito a la Corona d'Aragón con l'anexión d'o condato
d'Urchel.

Os territorios d'o condato de Barcelona estioron alazetalment nomás una división
administrativa d'o Reino visigodo de Toledo, dica la suya conquiesta a
prencipios d'o sieglo VIII por os musulmans, que dimpués establioron o Califato
de Cordoba.

Alto u baixo a prencipios d'o sieglo IX, ixos territorios fuoron conquiestos por
Carles Magno, qui establió a dita Marca Hispanica como muga contra o Califato
cordobés. Os contes nombratos por os carolinchios estioron asinas os primers
contes de Barcelona, o condato que yera considerato como o más important d'a
Marca Hispanica, encara que dimpués iste cargo esdevenió hereditario.



https://an.wikipedia.org/wiki/Coda

A coda (d'o latín <CAUDA) ye la extremidat posterior de muitas especies
d'animals, especialment quan ixa forma un apendiz móvil, flexible y destinguible
d'o torso. A coda ye un apendiz exclusivo quasi que d'os vertebratos, anque bi
ha especies d'invertebratos que gosan tener estructuras caudals que fan recordar
a coda d'os vertebratos, como os arraclans y qualques insectos, per o que
popularment se les diz tamién «codas».

A coda d'os vertebratos se sostenta en una estructura osia que ye continación
natural d'a columna vertebral, dillá d'a cintura pelviana. En as luengas
latinas, l'adchetivo que fa referencia a la coda ye «caudal».

As codas gosan desempenyar funcions diversas pendendo d'a especie en a que se
troben; En os peixes y bells altros sers vivos aquaticos son estructuras
locomotrices que baten d'un costato enta l'altro ta empuchar-se a traviés de
l'augua, en bellas especies de quadrupedos (como os félidos) pueden emplegar-se
como estructuras equilibraderas quan se mueven per puestos estreitos u alturas
(p. ex. se piense en os gatos quan caminan per bell muro) u quan corren u
brincan, en os grants artiodactilos (p. ex. as vacas) y perisodactilos (p. ex.
os caballos) pueden bater-se ta espantar as moscas y os tabans, en os masclos
d'as aus pueden servir como reclamo sexual (p. ex. o pavo reyal) anque de
regular s'emplegan ta equilibrar-se y maniobrar en o volido, en os cetacios
sirve ta desplazar-se en l'augua, etcetra.

En o ser humano, como en a resta d'especies de primates homininos, a coda ye una
estructura vestichial que no se manifiesta si que en a fase embrionaria y
desapareix a moniquet mientres que lo feto va creixendo. Existen casos anomalos
de ninons que son naixidos con una coda, pero que no gosa manifestar sisquiera
uesos, per lo que se le diz «coda tova». Este defecto, en o primer mundo, se
puet correchir con cirurchía simple en o momento d'o naiximiento.



https://an.wikipedia.org/wiki/Chunta_Aragonesista

Chunta Aragonesista (CHA) ye un partito politico aragonés, que se define como
nacionalista y de cuchas.

Se consideran influyitos per as esperiencias d'o movimiento socialista, d'os
movimientos per a emancipación social y nacional, y d'as corrients
ecopacifistas, feministas y humanistas. Ha estato un d'os partitos que más s'ha
significato en a esfensa de l'Ebro y contra la politica de trascoles d'os
gubiernos d'Espanya. Esfienden o dreito d'autodeterminación d'o pueblo aragonés.

A Chunta Aragonesista ye miembro de l'Alianza Libre Europea y d'a coalición
europea Europa d'os Pueblos ta o Parlamento Europeu.

L'Asambleya Nacional (congreso) ye l'organo supremo de representación y decisión
d'a Chunta. Estableix as suyas linias politicas, os suyos programas y
prencipios, esleye a los miembros d'a Maya de Pleitos, a los d'o Comité Nacional
y a lo president de CHA. Tiene a más a potestat de modificar as ordinacions y o
reglamento d'organización d'o partito. Ye compuesta per delegatos (á lo menos
uno per cada organización de comarca) y s'achunta cada tres anyos.

O President ye esleito per l'Asambleya Nacional d'entre los suyos integrants,
meyant sufrachio directo, secreto y libre. Atros cargos executivos de CHA son a
Secretaría Cheneral y, en o suyo caso, a Vicesecretaría o Vicesecretarías
Chenerals. O President designa, d'entre d'os miembros d'o Consello Nacional, a
lo Secretario Cheneral que deberá estar refrendau per l'Asambleya. Tamién podrá
lo President designar a un u quantos Vicesecretarios Chenerals.

O Comité Nacional ye l'organo decisorio de CHA entre Asambleyas Nacionals; asume
a dirección, gubierno, administración y coordinación d'o partito. Estableix a
estratechia politica seguindo as linias de l'Asambleya Nacional y apreba o
presupuesto y as listas electorals. S'achunta a lo menos cinco vegadas a
l'anyata. En fan parti uitanta personas esleitas per l'Asambleya en lista
ubierta, o President d'o partiu y os presidents d'os Ligallos de Redolada, d'os
Ligallos d'Emigración (actualment nomás que tres: Madrit, Catalunya y Valencia).

A Maya de Pleitos ye una mena de tribunal supremo d'interpretación d'as
Ordinacions d'o partito. Ye compuesta per siet personas. As suyas funcions son a
interpretación d'as Ordinacions e d'o Reglamento d'Organización, resolver sobre
as obcheccions a las solicitutz d'afiliación a CHA y atras funcions de meyación,
conciliación y arbitrache.

O Consello Nacional ye l'organo executivo supremo entre Comités Nacionals que
endreza l'actividat d'o partiu. En son facultatz a execución d'os alcuerdos
presos per a resta d'organos nacionals, a coordinación d'os de comarca, a
elaboración d'o presupuesto y l'autorización d'os gastos. Ye formau per o
President de CHA y deciueito consellers electos per y d'entre os miembros d'o
Comité Nacional. S'achunta a lo menos una vegada a lo mes y as suyas decisions
tienen carácter vinculant.

En zagueras cada comarca s'organiza en un Ligallo de Redolada, que funcionando
en plenario se denomina Asambleya de Redolada y que o suyo organo ta prener
decisions ye o Consello de Redolada. En o caso de Zaragoza, dada la cantidat de
afiliaus s'ha creyato un Comité de Redolada como organo intermeyo, a imachen d'a
organización nacional d'o partito. Os organos de redolada esliyen a o President
comarcal, estableixen a linia d'actuación politica que se seguirá en a comarca y
elaboran as listas de candidatos d'as eleccions municipals.

Os afiliatos en un mesmo municipio s'organizan a traviés de Ligallos de Lugar,
que por un regular s'estructuran en un plenario denominato Asambleya de Lugar.
En o caso de Zaragoza, existe un organo rector d'ista Asambleya. A más, tamién
existen en a ciudat de Zaragoza Asambleyas de Vico, que canalizan a
participación en un mesmo distrito municipal y refirman o treballo d'os vocals
en as Chuntas de Districto.

Chunta Aragonesista se constituye o 29 de chunio de 1986 como Unión
Aragonesista-Chunta Aragonesista, y se declara hereva d'a tradición aragonesista
de partitos de prencipios de sieglo XX como Estado Aragonés y a propia Unión
Aragonesista. Bells presidents d'o partito han estato Eduardo Vicente de Vera, a
concellera de Uesca Azuzena Lozano y o deputato en as Cortz d'Aragón Bizén
Fuster, y Nieves Ibeas qui ostenta actualment a Presidencia Nacional.

O partito experimentó un espectacular ascenso electroal, paralelament a
l'ascenso d'atras formacions chirmanas d'Espanya, como Esquerra Republicana de
Catalunya, Eusko Alkartasuna u Tierra Comunera. Os suyos dos primers deputatos
en as Cortes d'Aragón estión Chesús Yuste y Chesús Bernal. Actualment cuenta con
quatro deputatos en a cambra lechislativa autonomica y tres concellers en o
Concello de Zaragoza. Dimpués d'as eleccions municipals d'o 25 de mayo de 2003,
plegó a tener 6 concellers en o Concello de Zaragoza y bi plegó a ocupar
(dimpués de pactar con o PSOE) as concellerías d'Urbanismo, Esportes, Acción
Social, Educación, Choventut y Infreaestructuras y Plans Integrals.

Asinas mesmo, dende 2000 dica 2008, contó con un deputato en o Congreso de los
Diputados: o mayestro, escritor y cantautor José Antonio Labordeta, a fegura más
conoixida d'a CHA.

Votó en 2000 contra a investidura de José María Aznar. En 2004 votó a favor d'a
investidura como president d'o gubierno de José Luis Rodríguez Zapatero, anyo en
o que experimentó lo suyo primer descenso urbano en as eleccions ta o Parlamento
Europeu, en as que continó creixendo en o mundo rural, a tamas d'estar un
partito que tradicionalment ha cullito más exitos en as ciudatz aragonesas. Se
presentó a istas eleccions en a coalición Europa d'os Pueblos, chunto con ERC,
EA, o PSA y atros partitos nacionalistas y verdes.

En noviembre de 2004 fació fuera a las suyas choventutz, Chobenalla Aragonesista
d'o seno d'o partito, debito a un fuerte conflicto interno. O Comité Nacional ha
dato o caracter d'organización chovenil a un nuevo prochecto amaneixito dende o
Rolde (sectorial) de Choventut, denominau Chobentú - Jóvenes de CHA.

En 2005 fació campanya en contra d'a ratificación en referendum d'a Constitución
Europea. As eleccions autonomicas de 2007, supusioron un fuerte retroceso
electoral ta CHA, que perdeba un 44% d'o respaldo electoral y 5 escanyos en as
Cortz (quendando-se con 4 deputatos).

a Resultatos d'a coalición entre a Chunta Aragonesista y Ezquierda Unida
d'Aragón (IUA). A cadiera perteneixe a CHA.



https://an.wikipedia.org/wiki/Cheometr%C3%ADa

A cheometría (d'o griego γεωμετρία; γη = tierra, μετρώ = mesurar) ye a branca
d'o conoiximiento que s'ocupa d'os obchectos u figuras y d'as suyas relacions en
o espacio, ye dicir: distancia, posición, superficie, volumen, forma,
desplazamiento, prochección, representación, etc. Estió un d'os dos campos d'as
matematicas clasicas, estando l'atro campo, l'aritmetica u estudeyo d'os
numeros.

En a Edat Moderna, o filosofo Descartes reformuló o concepto de coordenatas
cartesianas, dando paso a la cheometría analitica que introdució os metodos de
calculo alchebraicos en a cheometria. Actualment, os conceptos cheometricos
s'han cheneralizato dica plegar a un alto grau d'abstracción y complexidat,
conseqüentment podemos parlar d'una cheometría tradicional u clasica, que ye la
que totz conoixemos, ya que s'amostra en as escuelas primarias. As atras
cheometrías, por un regular, son disciplinas que se basan, en parti, en os
conceptos en bella traza intuitivos d'a cheometría clasica, a partir d'os qualos
se formulan atras hipotesis, se desembolican metodos alternativos u
s'estableixen vinculacions con atras disciplinas u matematicas.

A cheometría clasica s'ocupa d'as figuras y obchectos que existen u podemos
imachinar, tanto en o plan como en o espacio, asinas como d'as suyas prencipals
relacions, aplicacions, extensions, etc., como son:

A cheometría clasica ye euclidiana, dita asinas en honor d'o matematico griego
Euclides, qui formuló o famoso cinqueno postulato u postulato d'Euclides, en que
se basa ista sciencia.

A parola "cheometría" viene d'o griego "geo" (tierra) y "metrón" (mesura). En
aragonés se puet leyer en o "Libro del Trasoro", a on que dicen:



https://an.wikipedia.org/wiki/Ceresa

A ceresa u ciresa (d'o latín vulgar <CERESĪA, con o mesmo significato) ye o
fruito caracteristico d'os árbols y arbustos d'o subchenero Cerasus, adintro d'o
chenero Prunus, que en aragonés se conoix de forma popular como «cereseras» u
«cireseras». Bellas variedatz de ceresas, de mida más chicorrona y sabor más
aguda que as comuns, reciben o nombre más especifico de guindas (chermanico
<*wīksǐna, a traviés d'o franco ripuario <wîshila).

A ceresa ye una drupa con ruello duro en o interior, de color roya intensa quan
ye madura y sabor dulza. Se'n culle en primería de verano, tipicament mientres
un curto periodo que va dende a segunda quinzena de chunio y a primera de
chulio, anque as calendatas exactas penden d'o puesto y de cada árbol en
particular. As ceresas son maduras en l'árbol muit poco tiempo (pocos días) y os
paixaros as consumen con voracidat, por a qual cosa pa cullir-ne cal mirar o
momento cutio-cutio y, si se'n quiere fer buena cullita, cal prener precaucions
especial pa guardar-las contra os animals, como cubrir l'árbol con retes os días
enantes.



https://an.wikipedia.org/wiki/Carbonio

O carbonio ye un elemento quimico de numero atomico 6. Ye un elemento, por un
regular, tetravalent, no metalico y solido a temperatura ambient.

Ye l'elemento quimico base en a vida organica, y ye a base d'a quimica organica.
Totas as formas de vida conoixidas son formatas de moleculas composatas
prencipalment por carbonio, hidrochén, nitrochén y oxichén (amás de muitos atros
elementos en menos proporción). Iste elemento no metalico tien a intresant
propiedat de poder enlazar-se con ell mesmo y con una ampla variedat d'atros
elementos. Se conoix quasi 10 millons de compuestos organicos composaus por
estructuras de carbonio.

O carbonio ye un component vital de totz os sers vivos, y sin o qual a vida, tal
como a conoixemos, no podría existir. L'actividat economica mas gran relativa a
o carbonio (en l'actualidat) ye en forma d'hidrocarburos, os ditos combustibles
fosils, gas metano y crudo. O crudo ye emplegato por a industria petroquimica ta
producir mas que mas petrolio, benzina, gasolio y queroseno a traviés d'un
proceso de destilación en as ditas refinerías. O crudo ye a materia primera ta
muitas sustancias sinteticas, entre ellas os omnipresents plasticos.

As propiedatz quimicas y estructurals d'os fulerenos, en a forma de nanotubos de
carbonio, tienen un futuro prometedor en o naixient campo d'a nanotecnolochía.

O carbonio (l'orichen latín d'a parola proviene d'o carbón), fue descubierto en
a prehistoria, y se creyaba cremando material organico (lenya) en manca
d'oxichén. L'obchectivo de l'oficio de carbonero yera a obtención de carbón.

Os diamants, tamién conoixitos dende fa muito tiempo, son consideratos a piedra
preciosa por excelencia, debito a la suya gran dureza y brillo.

Os fulerenos, descubiertos en a decada de 1980, tienen un futuro prometedor en o
campo d'a nanotecnolochía.

O carbonio no se creyó mientres o Big Bang ya que hese amenistato a triple
colisión de particlas alfa (nuclios atomicos d'helio) y l'universo s'expandió y
enfrió prou a escape ta que a probabilidat de que ixo pasase fuese
significativa. A on sí ocurre iste proceso ye en o interior d'as estrelas (en a
fase «RH (Branca horizontal)») a on iste elemento ye abundant, trobando-se amás
en atros cuerpos celestes como as estrelas y en as atmosferas d'as planetas.
Bells meteoritos contienen diamants microscopicos que se formoron quan o sistema
solar yera encara un disco protoplanetario.

En combinación con atros elementos, o carbonio se troba en l'atmosfera terrestre
y disuelto en l'augua, y acompanyato de menors cantidatz de calcio, magnesio y
fierro forma masas granizas de roca (calcaria, dolomia, marbre, etc.).

O grafito se troba en grans cantidatz en Estatos Unitos, Rusia, Mexico,
Gronlandia y India.

Os diamants naturals se troban asociatos a rocas vulcanicas (kimberlita y
lamproita). Os mayors depositos de diamants se troban en o continent africán
(Sudafrica, Namibia, Botswana, Republica d'o Congo y Sierra Leona. Existe amás
depositos importants en Canadá, Rusia, Brasil y Australia.

Os compuestos de carbonio tienen una gran variedat d'efectos toxicos. O monoxido
de carbonio (CO), present en os gases d'escape d'os motors de combustión, y o
cianuro (CN-), que a vegadas contamina as menas, son extremadament toxicos ta os
mamifers. Muitos atros compuestos no son toxicos, sino esencials ta la vida,
pero presentan atros periglos. Gases organicos como o etileno (CH2=CH2),
l'acetileno (HC≡CH), y o metano (CH4) son explosivos y inflamables si se mezclan
con l'aire.



https://an.wikipedia.org/wiki/Canal_d%27a_Manga

A canal d'a Manga (en anglés English Channel; en francés La Manche) fa parte de
l'ocián Atlantico y o comunica con a mar d'o Norte. Situata a l'ueste d'Europa,
desepara o noreste de Francia d'a isla de Gran Bretanya.

O suyo punto mas estreito ye en o paso de Calais (tamién dito estreito de
Dover), a on nomás 34 kilometros de distancia deseparan Dover d'o cabo francés
Gris-Nez.

A o sudueste d'a canal, amán d'a costa francesa de Normandía, bi ha unas islas
ditas islas Anglonormandas, perteneixients a o Reino Unito. A isla francesa
d'Ouessant, debant d'a costa bretona, marca o cabo occidental d'a canal. En a
zona sud d'a canal i destaca a peninsula de Cotentin.

O nombre aragonés d'a canal proviene d'o francés, en que la Manche quiere dicir
"a manga". Iste mesmo significato ye o que s'ha conservato en l'alemán (Der
Ärmelkanal), en portugués (Canal da Mancha), en italiano (la Manica), en catalán
(la Mànega) u mesmo en esperanto (Manika Markolo), a diferencia de l'anglés, que
le diz "canal anglés" (English Channel) u o neerlandés, que diz simplament "a
canal" (Het Kanaal); o castellán, curiosament, adapta a forma francesa nomás
foneticament pero sin de conservar-ne o significato orichinal, ya que Canal de
la Mancha no fa referencia a denguna manga.



https://an.wikipedia.org/wiki/Camer%C3%BAn

A Republica de Camerún ye una republica unitaria en Africa central. Muga a lo
norueste con Nicheria, con Chad y a Republica Centroafricana a l'este, y con
Gabón, Republica d'o Congo y Guinea Ecuatorial a lo sud.

A capital d'o país ye a ciudat de Yaoundé, encara que a ciudat con mayor numero
d'habitants ye Douala.

O poder executivo se concentra en mans d'o president d'o país, que dende 1982 ye
Paul Biya. O poder lechislativo ye dividito entre l'Asambleya Nacional de
Camerún y un Senato, anque o Senato de Camerún no existe pas encara. Por ixo, o
rechimen ye clamato una democradura, neolochismo ta referir-se a una democracia
formal con aspectos d'una dictadura.

O país reesleyó a Paul Biya ta a Presidencia de Camerún o 11 d'octubre de 2004,
en unas eleccions muy criticadas, con un 75% de votos en primera vuelta. O 8 de
diciembre formó gubierno Ephraïm Inoni, naixito de l'este d'o país y anglofono,
como marcan as costumbres politicas d'o país ta l'equilibrio interlingüistico
con os francoparlants.

O 10 d'abril de 2008 l'Asambleya Nacional aprobó una revisión d'a Constitución
de Camerún ta permitir que Paul Biya se presente a la suya reelección en 2011,
qüestión muy criticada por a oposición, que califica o feito de golpe d'estato
constitucional.



https://an.wikipedia.org/wiki/Califa

Un califa (de l'arabe خليف , Khalif, "succesor") ye o nombre emplegato en o
Islam ta referir-se a las presonas que estioron succesors d'o profeta Mahoma en
os primers sieglos y que exercioron o liderato relichioso y politico en as
sociedatz islamicas (a umma). Ta referir-se a o cargo, s'emplega la parabra
califato (de l'arabe خِلافة). O nombre completo ye khalifat Rasul Allah (خليفة
رسول الله) o "succesor d'o Ninviato de Dios".

En l'anyo 632, a la muerte de Mahoma, no i habió denguna norma ta rechir a suya
succesión, y fue esleito o suyo suegro Abu Bakr al-Siddiq (dimpués d'as barallas
entre os habitants de Medina y A Meca), qui estió o solo en fer servir o nombre
completo). Dimpués, s'emplegó o nombre abreviato de califa.

En aragonés medieval podemos leyer Califa en o "Libro d'as Marabillas d'o Mundo"
o Gallifa en "La Flor de las Ystorias d'Orient".

Tamién os almuades emplegoron o títol de Califa (u millor, de comandador d'os
creyents) en os sieglos XII y XIII (1145-1269), títol que heredó dimpués o
soldán de Marruecos.



https://an.wikipedia.org/wiki/Bromo

O bromo ye un elemento quimico de numero atomico 35 situato en o grupo d'os
halochens (grupo 17) d'a tabla periodica d'os elementos. O suyo simbolo ye Br.

O bromo a temperatura ambient ye un liquido royo, volatil y denso. A suya
reactividat ye intermeya entre o cloro y o yodo. En estato liquido ye perigloso
ta o teixito humán y as suyas vapors irritan os uellos y o garganchón.

O bromo ye l'unico elemento no metalico que se troba en estato liquido a
temperatura ambient. O liquido ye royo, móbil y denso y volátil; s'evapora
facilment a temperaturas y presions estandard en una vapor roya (color parellana
a la que presenta o dioxido de nitrochén, NO2) y que presenta un fuerte y
desagradable olor. Iste halochén se pareixe quimicament a o cloro, pero ye menos
reactivo (encara que mas que o yodo). O bromo no ye muit soluble en augua y se
disuelve millor en disolvents no polars como o disulfuro de carbonio, CS2, u o
tetracloruro de carbonio, CCl4. Reacciona facilment con muitos elementos y tien
un fuerte efecto blanqueyant.

O bromo ye altament reactivo y ye un fuerte achent oxidant en presencia d'augua.
Reacciona vigorosament con aminas, alquenos y fenols, asinas como con
hidrocarburos aromaticos y alifaticos, cetonas y acidos carboxilicos (istos son
degradatos por addición u por substitución). Con muitos metals y atros
elementos, o bromo anhidro ye menos reactivo que l'humido; manimenos, o bromo
xuto reacciona vigorosament con l'aluminio, o mercurio, o titanio y con os
metals alcalins y alcalinoterrios



https://an.wikipedia.org/wiki/Bohemia

Bohemia (en checo Čechy, en alemán Böhmen) ye una rechión d'Europa Central que
chunto con Moravia y a Silesia Checa fa actualment part d'a Republica Checa. A
suya superficie ye de 52.063 km². A suya capital ye Praga. Ye rodeyata por
montanyas por o sudueste (cordelera de Sumava y Cesky Les), por o norueste
(monts Metalicos u Krusne Hory) y a lo noreste (Krkonose u Monts Chigants),
montanyas totas dende on baixan ríos que confluyen en a Elba. Bohemia ye una
unidat hidrografica y corresponde a la cuenca alta d'a Elba y dende o punto de
vista cheolochico sería una plataforma y o releu ye ondulato de fueras d'en as
marguins. A vechetación forestal se conserva en as arias perifericas
montanyosas, en o centro predominan os cautivos agricolas. Dica un pasato
recient en Bohemia bi heba una important actividat menera. Bohemia ye una
rechión muito industrializata.

Pareix que o Bouiaimon que menciona Estrabón corresponde a l'actual Bohemia y
preneba o nombre d'os boyos, un conchunto de pueblos celtas centroeuropeus. En
aragonés medieval podemos veyer escrito Bohemia en o Libro d'as Marabillas d'o
Mundo y en as Cronicas de los Chueces de Teruel:

Os cuitiellos de Bohemia yeran conoixitos en o lexico comercial en Zaragoza como
guavinets de Boemia, en grafía actual "gavinetz de Bohemia".

En o "Libro d'as Marabillas d'o Mundo" tamién trobamos Bahanya, como traducción
d'a variant Bahaigne propia d'o francés meyo:

Os celtas boyos fuoron desplazatos por os pueblos chermanicos, que dimpués
fuoron sustituitos por os eslavos. Os eslavos checos creyoron o Reino de Bohemia
en a Edat Meya, que fizo part d'o Sacro Imperio Romano-Chermanico. A población
actual de Bohemia ye en a suya mayoría checa con una minoría d'inmigrants
eslovacos. As minorías askenazi y alemana fuoron importants enantes d'a Primera
Guerra Mundial y mas que mas d'a Segunda Guerra Mundial.



https://an.wikipedia.org/wiki/Biarche

Biarche (Bierge en castellán) ye un municipio aragonés d'a provincia de Uesca,
situato en a comarca d'o Semontano de Balbastro y partito chudicial de
Balbastro.

A suya población ye de 258 habitants (2010), en una superficie de 145,03 km² y
una densidat de población d'1,78 hab/km².

O nombre aragonés orichinal s'ha perdito y ha quedato a forma semicastellanizata
Biarje, que esiste tamién como apelliu. En textos medievals latins u romances
tenemos domentatas as formas Biarage, Biareche, Biarge, Bierge, Bierech,
Bierche, Bierage, Bierego, Berag, Berax, Berex, Berexen, Beage, Beax, Beix. Ixa
x no indica fonema prepalatal fricatibo xordo, indica fonema xordo pero africato
(ch), como a pronunciación de xocolata como chocolata en catalán occidental.

A localidat de Biarche se troba situata a 598 metros d'altaria sobre o ran d'a
mar, a una distancia de 40 km d'a ciudat de Uesca, a capital d'a suya provincia.
O suyo termin municipal ye trescruzato por o río Alcanadre y o municipio se
troba encluyito en o Parque Natural d'a Sierra y as Foces de Guara.



https://an.wikipedia.org/wiki/Bermudas

As islas Bermudas (en anglés Bermuda) son un territorio autonomo d'ultramar que
perteneixe a o Reino Unito, situato en l'Atlantico Norte, debant d'as costas
d'America d'o Norte, a l'este de Carolina d'o Sud (Estatos Unitos).

﻿S'atribuye o descubrimiento a Juan Bermúdez, navegant espanyol de Palos de la
Frontera (Uelba), en primerías d'o sieglo XVI, probablement en 1503.

S'han convertito en un d'os centros financiers y toristicos mas importants d'o
mundo. As Bermudas son consideratas a sobén un paradiso fiscal. Tienen una
superficie de 58,8 km²; y una población de 64.500 habitants (2003).

As localidatz prencipals son Hamilton (en ye a suya capital) y a villa historica
de Saint George's, declarata Patrimonio d'a Humanidat por a UNESCO.

Os hombres d'istas islas gosan portar uns pantalons curtos caracteristicos que
plegan dica o chenullo, derivatos de l'antigo uniforme d'os soldatos britanics,
que han pasato a decir-se bermudas (en anglés Bermuda shorts).

O zaguer gubernador anglés de Bermuda estió George James Bruere qui morió
dimpués de destapar un complot muit important mientres a Guerra Revolucionaria
Americana en 1780. Dengún no sabeba dica agosto de 2008 a on yera apedecato,
dica que un grupo d'arqueologos norteamericans d'a Universidat de Boston,
trobaron a suya sepoltura baixo a ilesia de St.Peter d'a ciudat de Saint
George's quan yeran buscando a sepoltura d'o capitán de l'armada anglesa, Sir
Jacob Weathe muerto tamién en 1783 en St.George's. Ista trobata inesperata
remató con a limpieza d'a placa de bronze que yera sobre a tapa d'o sarcofago en
a que s'alzaban unas restas humanas. A placa informaba con detalles que as
restas perteneixeban a o zaguer gubernador anglés.

Entre 1780 y 1783 bi habió una important epidemia de fiebre anariella que
despobló a isla.



https://an.wikipedia.org/wiki/Belchit

Belchit (en castellán Belchite) ye una villa y municipio aragonés de la
provincia de Zaragoza, capital de la comarca de Campo de Belchit.

La suya población ye de 1.665 habitants (2010), en una superficie de 273,7 km²,
con una densidat de población de 6,08 hab/km².

La villa de Belchit ye situata a 447 metros d'altaria sobre lo libel de la mar,
a una distancia de 48 km de la ciudat de Zaragoza, la capital de la suya
provincia y d'Aragón.

Bi ha un centro d'interpretación de las estepas de la val l'Ebro porque Belchit
ye cerca de las reservas de Las Lomazas y Lo Planerón.

Lo extenso suyo termin municipal rodeya de tot lo termin de Codo y muga con
Almochuel, Binazeit, Íxar, Lecera, Almonecir de la Cuba, La Puebla d'Albortón,
Mediana d'Aragón, Fuents d'Ebro, Quinto y Zaila.

Presenta amés un enclau dito El Real entre os termins de Zaila, Quinto, Viliella
d'Ebro y La Zaida.

Belchit fue reconquiesto en tiempos d'Alifonso I lo Batallero en a campanya pa
prener Zaragoza. En aviento de 1119 atorgó fueros favorables pa atrayer
población.

En 1122 decició creyar a Confrairía de Belchit pa defensar a posición. Esta
unidat melitar contribuyó a la reconquiesta d'Íxar y Albalat de l'Arcebispe.
Manimenos dimpués d'a derrota cristiana en a Batalla de Fraga en 1136 Belchit lo
tornoron a ocupar os almorabetz por un tiempo, y habioron de confirmar as
constitucions d'a Confrairía de Belchit en una sesión solemne en o Concilio de
Burgos de 1136.

Una part de Belchit pertanyeba a la casa d'Íxar dende o primer sinyor d'Íxar
Pero Ferrández d'Íxar. En l'anyo 1432 Alifonso V lo Magnanimo vendió l'atra part
de Belchit a lo barón d'Íxar Chuan Ferrández d'Íxar y Centelles por 16.000
florins.

En l'anyo 1498 Ferrando lo Catolico li dió a dignidat de conte de Belchit a lo
VIII sinyor Loís Ferrández d'Íxar y Beaumont por servicios a la Corona.

Lo 4 de marzo de 1838, mientres a Primera Guerra Carlista (Guerras Carlistas)
tropas carlistas mandatas por lo cheneral Juan Cabañero y Esponera dentran en a
ciudat, encara que lo 5 de marzo fuoron redotatas en Zaragoza en la
Cincomarzada.

Fue destruito mientres a guerra civil en la celebre Batalla de Belchit y habió
de ser construito un nuevo lugar cerca de l'antigo.

Ye mencionato ya en fuents musulmanas andaluzas como Balsar (Al Udri), Balsand
(Yaqut) u Hisn Bildid:

Manimenos seguntes Agustín Ubieto Arteta la suya primera cita estió l'anyo 1118
(en Jerónimo Zurita, Anales de la Corona de Aragón), y las variants de lo nombre
son Belchit, Belgit, Belgith, Belgid, Belxit, Bellchit, Belcit u Uelgit.

D'entre estas variants, en textos en latín u aragonés medieval, mesmo en textos
escritos tan luent como lo "Cartulario de lo Hespital de Santa Cristina de
Somport", predomina la forma Belgit. La existencia de las variants Belchit y
Belxit son una contrimuestra pa Manuel Alvar que la pronunciación de la g en
aragonés medieval ya yera a ch actual africata xorda.

Bi ha bells microtoponimos en aragonés conservando la fonetica aragonesa, como
una ermita y santuario ditos Pueyo, (ya mencionatos en 1333), Varellas y
Puyacán.

Atros microtoponimos intresants, beluns con component en aragonés son: Las
Lomazas, El Saso,Los abasales, Abasetes, Abelloteras, La Alberca, Algenzora,
Algeciras, Almendolar, Alteros de la Chama, Amutel, Andador Nogueral, Andador
Pradiel, Andador Pichuel Tancas, Anega roya, Las Arnas, Val de las Chilas,
Acequia filada Castán, Acequia Cuna, Acequia Lastras, Acequia Lomas Genzor,
Acequia Mosén, Acequia de Los Paretones, Acequia Peironera, Acequia de la
Perera, Acequia de las Planas, Acequia de Planerón, Acequia Salces, Acequia
Tormos, Acequia de las Trancas, Val de Ginestrosa, Vajinestrosa, Valdearneta,
Valdecordellas/Valdecordillas, Partida Balma, Balsa del Pueyo, Balsete de la
Foya de los Caracoles, Valdespartera, Valsusana, Val de Chilas, Barranco de
Bocafoz, Barranco del Bolar, Barranco de la Filada del Lechero, Barranco de
Lopín, Varella de Chus Miguel, Varello Alto, Varello Postes, Varello del
Serrano, Varillas, Boqueros, Deposito de los Escaramaches, La Fagina, La Filada,
Firuela, Focino, El Forcino, Fuente la Fineta, Gallipuén, Golorcha, Ifesa
Campos, Ifesilla, Jungaricos, Cabal del Prau, Cabezo d'el Pueyo, Camino Fierros,
Camino Sisallar, Camino de la Chaina, Camino de la Chama, Campiseco, Campo
Chines, Campura, Caniclar, Cañada de la Senda de la Migueleta, Caseta de los
Chitos, Cogocha, La Colorcha, Corral de Castillón, La Laguna, Lardón, Las
Lastras, Los Molines, Negarroya, El Nogueral, Paironera, Pano, Los Paretones,
Pedriza, Penya Forada, Penya Roya, Pino Patos, La Plana, Planas de Cancercé, El
Planerón, Plana Pierres, Plan Ruello, Pradiel, Refoya, Los Royales, El Ruello,
Zafranales, El Sardón, Zoma, Tancas, El Tercón, Los Tormos, Chumiguel, Torretón,
ecetra...



https://an.wikipedia.org/wiki/Batalla_de_Gallipoli

A batalla de Gallipoli u batalla d'os Dardanelos (en turco Çanakkale Savaşı u
batalla de Çanakkale; en francés bataille des Dardanelles u batalla d'os
Dardanelos; en anglés battle of Gallipoli u batalla de Gallipoli) ye una batalla
d'o Frent Oriental mientres da Primera Guerra Mundial, organizata por os Aliatos
ta controlar os Dardanelos, dentrar en a mar de Marmara y provocar a rendición
d'o Imperio Otomán, que feba parte d'as Potencias Centrals, por meyo d'una
acción combinata d'o Exercito y de l'Armata.

A campanya, que miraba asinas de plegar dica Istambul, prencipió o 19 de febrero
de 1915 con bombardeyos navals aliatos sobre as fortificacions turcas que
teneban cura d'os accesos a l'estreito d'os Dardanelos, continó con desembarcos
de tropas aliatas y remató con una redota d'os Aliatos, que albandonaron as
suyas posicions, o 9 de chinero de 1916.

Mientres ista campanya, en emplegar-se muitas tropas con orichen en Australia y
Nueva Zelanda (l'Australian and New Zealand Army Corps, ANZAC), se consolidó un
sentimiento de pertenencia nacional en istas dos nacions.



https://an.wikipedia.org/wiki/Barba

A barba ye o pelo facial que cubre a zona d'a variella en os humans masclos. Ye
un d'os rasgos tardanos d'a pubertat. Apareixe con mas u menos abundancia
penendendo d'a raza.

En o curso d'a historia y en as diferentes culturas, a os hombres con vello
facial se les han atribuito a sabiduría, a potencia sexual u un estatus social
alto, pero tamién a manca d'hichiene u refinamiento y una disposición
excentrica. En bellas relichions, como os sikhs u bellas corrients musulmanas se
considera preceptiva, por lo que os varons han de levar barba.

Dimpués d'haber estato espullatas d'o suyo sentito estetico mientres as primeras
decadas d'o sieglo XX, as barbas, chunto con o pelo luengo, fuoron
reintroducitas en o mundo occidental por os hippies. Actualment (comencipios d'o
sieglo XXI) as barbas luengas no gosan veyer-se guaire entre os hombres chovens
occidentals. Talment porque bi ha bella tendencia unisex, como en o caso d'os
metrosexuals, por eixemplo. Manimenos, en os grupos de rock u pop independient,
u entre grupos d'investigadors y scientificos encara ye común levar barba.

La barba se recorta por meyo d'o rasurato y a sobén se combina con a mostaixa,
que ye o pelo que creixe sobre o labio superior. En ocasions también se recorta,
procedendo a rasurar partis d'os caixos y o cuello.

Por eixemplo, entre os celtas la barba constituiba un signo de virilidat y
libertat, ya que os esclaus yeran obligatos a recortar-se-la. Se sabe que os
pueblos chermanicos tamién s'estimaban más de levar barba igual que os celtas.
Fuoron os romans en a su expansión los que prencipioron a extender o costumbre
d'o rasurato, ya que os soldatos yeran obligatos a ello por as ventachas que
teneba (se privaba que o enemigo podese dar un tirón d'a barba en a batalla), y
ya que o Imperio román yera una sociedat melitar, pronto a mayor parte d'os
hombres d'o imperio prenioron o costumbre d'o rasurato facial.

En a Edat Meya, quan os chermans envadioron os antiguos territorios romans,
tornó a estar de moda a barba, como ya s'ha dito signo de libertat y virilidat
ta ells.

En o sieglo XV s'albandonó a moda de levar barba por un tiempo, en o que los
hombres gosaban rasurar-se de tot (excepto talment os campesins).

En o sieglo XVI, prencipió a levar-se una barba muit recortata u zoqueta en
Europa y barba luenga en Indias (moda trayita por los conquistadors, que
quereban diferenciar-se d'os indígenas, que no teneban barba).

En o sieglo XVII, muitos hombres europeus (y os americans criollos) levaban
mostaixa, barba recortata u bien a cara rasurata.



https://an.wikipedia.org/wiki/Azores

As Azores (en portugués Os Açores) formen un archipielago d'islas portuguesas
situato en mel meyo de l'ocián Atlantico a uns 1.500 km de Lisboa y a uns
3.900 km d'a costa este d'America d'o Norte.

Ye un conchunto de nueu islas que s'estendillan en dirección norte-ueste
sud-este a o largo de mas de 600 kilometros y conforman una aria economica
exclusiva d'1,1 millons de kilometros quadratos. O punto mas occidental d'ista
aria se troba a 3.380 km d'America d'o Norte. Fueras d'a isla de Santa Maria,
toda a resta tienen orichen vulcanico. O mont de Pico, en a isla homonima, ye,
con os suyos 2.351 m, a mas alta de Portugal. As Azores son, de feito, os picos
d'as montanyas mas altas d'a planeta, si las mesuramos dende a base enta o fundo
de l'ocián.

As Azores se situan sobre a Dorsal Centro-Atlantica en una endreitura de
contacto entre tres placas: placa nordamericana, placa euroasiatica y placa
africana. As islas mes occidentals de l'archipielago (Corvo y Flores) son en a
placa nordamericana; as atras son en o contacto entre as placas euroasiatica y
africana, que se fa por meyo d'o Rift de Terceira, d'a falla transformant
d'Azores-Chibraltar y d'a Microplaca d'Azores.

L'archipielago forma una d'as dos rechions autonomas de Portugal, a Rechión
Autonoma d'as Azores. Tien 2.355 km2 y una población de 238.767 habitants
(2002). A capital d'as Azores ye a ciutat de Ponta Delgada, en a isla de São
Miguel, a mas gran y mas poblata de l'archipielago. As atras dos capitals son
Angra do Heroísmo, en Terceira, y Horta, en Faial. Tamién i destacan as ciudatz
de Praia da Vitória, tamién en Terceira, y Ribeira Grande, en São Miguel. As
nueu islas se dividen en tres grupos:

L'orichen d'o nombre de l'archipielago no se conoixe con exactitut.
Tradicionalment, se diz que deriva de l'azor (açor en portugués), porque se
suposa que yera un au que i yera habitual en l'inte d'o descubrimiento. De
feito, manimenos, nunca no bi'n ha habito en as islas. Bells historiadors
piensan que o toponimo tien o suyo orichen en a embotada antiga en portugués
azures (atzurs, ye decir, azuls) por a color azul d'as islas vistas dende luent.
A mayoría, manimenos, creye que o nombre deriva d'as aus, si bien no d'as astors
sino d'una subespecie local d'esparver (Buteo buteo), que sería l'animal que os
primers exploradors identificoron erroniament con aquells.

A Rechión Autonoma d'as Azores (en portugués Região Autónoma dos Açores) ye un
territorio de Portugal con autonomía politica y administrativa y, alavez, una
rechión ultraperiferica d'a Unión Europea que cheograficament corresponde a
l'archipielago d'as Azores.



https://an.wikipedia.org/wiki/Ans%C3%B3

Ansó ye un municipio aragonés d'a provincia de Uesca, en a comarca de Chacetania
y partiu chudicial de Chaca.

A suya población ye de 491 habitants (2010) en una superficie de 224,05 km² y
una densidat de población de 2,19 hab/km².

O municipio d'Ansó ye situau en o cabo norueste d'Aragón, fendo búa con Navarra,
y tamién con Francia en muitos kilometros. Muga a l'ueste con a val de Roncal; a
o norte con Francia (58 km de longaria de muga), a l'este con a val d'Echo; y
tamién fa búa con a val d'Aragüés a o sur por o costau mas oriental.

O Veral ye o río que vertebra ista val, se li clama, asina, O Veral, sin a
parola "río", ye o río, por anonomasia, no fa falta calar-le por debant pon.
Naixe con o nombre d'o barranco Petrechema, u sía en a val de Linza, que ye o
mas ta o norte d'a val, dimpués baixa ta val de Zuriza, do se chunta con o
barranco d'A Taixera, dende astí se li clamará Veral. Pa acabar o suyo curso
chuntando-se con o río Aragón en a Canal de Berdún, en o termino de Villa-reyal
d'a Canal. As suyas aguas baixan furas por a diferencia d'o nivel que se troba
en ista zona de monts, por ixo bi ha una fuerte acción sobre as rocas d'os suyos
costaus y ye normal trobar-se grans zaborros en a metat d'o Veral por a fuerza
d'istas aguas furas.

As vals d'o Pirineu son, en a suya mayoría, tanto en costau de Francia como
d'Espanya, perpendiculars ta a suya linia central, que ye paralela t'as linias
d'os paralelos terrestres, este-ueste u viceversa. Ista val d'Ansó ye estreita y
por ixo, estió sempre muito deficil treballar en as tareas agricolas, no bi'sta
espacio pa cultivar en os lugars cercanos t'a villa. Pero, agún, en Ansó pueden
vier-se muitos huertetz en as eslinaderas que baixan ta o puente Veral y tamién
en otris lugars similars de barranqués. Muitos huertetz baixan dende as mesmas
casas, en o cobalto, ta orilla d'o Veral. As practicas agricolas intensas se
deixoron de fer muitas anyadas antis, quando comencipia a crisi d'a sociedat
tradicional u sía en as anyadas de 1960.



https://an.wikipedia.org/wiki/Anca

En anatomía, l'anca ye a prochección osia d'o fémur, conoixita como trocánter
mayor, més o teixito muscular y de graixa que la recubre. O currón u chugadero
de l'anca ye a chuntura entre o fémur y l'azetábol d'a pelbis que permete
d'emparar o peso d'o cuerpo tanto en as posturas estaticas como dinamicas. O
vocable desancato u ixancato s'aplica ta bella persona que pateix una
esdolocadura de l'anca. O nombre latín de l'anca ye coxa.

En os humans, os uesos de l'anca son prou diferents entre os dos sexos. As ancas
d'as mullers son més amplas y fundas que as d'os hombres. Os fémurs tamién son
més amplos en as mullers, ta enamplar l'apritura d'o ueso de l'anca y facilitar
asinas a naixencia d'o fillo. A forma de l'ilio y a suya chuntura muscular ye
feita espresament ta situar as nalgas alpartatas d'a canal d'a naixenza, ta que
as contraccions d'os glutios no fayan mal t'o ninón.

Tradicionalment s'ha asociato as ancas con a fertilidat y, en cheneral, como
expresión de sexualidat, sobre tot per o feito que se ye vista l'amplura d'as
ancas como un signo de matureza sexual d'a muller, asociata a una facilidat en
l'inte de librar. Asinas ye que en l'arte a menuto s'ha enfatizato a curbatura
de l'anca femenina, como amostranza clasica d'a belleza d'a muller.



https://an.wikipedia.org/wiki/Amphibia

Os amfibios son una clase d'o fillum chordata, subfillum vertebrata y superclase
tetrapodos que encara que son terrestres no tienen una adaptación completa a lo
medio terrestre y dependen d'o medio aquatico pa la reproducción y en part pa la
respiracion.

Os amfibios son a primera clase de tetrapodos en fer aparición y representan en
a historia evolutiva d'os vertebratos un punto clau, desembolicando unas
estructuras de gran importancia, pa colonizar o medio terrestre pa cutio. A
transición dende a vida en l'augua enta a vida en tierra firme suposa pa os
vertebratos dos requisitos principals:

Bells peixes ya yeran preadaptatos a lo primero. Problemas menos evidents, pero
importants estioron a perduga de l'augua por evaporación. Este problema no lo
resolvioron os amfibios en lur evolución, y os amfibios actuals troban a
solución més dreita: pasar periodos de vida capuzatos. Esto ha condueito a que
bells amfibios haigan esdevenito secundariament especies aquaticas.

Os amfibios, por poder estar fuera de l'augua d'una traza mantenita pueden
aproveitar os recursos alimenticios de tierra firme, en especial insectos y
plantas vasculars. No teneban competencia en as tierras emerchitas por 50
millons d'anyatas y producioron gran variedat de formas, entre as quals
amaneixioron os primers reptils, que china chana irían desplazando a los
amfibios d'una traza que dende o mesozoico inferior os amfibios han permaneixito
como formas secundarias en os biotopos terrestres. Actualment o grupo ye
heterochenio, totalizando arredol de 6.759 especies.

A boca ye gran, y as dients chicotas. Dos canyos comunican con a cambra bucal
(no bi ha paladar pa fer deseparación de fuesas nasals y cambra bucal). Bi ha un
u bells conductos pancriaticos.

A respiración ye pulmonar, pero como os polmons no son prou evolucionatos s'ha
de complementar con respiración cutania que se fa a traviés de tota a superficie
corporal, en lo caso d'os amfibios a traviés de la pelleta. As larvas, ditas
cullarons tienen respiración con branquias externas.

Os polmons d'os amfibios varían dende dos sacos luengos cubiertos de capilars
con superficie lisa en os urodelos a polmons subdividitos en cambras en os
anuros. Fan servir un mecanismo de ventilación dito "bomba de presión" con
presión positiva que consiste en tragar y ninviar aire a los polmons. Manimenos
este mecanismo no ye prou eficaz, y por ixo bi ha respiración cutania. Mientres
as granotas en letargo hibernal fan tot o intercambio gasioso a traviés d'a
pelleta.

Los amfibios tienen circulación doble, (bi ha un circuito sistemico y un
circuito pulmonal) y incompleta (se produce mezcla de sangre venosa y arterial).

O seno venoso y bulbo cardiaco son encara visibles pero muito redueitos en
relación a los peixes, y a diferencia d'os atros tetrapodos. O corazón ye en o
tórax por o desembolique d'o cuello. A tabicación atrial ye completa y bi ha dos
auriclas pero a tabicación ventricular no existe. D'esta traza o corazón tien 3
cambras: dos auriclas y un ventriclo. L'auricla dreita recibe a sangre venosa
sin oxichén provinient d'as difents partz d'o cuerpo, l'auricla ezquierda recibe
a sangre con oxichén provinient d'os polmons. O ventriclo no ye despartito en
dreito y ezquierdo pero os dos tipos de sangre no se mezclan guaire por a
existencia d'una valvula espiral que aduya a que a sangre venosa salga por o
circuito pulmonar (arterias pulmocutanias), y la sangre arterial salga por o
circuito sistemico.. A sincronización contractil evita que os dos tipos de
sangre coincidan en o ventriclo.

D'os 6 pars de gayatas aorticas d'os peixes antipasaus d'os anfibios, en
permaneixen o 3º, 4º y 6º. O cucharón presenta os pars de gayatas aorticas d'o
estadio d'os peixes dipnous, con arterias pulmonars que provienen d'as brancas
eferents d'o 6º arco aortico. Se pierde a unión entre as radices aorticas
dorsals, entre a partita anterior y a partita posterior, d'una traza que
s'organizan dos circulacions: una enta a cabeza y d'atra enta a part posterior.

L'arco tercer orichina l'arco carotidio. L'arco quatreno orichina l'arco
sistemico, que distribuye a sangre por tot o cuerpo, y forma as gayatas aorticas
que s'unen en l'aorta dorsal.

L'arco cinqueno ye desapareixito en a mayoría, pero lo conservan as zalamandras.

Os rinyons son pars y s'excreta urea. O mesonefros contribuye a la formación d'o
rinyón adulto, dito opistonefros.

A pelleta ye lisa, sin d'escatas, y humida, con muitas glandulas mucosas,
belunas pueden estar verenosas.

O encefalo d'os anfibios tien 5 partz: telencefalo, dielencefalo, mesencefalo,
metencefalo y mielencefalo. Bi ha gran desembolic d'os lobulos olfativo, (a part
més desembolicata d'o cerebro). Os hemisferios cerebrals son chicos y a materia
grisa encomienza a migrar ta la superficie. O cerebelo ye poco desembolicato por
estar os amfibios animals que se mueven muito a ran de tierra. O encefalo meyo u
mesencefalo d'os amfibios controla los comportamientos mes complexos, a
diferencia d'o que se desvién en los vertebratos mes evolucionatos.

L'organo fotorreceptor, o uello, ye desembolicato y presenta estructuras
analogas a la cornia y cristalín.

Bi ha una cambra timpanica procedent d'o espiraclo d'os peixes, que desembolica
una membrana u tempán que quan vibra trasmite as alteracions a un estribo. O
tempán ye superficial.

Son dioicos, a fecundación ye externa en os anuros y interna en os urodels. Por
un regular son oviparos. Os uevos son heterolecitos, o desembolique indirecto, y
as larvas son nadadoras con respiración branquial.

Os ovarios son vueitos. Os oviductos s'han deseparato d'una traza primerenca en
o desembolique embrionario de l'ureter primario.

O trasporte d'espermatozoides se fa con o canyo de Wolf, que ye l'ureter
primario y funcional.



https://an.wikipedia.org/wiki/Alum

L'alum u alumbre ye un sulfato doble d'un catión trivalent con atro de
monovalent que puet cristalizar fendo octaedros regulars. L'alum mes común ye
sulfato doble d'aluminio y potasio y tien muitas aplicacions.

Lo fan servir como astrinchent y caustico en medicina, lo fan servir los barbers
pa favorir la cicatrización d'os tallos. En as tintorerías lo fan servir como
mordient, pa que as colors sigan perens en os teixius. Tamién se fa servir pa
aclarir as auguas burencas.

En a Edat Meya bi heba muita requesta d'Alum en a industria textil. A primers
d'a Edat Meya l'alum proveniba de Focea y Quíos, a zaguers d'a Edat Meya ya
s'espleitaba en Tolfa, Bochía y sudeste d'a Peninsula Iberica.

En Aragón os chacimientos d'alum corresponden en a mes gran part d'os casos a
kailinita (alum potasico), y en a mes chica part a tschermichita (alum amonico).

En o sieglo XVIII s'espleitaba alum en Alloza, Arinyo, Gargallo y Estercuel como
mos indica Asso, en puestos a on pasaban augua a traviés de lignitos y archilas
d'a formación arenas d'Utriellas pa disolver-lo y dimpués concentrar-lo. A
zaguera explotación duró principios d'o sieglo XX en Arinyo.

En as actas d'o proceso de Cortz d'Alcanyiz de 1436 que regulan os peaches se
documenta l'uso d'a parola alum:

Tamién s'escribe "alum de roca" en aragonés medieval en textos comercials de
primers d'o sieglo XV en Uesca:

Se nombra l'alum en textos comercials d'o sieglo XV escritos en Zaragoza en un
luengache mixto aragonés y catalán seguntes o parrafo u linia on s'indican
productos que os comerciants d'a Corona de Castiella compraban en Zaragoza:



https://an.wikipedia.org/wiki/Alma

L'alma ye en muitas relichions y escuelas filosoficas a parti immaterial u
espritual d'un ser vivo, asobén considerata como eterna. Se creye, por un
regular, que ye constituyita por a consciencia y a personalidat d'o ser, y puet
estar sinonimo d'esprito u mente. En a teolochía, l'alma asobén se creye que
vive en a presona dimpués d'a muerte, y bellas relichions postulan que Dios
creya almas. En bellas culturas, se dice que encluso os ser vivos no humans u
obchectos inanimatos tienen alma, se conoixe ista creyencia como l'animismo.

Etimolochicament a parola d'o latín anima s'emplegaba ta designar o principio
por o qualo os sers animatos teneban movimiento propio. En ixe sentido
orichinario tanto os animals como os sers humanos tenerban alma.

Os echipcios distinguiban entre ka y ba. En a tradición griega diferenciaban
nous y psiqué. En as tradicions semitas (por eixemplo os arabes y hebreus),
distinguiban entre neshamad y nefesh, que Sant Cheronimo tradució como a biblia
Vulgata como spiritus y anima. Pa o caso d'a tradición popular altoaragonesa
Chabier Tomás Arias opina que espritu y alma no pareixen sinonimos, y troba alma
lexicalizata como almeta en bells contextos. Concluye que esta distinción puet
remontar-se a lo feito que en quasi totas as antigas culturas se distinguiba
entre diferents tipos d'entes inmaterials en o cuerpo.



https://an.wikipedia.org/wiki/Alfabeto_arabe

L'alfabeto arabe, tamién dito alifato (por alif, a suya primera letra), tien
caracteristicas parellanas a l'alfabeto hebreu, en iste sentito ye un abjad. Ixo
fa referencia a lo feito que as vocals curtas no se transcriben en a mayoría de
libros y publicacions, as vocals s'han de deducir d'o contexto. Ista situación
se debe a lo feito de que as luengas semiticas meten a mayor parti d'o suyo
significato en consonants y vocals luengas, que sí son transcritas.

A escritura arabe ye una escritura ligata y cursiva, más que una succesión de
caracters individuals. Amás d'atras conseqüencias, ixo fa que a forma d'a letra
sía influita por o suyo contexto. As consonants doples se sinyalan con un
taxdiid u xadda, (un simbolo pareixito a la 'w') dencima d'a letra en qüestión.

L'Alcorán ye escrito emplegando l'alfabeto arabe. Bi ha quantas luengas que
emplegan iste alfabeto, entre as qualas se i encluyen l'urdu, o persa y o turco
dica la reforma de Kemal Atatürk. Os cristians mozarabes y bells moriscos que
parlaban luengas romances tamién escribiban as suyas obras, prencipalment
relichiosas, en caracters arabes; istos textos se'n deciban alchamiatos.

A caligrafía arabe se considera un arte por dreito propio. Ya que o islam
sunnita prohibe a representación de feguras animatas, as mezquitas gosan estar
decoratas con versetz de l'Alcorán. Un eixemplo ye o palacio de l'Alhambra de
Granada.

O SATTS (Standard Arabic Technical Transliteration System - Sistema de
transliteración tecnica de l'arabe estandar) ye un estandar que emplega o
exercito estatounitense ta transcribir l'alfabeto arabe con letras de l'alfabeto
latín.

1: As letras arabes camveyan de forma en contacto con atras letras. En as
columnas "Inicial", "Meya" y "Final" s'amostran istos cambeyos pendendo de si a
letra va precedita y/u seguita d'una atra letra (en a mesma parola). Tamién se i
amostran os trazos ascendents y descendents respecto a la linia base
d'escritura.

2: As letras amostratas en royo en as formas inicial y meya no s'unen a la letra
siguient, por tanto a letra siguient se convertirá en a suya forma inicial,
encara que sía en o meyo d'a parola.

Os diacriticos no gosan escribir-se por un regular y nomás se gosan trobar en
l'Alcorán y en textos ta ninos y presonas que son aprendendo a leyer.

A la metat d'as 28 letras de l'alfabeto basico (sinyalatas en royo en a tabla
superior), lis se diz "solars" y a l'atra metat "lunars". Ista distinción no
responde a denguna razón astronomica u astrolochica, sino a las parolas que se
fan servir como modelo de comportamiento.

As letras solars reciben o suyo nombre porque a parola-eixemplo d'iste grupo ye
شمس (sol). Quan se determina con l'articlo (ال), a primera consonant d'a parola,
ش, en dentrar en contacto con a ل de ال, l'asimila. Allora, en cuentas
d'[al'ʃams] se prenuncia [a'ʃːams]. Ta marcar ista cheminación d'a ش, ista se
convierte en ّ (se veiga más entabán, a "vocalización", apartata d'a xadda).
Asinas, الشّمس ⇒ {\displaystyle \Rightarrow } شمس.

As letras lunars son as que no tienen iste comportamiento: no bi ha asimilación
d'a ل (se prenuncia) y por tanto tampoco no bi ha cheminación. En iste caso a
parola-eixemplo ye قمر (luna). Asinas, قمر ['qamar] ⇒ {\displaystyle \Rightarrow
} القمر [al'qamar]

Bi ha dos tipos de numerals en a escritura arabe; numerals arabes estandar y
numerals orientals arabes emplegatos en a escritura arabe d'Irán, Pakistán y
India. Os numerals, a lo contrario que as letras, s'escriben y leyen de cucha
enta dreita.

As letras arabicas son mencionatas en a traducción aragonesa d'o "Libro d'as
Marabillas d'o Mundo" de Chuan de Mandevilla:



https://an.wikipedia.org/wiki/A_Odisea

A Odisea (en griego Ὀδύσσεια, Odusseia) ye un poema epico griego compuesto por
24 cantos, atribuita a lo poeta griego Homero. Se creye que fue escrito en o
sieglo IX aC, en os asentamientos que Grecia teneba en a costa oeste d'Asia la
Chica (actual Turquía). Seguntes atros autors, A Odisea fue completata en o
sieglo VII aC a partir de poemas que solament describiban partis d'a obra
actual. Fue escrita orichinalment escrita en o que s'ha clamato dialecto
homerico. Cuenta a tornata ta suya casa d'Ulises (Odiseu) dimpués d'a Guerra de
Troya.

A obra tiene de 24 cantos. Igual que muitos poemas epicos antigos, prencipia in
media res, o qual significa que empecipia en metat d'a historia, contando os
feitos anteriors a pur de memorias u narracions d'o propio Odiseu. O poema ye
dividiu en tres partes. En a Telemaquia (cantos d'o I a o IV) se describe a
situación de Itaca con l'ausencia d'o suyo rei, o sufrimiento de Telemaco y
Penelope a causa d'os pretendients, y cómo o choven emprende un viache en busca
de su pai. En a tornada d'Odiseu (cantos d'o V a o XII) Odiseu plega en a corte
d'o rei Alcínoo y narra todas as suyas aventuras dende que salió de Troya. A la
fin, en a venganza d'Odiseu (cantos d'o XIII a o XXIV), se describe a tornada ta
la isla, cómo lo reconoixen belún d'os suyos esclaus y su fillo, y cómo Odiseu
se venga d'os pretendients matando-los a totz. Dimpués d'ixo, Odiseu ye
reconoixiu por a suya esposa Penelope y recupera o suyo reino. Finalment, se
sinya a paz entre totz os itacenses.

Concilio d'os dioses. Exhortación d'Atena a Telemaco. Homero prencipia a Odisea
invocando a la Musa ta que conte lo succediu a Odiseu dimpués de destruir Troya.
En una asambleya d'os dioses griegos, Atena quier que o heroi torne ta casa
suya, ya que leva muitos anyos en a isla d'a ninfa Calipso. A mesma Atena,
prenendo a figura de Mentor, rei d'os tafios, aconsella a Telemaco que viache en
busca de noticias d'o suyo pai.

Telemaco reune en asambleya a o lugar de Itaca. O palacio d'Odiseu se troba
invadiu por decenas de pretendients que buscan a man d'a suya muller Penelope,
creyendo que aquell ha muerto. Gracias a l'aduya d'Atena, que amaneixe agora en
forma de Mentor, o choven convoca una asambleya en l'agora ta fer fuera de casa
suya a os soberbios pretendients. A la fin, Telemaco aconsigue una nau y
emprende o viache enta Pilos en busca de noticias sobre su pai.

Telemaco viachea ta Pilos ta informar-se sobre su pai. A l'atro maitín, Telemaco
y Mentor plegan en Pilos y, convidaus por Néstor, participan en una hecatombe ta
Poseidón. O rei Néstor les relata a tornada d'atros herois dende Troya y a
muerte d'Agamenón, pero no tiene información especifica d'Odiseu. Les suchiere
que vaigan a Esparta a charrar con Menalau, qui acaba de tornar de largos
viaches. Atena se desapareixe miraglosament. Impresionau que un choven sía
escoltau por una diosa, Néstor fa por que o suyo fillo Pisístrato acompanye a
Telemaco ta Esparta.

Telemaco viachea ta Esparta ta informar-se sobre o suyo pai. Contina o viache
dica Esparta, an le reciben Menalau y Helena. Iste le conta sobre a suya
conversación con Proteu, qui le informó sobre a suerte que heba corriu Odiseu,
trobando-se en una isla reteniu por Calipso. Entremistanto, os pretendients,
sabendo d'o viache d'o choven, le preparan una emboscada a la suya tornada.

Odiseu plega en Esqueria d'os feacios. En una nueva asambleya d'os dioses, Zeus
toma a decisión de mandar a o mensachero Hermes ta la isla de Calipso ta que
ista deixe marchar a Odiseu. A ninfa le promete a immortalidat si se queda, pero
l'heroi prefiere salir d'a isla. Tarda quatro días en construir-se una balsa y
emprende o viache en o quinto día, pero ye fundiu por Poseidón, encarranyau con
Odiseu dende que o griego encegó a o suyo fillo Polifemo. Odiseu ye aduyau por a
nereida Ino, qui le da una manta con a qual ha de tapar-se o peito y nadar dica
a isla d'os feacios.

Odiseu y Nausícaa. Atena visita, en un suenio, a la princesa Nausícaa, filla de
Alcínoo, rei de Esqueria y a urche a tener as suyas responsabilidatz como muller
en edat de casar-se. En dispertar, Nausícaa pide a su pai un carro con machos ta
ir a lavar ropa ta o río. Mientres ella y as suyas esclavas se descansaban y
atras chugaban a la pilota, Odiseu se dispertó, las veyó y pidió aduya a la
princesa. Nausícaa, impresionada por a suya forma de charrar, aculle a l'heroi y
le ofreix alimentos, le diz que la siga ent'a casa d'o rei y le indica cómo
pedir-le hespitalidat a su mai, a reina. Le sinyala una selva consagrada a Atena
a las afueras d'a ciudat an puede descansar. Odiseu aprofita a ocasión ta
implorar a la diosa que lo reciban y l'aduyen a plegar en suya isla patria.

Odiseu en o palacio de Alcínoo. Odiseu ye recibiu en o palacio por Alcínoo, rei
d'os feacios (a on fue guiau por Atena), y le convida a o banquete que se va a
celebrar. Odiseu conta tot l'acayeixiu dica ixe momento, con o que o rei queda
impresionau. Iste le ofreix a man d'a suya filla, pero Odiseu no accepta, por la
qual cosa o rei cambea o suyo ofreiximiento por aduyar-lo a plegar en la suya
isla.

Odiseu homenachiau por os feacios. Se celebra una fiesta en o palacio en honor
d'Odiseu, que encara no s'ha presentau. Dimpués d'una competición d'atletismo,
en a qual Odiseu asombra a o publico con un gran lanzamiento de disco, prencipia
o banquete. l'aedo Demódoco canta sobre a guerra de Troya. En charrar d'o
episodio d'o caballo de Troya, Odiseu preta a plorar, y o rei manda a l'aedo que
deixe de cantar, y pregunta a Odiseu sobre a suya verdadera identidat.

Odiseu conta as suyas aventuras: os cicones, os lotofagos, os ciclopes. Odiseu
se presienta, y prencipia a relatar a suya historia dende que salió de Troya. En
primeras destruyoron a ciudat de Ísmaro (an yeran os cicones), an perdió a prous
companyers. Dimpués plegoron en la isla d'os lotofagos. Allí, tres companyers
minchoron o loto, y perdioron o deseyo de tornar, por lo qual habió de levar-los
a la fuerza. Mas t'adebant, plegoron en la isla d'os ciclopes. En una espelunga
se troboron con Polifemo, fillo de Poseidón, que se minchó a quantos d'os suyos
companyers. Yeran atrapaus en a cueva, pus yera zarrada con una enorme piedra
que les impediba salir. Odiseu, con a suya estucia, dio vin a Polifemo y mandó
esmolar un palo con o qual encegoron a o ciclope mientres iste adormiba.
Aconsiguioron escapar amagando-se baixo pelellos de uella.

A isla d'Eolo. O palacio de Circe. Odiseu sigue narrando cómo viachoron dica a
isla d'Eolo, qui miró d'aduyar-los a viachar dica Itaca. Eolo entregó a Odiseu
una bolsa de piel que conteneba os aires de l'ueste. En amanar-se ta Itaca, os
suyos hombres decidioron de veyer o que i heba en a bolsa, deixando salir a totz
os aires y creyando una tronada que fació desapareixer a esperanza de tornada a
o fogar. Dimpués de seis días de navegación, plegoron en la isla d'os
Lestrigons, chigants canibals que devororon a quasi totz os companyers d'Odiseu.
Fuyindo-ne plegoron en a isla de Circe, qui dició a l'heroi que ta tornar ta
casa suya, antes habría de pasaar por o país d'os muertos. Igual que Calipso,
Circe se i heba enamorau d'Odiseu. Pero denguna d'as dos se veyió correspondida.

'Descenso a os 'infiernos. Dimpués de plegar en o país d'os 'Cimerios y realizar
o sacrificio de quantas uellas, Odiseu visitó a casa d'Hades ta consultar con
l'endevino Tiresias, qui le profetizó una dificil tornada ta Itaca. A la suya
trobada salioron totz os espectros, que querioron beber a sangre d'os animals
sacrificaus. Odiseu se la dio en primer puesto ta Tiresias, dimpués ta la suya
mai Anticlea y tamién bebioron a sangre quantas mullers destacadas y qualques
combatients que heban muerto entre a guerra de Troya.

As sirenas. Scila y Caribdis. A Isla d'Helios. Ochichia. Unatra vegada,
aconsiguioron escapar d'as Sirenas, que o suyo canto feba barrenar-se a qui las
sentise. Ta ixo, seguindo os consellos de Circe, Odiseu ordenó a os suyos
hombres de tapar-se os sentius con cera, fueras d'ell, que se liga a o mastil.
Escaporon tamién d'as periglosas Caribdis y Scila. Aconsiguioron plegar en
Trinacria (nombre griego de Sicilia), a isla d'o Sol. Manimenos as alvertencias
de no tocar o bestiar d'Helios, os companyers sacrificoron quantas reses, lo
qual provocó a ira d'o dios. En fer-se de nuevas a la mar, Zeus lanzó un rayo
que destruyó y fundió a nau, sobrevivindo-ne nomás Odiseu. Finalment, plegó en a
isla de Calipso (puesto an se troba a o prencipio d'a historia).

Os feacios despiden a Odiseu. Plegada a Itaca. Quan l'heroi remata de contar o
suyo viache, o rei ordena a suya tornada ta casa. Acompanyau por navegants
feacios, plega a Itaca. Atena le esfraza de vagabundo ta privar que fuese
reconoixiu. Por consello d'a diosa, va a pedir aduya a Eumeu.

Odiseu en a mallata d'Eumeu. Odiseu no revela a suya verdadera identidat a
Eumeu, qui le recibe con bella cosa de minchar y manta. Se troba con a diosa
Atena, y chuntos preparan a venganza contra os pretendients.

Telemaco torna ta Itaca. Atena consella a o choven Telemaco de salir d'Esparta y
tornar ta casa. Entremistanto, Eumeu relata a suya vida y os suyos orichens a o
mendigo, y de cómo plegó a estar a o servicio d'Odiseu.

Telemaco reconoixe a Odiseu. Gracias a la aduya d'a diosa, o choven aconsigue
eslampar d'a trapa que os pretendients le heban preparau a la dentrada d'a isla.
Una vez en tierra, s'endreza por consello d'a diosa ta la casa d'Eumeu, an
conoixe a o suposau mendigo. Quan Eumeu marcha a casa de Penelope pa dar-le a
noticia d'a tornada d'o suyo fillo, Odiseu revela a suya identidat a Telemaco,
asegurando-le que en verdat ye o suyo pai, a qui no veye dende fa vinte anyos.
Dimpués d'un fuerte abrazo, planeyan a venganza, con la aduya de Zeus y Atena.

Odiseu mendiga entre os pretendients. 'A l'atro día, Odiseu, de nuevo como
'mendigo, s'endreza enta o suyo palacio. Nomás ye reconoixiu por o suyo can
Argos que, ya viello, muere debant d'o suyo amo. En demandar bella cosa de
minchar a os pretendients, ye rebaixau y mesmo estrucaciau por istos.

Os pretendients inchurian a Odiseu. Amaneixe un mendigo real, clamau Iro, qui
gosaba pasar-se por o palacio. Iste, se'n ride d'Odiseu y le reta a una batalla.
Os pretendients acceptan que o ganador se chunte a minchar con ells. Le dan 2
trozos de pan a Odiseu, que, dimpués de sacar a suya manta y deixar veyer os
suyas musclos, gana facilment a o mendigo. Manimenos a victoria, ha de seguir
endurando as inchurias d'os orgullosos pretendients.

A esclava Euriclea reconoixe a Odiseu. Odiseu, amagando a suya verdadera
identidat, mantiene una larga conversación con Penelope, qui ordena a la suya
criada Euriclea que lo fique en augua. Ista, qui estió nodriza d'o heroi quan
yera nino, reconoixe una cicatriz que a Odiseu, en a suya choventut, le fació un
chabalín quan se trobaba cazando en o mont Parnaso. A esclava, pues, reconoixe a
o suyo amo, qui le fa guardar silencio ta no fer periglar os suyas plans de
venganza.

A zaguera cena d'os pretendients. A l'atro diya, Odiseu demanda un sinyal, y
Zeus lanza un trueno en meyo d'o ciel azul. Iste cenyo ye entendiu por un d'os
suyos sirvients como un sinyal de victoria contra os pretendients. Odiseu
aprofita ta veyer quí ye fidel a o desapareixiu rei, y librar-se asinas d'a
venganza. Un profeta, amigo de Telemaco, alvierte a os pretendients que luego os
muros se tacarán con a suya sangre. Tot y que beluns d'ells creyen en a profecía
y fuyen, gran parte d'ells se'n ride d'a endivinación

O certamen d'o arco. Amaneixe Penelope con un arco que Odiseu deixó en casa a la
suya marcha a Troya. Promete a os pretendients que se casará con aquell que
aconsiga fer pasar a flecha por os uellos de dotze estrals aliniadas. Un dimpués
d'unatro, os pretendients lo intentan, pero ni sisquiera son capaces de tensar o
arco. Odiseu pide participar en a preba, debant d'a negativa d'os de demás.
Dimpués d'a insistencia de Telemaco, le ye permitiu intentar-lo. Con suma
facilidat, Odiseu tensa o arco y aconsigue fer pasar a sayeta por os uellos d'as
estrals, debant d'o asombro d'os presents. A o sinyal d'o suyo pai, Telemaco
s'arma, preparando-se ta la luita final.

A venganza. Antinoo, chefe d'os pretendients, se troba bebendo quan Odiseu le
traviesa a garganchón con una lanza, dando-le muerte. Debant d'as queixas d'os
de demás, Odiseu responde con menazadoras parolas, y os pretendients temen por
as suyas vidas. S'encieta a feroz luita, con os numerosos pretendients por un
costau y Odiseu, o suyo fillo y os suyos dos fidels criaus por l'atro. Melantio,
infidel crabero d'Odiseu, aconsigue armas, pero gracias a la aduya d'Atena, totz
aquells que traicionoron a Odiseu van morindo un por un. Os esclaus son penchaus
d'o cuello en o patio d'o palacio, mientres que Melantio ye tallau en trozos ta
que se lo minchen os cans. Odiseu manda a Euriclea que faiga fuego y limpie o
patio con ixufre. A esclava grita a las mullers que estioron fidels a o heroi,
que abrazan a o suyo amo.

Penelope reconoixe a Odiseu. Dimpués que Odiseu matase a os pretendients, Odiseu
manda a os presents que vistan os suyos millors traches y bailen, ta que os
vecins no sospeiten de l'ocorriu. Con l'aduya de Euriclea, l'heroi se presienta
a Penelope, pero ella no le reconoixe ya que ella yera convencida que ell yera
muerto y l'aspecto que teneba en ixe momento no yera o mesmo que quan marchó ta
la guerra. Alavez, Odiseu describe o leito conchugal d'o matrimonio, y cómo lo
fació ell mesmo d'una olivera. Penelope, convencida ya, abraza a o suyo esposo,
que le reconta as suyas aventuras, como por eixemplo o enfrentamiento que tenió
con Polifemo, o monstruo de Scila, quan Circe tornó en animals a totz os suyos
mariners y asinas asinas. Finalment le conta que encara habrá de fer unatro
viache, antes de rematar a suya vida en una tranquila viellera.

O pacto. As almas d'os muertos viachean ta l'Hades, an contan l'ocurriu a
Agamenón y Aquiles, companyers d'o heroi en a expedición d'os aqueus a Troya.
Odiseu marcha ta casa de su pai, Laertes, qui se troba treballando en l'hortal.
L'hombre se troba avielliu por a larga ausencia de su fillo. Ta estar
reconoixiu, Odiseu le amuestra a cicatriz y recuerda os arbols que en a suya
infancia le regaló o suyo pai.

Entremistanto, os familiars d'os pretendients se chuntan en asambleya, y
demandan venganza por a muerte d'os suyos. Odiseu, su fillo y su pai, que se
troban en a casa d'iste, acceptan o reuto, y da comienzo la luita. Laertes
dispara una lanza que mata a o pai de Antinoo. Pero en ixe inte cesa la luita.
Interviene a diosa Atena, que anima a os itacenses a plegar a un pacto, ta que
chuntos vivan en paz entre os anyos veniders.



https://an.wikipedia.org/wiki/Wicca

A wicca ye una relichión neopagana. Pretende estar a l'egual que l'ásatrú y o
neodruidismo, tamién relichions neopaganas, una recuperación d'antigas
tradicions paganas d'Europa existents antis d'a plegata y imposición d'o
cristianismo. A wicca ye una nueva relichión, un estilo de vida que ye basato
más en a tradición esoterica y machica occidental que en as relichions de
l'antigüedat, y tien cierta vinclación con movimientos New Age.

A wicca s'orichina en Anglaterra, mui probablement por l'ocultista Gerald
Gardner, en os anyos quaranta.

O gubierno d'os Estatos Unitos reconoixe a la Wicca como una relichión y en o
manual d'o exercito norteamericán s'ha incluito a sección U.S. Army Instructions
for Chaplains on Wicca (Instruccions d'o exercito d'os Estatos Unitos ta
capellans acerca de Wicca), que contién una descripción detallata d'a relichión
así como d'as consideracions especificas que han de tener d'iste grupo
relichioso.

A wicca s'inspira en a mitolochía d'ambitos celta, sumerio, echipcio, román,
griego, etc. y, a nivel cerimonial, en as practicas d'a machia ritual y natural,
anque hue en día cada grupo o presona adapta a mitolochía que conoixe y respeta
os rituals.

Ye basata en o culto a dos grans divinidatz complementarias, concebitas
preferentment como un Dios y una Diosa. Istos Dioses complementarios pueden
estar identificatos con dioses analogos de diferents panteons d'alcuerdo a lo
suyo chenero respectivo seguntes o gusto o tendencia ritualista d'o grupo. O
Dios y a Diosa se complementan y forman un tot.



https://an.wikipedia.org/wiki/Vilna

Vilna (en lituán Vilnius, en polaco Wilno) ye una ciudat d'Lituania, que ye a
capital d'o país y tamién d'a rechión de Vilna (u Vilniaus apskritis).

A ciudat de Vilna fue declarata Patrimonio d'a Humanidat por a UNESCO en 1992.
Fa parte d'a Organización d'as Ciudatz d'o Patrimonio d'a Humanidat.

Estió a capital oficial de Lituania dende 1322. En os sieglos XVII y XVIII Vilna
y a suya redolata se polonizoron, i plegoron muitos polacos, pero tamién os
lituans prenioron a luenga polaca.

En a insurrección antirrusa de 1831 as autoridatz deportoron a 45.000 familias
polacas a lo Caucaso y o río Volga y trasladoron ta Kiev a universidat de Vilna,
cerrata en 1832.

A prencipios d'o sieglo XX a gran mayoría d'a población yera polacoparlant, y
una quarta parte d'a población parlaba yidix. Parte d'os polacoparlants se
consideraban lituans.

O 14 de chulio de 1918, as tropas d'o Exercito Royo conquieren a ciudat y en fan
a capital d'a efimera Republica Socialista Sovietica Lituano-Belarrusa.

L'11 de febrero de 1919 o exercito polaco se troba debant d'o Exercito Royo en
Brest-Litovsk, y lo refusa ta l'este. Pinsk y Grodno son ocupatos, y o 20
d'abril de 1919 Józef Piłsudski dentra en Vilna.

En 1920 quan os polacos retaculaban en Belarrusia debant de l'abance d'os
bolcheviques dirichitos por Mijaíl Tujachevsky, os bolcheviques deixoron que os
lituans ocupasen Vilna.

Os polacos lanzoron una contraofensiva o 12 d'agosto de 1920 con refirme de
Francia y con gran exito, (o "miraglo d'a Vistula"). O Exercito Royo se bate en
retirata. O 9 d'octubre de 1920 o cheneral Lucjan Żeligowski ocupó Vilna. En
chinero de 1922 Vilna quedó anexionata a Polonia y os Aliatos lo reconoixioron
en marzo de 1923.

Dimpués d'a segunda Guerra Mundial os achustes territorials y cambeyos de mugas
facioron que Vilna quedase en Lituania ya de pa cutio. En 1945 muitos polacos de
Vilna y redolata emigroron ta Varsovia y o norte de Polonia. A fins d'o sieglo
XX quedaban 270.00 lituans polacoparlants vivindo a lo sud de Vilna.

Vilna ye a seu d'o equipe de baloncesto Lietuvos Rytas que chuga en o estadio
Siemens Arena, que estió una d'as seus d'o Eurobasket 2011 organizato por
Lituania, chugando-se-ie os partitos d'a segunda ronda.



https://an.wikipedia.org/wiki/Vikingo

Vikingo ye como de diz a los guerrers, piratas y saqueyadors medievals d'orichen
escandinavo. En sentito muito amplo y en bells contextos s'aplica o termin
vikingo a totz os norrens, (habitadors d'os países escandinavos en l'alta Edat
Meya), encara que no fuesen guerrers ni saqueyadors.

Son clamatos vikingos por o vik (badía protechita, en chermanico escandinavo).
Tamién recibiban a denominación d' "hombres d'o norte" en as luengas chermanicas
d'os francos y os saxons, (north men, norse men, nort manni), orichinando a
parabra romance "normand(o)" que dimpués se fació servir pa dicir un grupo
etnico naixito en Normandía por fusión d'os vikingos y a población autoctona
galorromana y franca.

En grupos mas o menos numerosos, os vikingos atacaban con os suyos barcos as
costas europeas en os sieglos VIII-XI.

Os vikingos iban por os ríos de Francia, Alemanya y Rusia, conquerioron os
territorios de l'antiga Rusia, habitatos por eslavos y fineses y sozmetioron
Irlanda y Anglaterra. Tamién, a vegatas, atacaban a Mediterrania.

As naus vikingas son conoixitas como drakkars. L'arqueolochía documenta como
antes de tiempos d'os vikingos os norrens desembolicoron a suya tecnolochía de
navegación. Tácito ya parlaba d'os barcos maniables sin vela d'os svear. As
estelas funerarias d'a isla de Götland amuestran a evolución d'as naus dende o
sieglo VII a lo XI, encara millor conoixitos por as excavacions d'as tumbas de
barco de Vendel y Valsgärde. En os sieglos VII y VIII se produció un progreso
tecnico important que permitiría as celebres incursions d'os vikingos: milloró a
carena, construyoron cascos cubiertos, introducioron l'uso d'a vela.

Son un exponent d'as naus vikingas os drakkars d'as tumbas reyals d'Oseberg
(850) y Gokstad (900), y tamién as naus funditas voluntariament en Rolskilde
(Dinamarca).

Os vikingos noruegos arriboron en las Islas Shetland a principios d'o sieglo
VIII, establindo-se dimpués en as Islas Orcadas y Islas Hebridas. Estos
archipielagos sirvioron como escala pa atras expedicions dimpués de ser
colonizatos.

En zaguerías d'o sieglo VIII los noruegos s'expansionan por as costas d'a Mar
d'Irlanda ocupando a Isla de Man y establindo-se en as costas d'o sud y este
d'este mar. Ye un periodo en o que os monesterios irlandeses son sistematicament
saqueyatos. Desnde as Islas Shetland plegoron a las Islas Feroe arredol de
l'anyo 800

Entre os pocos textos en navarro-aragonés que parlan d'os vikingos tenemos a
"Grant Cronica d'Espanya" y a "Cronica d'Espayna" de García d'Eugui a on los
mencionan como almochuces fendo servir a denominación arabe d'os vikingos que
tamién aplicaban os musulmans a zoroastristas y pagans en cheneral, tot en meyo
d'unos parrafos con temas mitolochicos celtas como a "Batalla d'os árbols" y
l'asalto a una torre en a costa:

En atros textos como a "Cronica de los Conquiridors" los mencionan como
"normandos" (d'o francico nort(h)manni, "hombres d'o norte") a l'egual que en
atras luengas occidentals y sin ixe component mitolochico u lechendario.

En a "Cronica d'Espayna" de García d'Eugui tamién fan servir a denominación de
"normandos" tractando-los a part d'os almochuces en campanyas bien
testimoniatas:

Esta denominación de "normando" no se fa servir guaire en historiografía actual
pa referir-se a los vikingos porque s'aplica a los normandos baixo-medievals, o
pueblo de luenga romanz orichinario de Normandía que intervinió en a historia
d'o sud d'Italia y en as cruzatas. Por atra part orichinariament o termin
nort(h)manni se referiba a los habitants d'o norte d'Europa u escandinavos
independendientment de si se dedicaban a la piratería u no.



https://an.wikipedia.org/wiki/Viento

O viento ye o movimiento de l'aire que ye present en l'atmosfera, mas que mas en
a troposfera, y que ye producito por causas naturals, por ixo gosa decir-se más
a obén simplament aire. Se tracta d'un fenomen meteorolochico.

A causa d'os vientos se troba en os movimientos de rotación y de translación
terrestres que dan orichen, a la vegata, a esferencias considerables en a
radiación solar u (insolación), más que más de onda luenga (infrarroya u
termica), que ye absorbita de traza indirecta por l'atmosfera, d'alcuerdo con a
propiedat diatermica de l'aire, seguntes a quala la radiación solar nomás
calienta indirectament l'atmosfera ya que os rayos solars pueden travesar
l'atmosfera sin de fer-la calentar. Son os rayos de calor (infrarroyos)
reflectatos por a superficie terrestre y aquatica d'a Tierra los que sí logran
fer calentar l'aire. A insolación ye quasi a sola fuent de calor que puet dar
orichen a lo movimiento de l'aire, ye decir, a los vientos. A la vegata, o
desigual escalfamiento de l'aire da orichen a las diferencias de presión y ixas
diferencias de presión dan orichen a los vientos.

O viento ye embrecau en o clima, en o ciclo hidrolochico trasportando as nubles
y en fenomens meteorolochicos con conseqüencias erosivas u sedimentarias. Tamién
ye a fuent d'a enerchía d'as ondas y corrients marinas.

Quan se parla d'o viento como achent cheolochico ye como achent d'erosión,
transporte y sedimentación de particlas.

O viento actua como achent erosivo en materials sueltos de mida arena, limo u
archila quan no son cubiertos de vechetación ni humidos, porque la vechetación
proteche y a humidat los cohesiona y une. L'acción eolica se produce en arias
deserticas, semideserticas, en costas y en zonas periglacials. Tamién puet
actuar en atras zonas quan por desforestación, sobrexplotación d'o suelo, por
sequera u por as tres cosas o suelo ye ixuto y desprotechiu, como se desvinió en
a decada de 1930 en Estatos Unitos

O viento ye un achent muito selectivo, y dependendo d'a enerchía que tienga
podrá mover unas particlas u atras de diferents trazas: saltación u suspensión.
A saltación afecta sobre tot a l'arena fina. A suspensión afecta sobre tot a lo
limo, que se mantién en suspensión por as turbulencias de l'aire.

Dimpués de levar-se o viento as particlas finas (deflación eolica), quedan as
particlas de mida gran, quedando una superficie pedregosa dita "desierto de
piedras" u reg.

L'aire queda cargau con particlas y ye capaz d'esgarrapar os obstaclos que se
troba por a on circula (abrasión eolica). Os tormos y penyas prenen forma de
fongo porque l'aire ye mes cargau amán d'a superficie y s'erosionan mes por
abaixo. Tamién se pueden formar puents naturals. Os catens, ruellos y cantals
son esgarrapaus en o sentiu de l'aire y desembolican superficies planas y
ariestas esdevenindo ventifractos.

A sedimentación eolica ye tamién independient d'o clima, y se produce quan
l'aire ya no tien prou enerchía pa poder seguir transportando a suya carga
sedimentaria. Os sedimentos eolicos pueden presentar-se como planas de limo, (lo
loess), planas arenosas u diferents tipos de dunas. Os sedimentos eolicos pueden
presentar superficies onduladas en diferents escalas, dende chicotz ripples dica
dunas chigants.

As dunas presentan una mida y un movimiento bien observable a escala humana que
fan que siga a forma d'acumulación eolica més caracteristica y conoixita, pero
no a sola forma sedimentaria y a mes important. A migración d'as dunas en a
dirección d'o viento produce una laminación cruzata caracteristica bien
observable. Pa que se formen dunas cal que no bi haiga vechetación. L'asociación
de dunas fa que se formen os campos de dunas u ergs a escala macrocheografica.

En o "Libro del Trasoro" parlan d'os diferents vientos y en bells parrafos en
dan nombres y en fan descripcions en o capítol 106 "Del ayre et de la pluuja e
del viento et de las cosas que son en el ayre":

Tamién en a versión navarro-aragonesa d'as glosas del mestre Aleix de Barcelona
del DE REGIMINE PRINCIPIUM de Chil de Roma dan nombres de vientos, pero asobén
omitindo a denomación en vernacla aragonés, no conoixita por o traductor.

Dice vulterno a lo "vulturno" y auster a un viento d'o sur, coincidindo con a
denominación d'o viento d'o sud actualment en rumán (Austru). Diz en nuestra
lengua mediodía, pero de seguro traducindo dende o catalán mitjorn.



https://an.wikipedia.org/wiki/Vall_Fosca

La vall Fosca ye una val pirenenca de formación glacial por on discurre lo río
Flamisell y situata en la part norte de la comarca de lo Pallars Chusán. Recibe
lo nombre de Fosca a causa de las fuertes costeras de las montanyas que la
forman.

En a suya parte norte bi ha més de vint estanys por d'encima de los 2500 metros
d'altaria.

Bi ha tres vals secundarias, Ricuerna, Filià y Barranc d'Estany Gento. En lo
lugar de la Torre de Cabdella s'achuntan los barrancos d'estas tres vals y
forman lo riyo Flamisell, que discurre por lo municipio de Senterada enta la
Pobla de Segur on s'achunta con lo Noguera Pallaresa.

Lo lugar més alto de la val ye Cabdella que se troba a 1420 metros d'altaria y
que tanca lo conchunto de nuclios rurals que conforman la Vall Fosca: la Pobleta
de Bellveí, Estavill, Envall, Antist, Castell-estaó, Beranui, la Plana de
Mont-rós, Astell, Oveix, Aguiró, Paüls, Pobellà, Mont-rós, Molinos, la Torre de
Cabdella, Aiguabella, Espui y la Central de Capdella.

Se i charra catalán pallarés, pero bi ha toponimia navarro-aragonesa con unos
caracters diferents a lo catalán actual y que corresponen a una fase arcaica
d'aragonés:

Tot esto fa pensar que en o pasato se i charrase navarroaragonés u que las
trazas de charrar aragonesas plegasen més enta l'este en l'aria de transición
con o catalán.



https://an.wikipedia.org/wiki/Vaca

A baca (Bos taurus (L., 1758)) ye un mamifero domestico de grans dimensions,
estendillato per totz os continents dintro de dos d'as suyas subespecies: a vaca
europea (subespecie Bos taurus taurus) y lo cebú (Bos taurus indicus).

D'entre lo bestiar bovino son inclusas as subespecies B. taurus taurus (d'o
latín taurus, toro) y B. taurus indicus (o cebú, a vaca sagrada d'a India). Os
masclos fertils d'esta especie son ditos toros y anque prou més escasos que no
las fembras (vacas propiament ditas), gosan estar posatos como sementals en a
ramata d'entre os meses de marzo y d'abril, ta cubrir-las perque ye quan as
fembras son marrideras. Siga en raza de leite u paixenteras (destinatas ta
fer-ne carne), ye important de tener-los deseparatos ta que no s'enristan entre
ells en ixa epoca.

As fembras gosan estar més pacificas, anque son famosas per estar capezutas quan
no quieren fer cosa, dica lo punto que cal enrestir-las con os cans u
fustiyar-las ta fer-las andar.

Bells masclos, sobretot ta las fayenas d'antes, yeran capatos en a suya
adolescencia ta fer-los marchar més mansos. D'ixa manera s'obteneban os bueis.
Actualment, a castración només s'aplica a os vetiellos en a industria carnica
per tal d'evitar que les apareixcan os nivels més altos de textosterona en
l'adolescencia, que fan, entre altras cosas, que la carne se torne més dura. De
maniera més cheneral, a parola buei tamién puet estar emplegata ta totz os
bovins (usualment salvaches) de mida gran, como os gaurs u bantengs d'Asia.

As crías d'este animal se dicen vetiellos/as u vediellos/as en a forma que
sonoriza ixa "T", tamién existe a forma arcaica vetiechos/as

Esta especie s'emplega regularment en a producción de leit y carne, anque en
bells paises encara tiene importancia como bestia d'estira.

A demés, en muitos puestos d'Iberoamerica, Espanya, Portugal, Francia u os
Estatos Unitos s'emplega encara como bestia en espectaclos taurinos

As vacas son animals remugants. Ixo significa que tienen un sistema dichestivo
especialment adaptato ta la dichestión d'alimentos a partir d'os quals altras
especies animals no en podrían quitar cosa. A remuga ye, de feito, a devuelta
d'os alimentos de l'estomago enta la boca ta continar con o suyo proceso de
mastigación.

O sistema dichestivo d'a vaca ye evolucionato ta formar tres cavidatz, ditas
popularment estomagos, que no en son tals, y se sitúan d'antes no lo un
verdadero, dito abomaso. As cavidatz se claman reticlo, rumen y omaso. Adintro
d'o rumen, que ye la una de més gran mida, viven microorganismos (bacterias,
protozoos y fongos) anaerobicos que fan simbiosi con l'animal. Son estes os qui
tienen a capacidat de dicherir os hidratos de carbonio (como la celulosa u
l'acido fitico (fuent important de fosforo vechetal, que sien d'ells a vaca no
podería aproveitar). En a relación de simbiosi, a vaca les proveye l'alimento y
un ambient favorable ta que medren.

Un soniu tipico d'esta especie ye o gramito, bramido, bramiu, bramizo, esgramaco
u esbramec, y l'acción de fer este soniu se diz bramar, esgramucar, esbramucar,
esbramugar, esbramegar, u esgramaquiar, verbos que derivan d'o latín BRAMARE,
que ye un goticismo primerenco en latín.

Bi ha aproximadament 1.300 millons de cabezas bovinas en o mundo, en l'anyo
2009, d'os quals 250 millons son cebús.

O continent con a més gran cantidat de bovins ye America, con bells 450 millons,
encorrito per Asia (con 300 millons), Europa (270 millons), Africa (160 millons)
y Oceanía (con 50 millons).

A continación se veiga una lista de bells razas bovinas, ta mes información se
veiga: Lista de razas bovinas.



https://an.wikipedia.org/wiki/Universidat_de_Cambridge

A Universidat de Cambridge (University of Cambridge en anglés, informalment
Cambridge University u mesmo Cambridge) ye una universidat publica britanica
establita alto y baixo en 1209 y que tien a suya seu social en a ciudat de
Cambridge (Cambridgeshire, Anglaterra); s'establió quan una colla de profesors
d'a Universidat d'Oxford tenioron barallas con achentz municipals d'Oxford y en
marchoron, instalando-se en Cambridge y recebindo o monopolio ta l'amostranza en
a ciudat en 1231 d'o rei Henrique III d'Anglaterra.

Ye a segunda universidat de luenga anglesa mas antiga d'o mundo, dezaga d'a
Universidat d'Oxford. Considerata como una d'as prencipals universidatz d'o
mundo, tien 5.999 profesors y 3.142 treballadors que prestan os suyos servicios
ta educar a 18.448 estudeyants. O suyo actual canceller ye David Sainsbury,
barón de Sainsbury of Turville, estando-ne o vice-canceller sir Leszek
Borysiewicz.

A traviés d'o suyo rete d'afiliacions, a Universidat de Cambridge ye en contacto
con as millors universidatz d'o mundo. Fa parte d'o Russell Group, d'o Grupo
Coimbra, de l'Asociación d'Universidatz Europeas, d'o G5, d'a Liga
d'Universidatz d'Investigación Europeas y d'a International Alliance of Research
Universities.

Composan a universidat un total de 31 colleges, institucions que poseyen un
amplismo grau d'autonomía interna. O college mas antigo ye o Peterhouse College,
establito en 1284, estando-ne o segundo en antigüidat King's Hall, establito en
1317 encara que ya no ye una institución independient en adhibir-se a
Michaelhouse ta formar o college de Trinity Hall por orden d'Henrique VII
d'Anglaterra.



https://an.wikipedia.org/wiki/Tuaregs

Los tuaregs son un grupo etnico habitador de lo Sahara que charran una luenga u
unas luengas propias afins adintro de la familia berber, con un modo de vida
tradicional de pastors nomadas, con una organización social en castas y
practicants de la relichión musulmana.

La destrucción de lo Imperio Songai por part de los refuchiaus andaluces leyals
a Marruecos permitió a bells tuaregs d'ocupar territorios mes enta lo sud, como
los iulimiden en la rechión de Gao, que mientres lo sieglo XVIII facioron liga
con la tribu clerical kunta y plegoron dica o norte de Timbuctú. La mes gran
part de los kunta yeran a fins de lo sieglo XVIII de la confrairía sufí de la
Qadiya.

Los tuaregs han sufriu las consequencias de la descolonización, quedando
dividius en diferents estatos postcolonials en los que s'ha pretendiu lur
sedentarización y lur movilidat a traviés de las mugas.

En Archelia la espleitación de lo petrolio y gas natural de lo Sahara permitió
una millora economica y que bells tuaregs se sedentarizasen. Esto y una sequera
entre los anyos 1968 y 1974 en lo sud de lo Sahel fació que la mes gran part de
los tuaregs d'archelia optasen por una vida urbana. Las sequeras de los anyos
1982 y 1985 facioron venir a Libia y Archelia muitos tuaregs dende Malí y
Nícher. Muhammab Gaddafi fació entrenar militarment bells tuaregs pa empentar lo
prochecto una republica tuareg.

En l'anyo 1987 los gobiernos de Nícher y Mali convidoron a tornar-se-ne a los
tuaregs, pero no lis permitioron continar con lur modo de vida y los trancoron
en campos de concentración. En Nícher lo exercito fació una mortalera de tuaregs
en Tchin Tarabadene, y estió enchaquia d'una revuelta en l'anyo 1990 que sería
esclafada.

La revuelta Tuareg s'estendilló a la compleganza de lo río Nícher y a las
ciudatz de Gao y Timbuctú, lo gobierno fació mortaleras de mils de tuaregs, lo
que fació fuyir a centenars de mils de tuaregs ta Mauritania y Archelia. En
l'anyo 1991 se fació l'Alcuerde de Tamanrasset entre lo gubierno de Mali y
quatre grupos tuaregs que permitiba un autogubierno en Adrar. Manimenos no
remató la revuelta tuareg, ni tampoco atro alcuerde que se fizo dimpués de la
revolución de 1992 que bi habió en Mali.



https://an.wikipedia.org/wiki/Telef%C3%B3n

O telefón u telefono ye un instrumento de telecomunicación disenyato ta
transmitir sinyals acusticos (ye decir sons, por un regular, a voz) entre dos u
mas puestos por meyo de sinyals electricos.

Enguán ye uno d'os trastes mas comuns y se troba en quasi todas as casas. Os
telefons funcionan transmitindo sinyals eletricos por retes telefonicos
complexos que premiten que un usuario de telefón pueda comunicar-se con quasi
qualsiquier otro. Antes mas istos sinyals viachaban unicament por cables
(telefons fixos), mientres que dende fa bellas anyadas, tamién se transmiten por
ondas hertzianas (telefons móbils u portátils). Tamién bi ha telefons que
premiten transmitir imáchens (vidiotelefons).

Por muito tiempo, Alexander Graham Bell estió considerato o inventor d'o
telefón. Sindembargo, Bell no estió o inventor d'iste traste, fue nomás o primer
en patentar-lo. Asinas, l'11 de chunio de 2002, o Congreso d'os Estatos Unitos
homologó a resolución 269, por a que se reconoixeba que o inventor d'o telefón
heba estato Antonio Meucci, que lo clamó teletrofón, y no Alexander Graham Bell.
Meucci, por dificultatz economicas, nomás podió presentar, en 1871, una breu
descripción d'o suyo invento, pero no formalizó a patent debant d'a Oficina de
patents d'os Estatos Unitos.



https://an.wikipedia.org/wiki/Tamerl%C3%A1n

Tamerlán u Timur Lang ("Timur o coixo") naixió o 6 d'abril de 1336 en Shahrisabz
y morió o 19 de febrero de 1405 en Otrar, Sir Daria. Yera intelichent, un chenio
melitar y encara que yera analfabeto, teneba cultura. Tamerlán superó a los
mongols en l'agresividat d'a suya politica expansiva. Consiguió creyar un
imperio con una extensión en part coincident con a Persia Aquemenida. Conquirió
Khorezm, Corastén, Irán, Irak, Punchab. As ciudatz que atacaba teneban dos
alternativas, u se rendiban sin resistencia u feba una grant mortalera con os
suyos habitants, feito que se desvenió en Herat, Siraf, Ispahán, Sarai, Delhi y
Bagdad. Países que no ocupó pero contra os que luitó y que devastó en part
estioron Mongolistán, Khanato d'a Horda d'Oro, Soldanato de Delhi, Siria y o
naixient Imperio Otomán.

Dimpués d'haber servito a lo gobernador de Transoxiana decidió no obedeixer a
dengún y reunió bells clans nomadas pretendendo estar defensor d'os transoxians
debant d'os barbaros de Mongolistán. En 1370 ya teneba o total control de
Transoxiana, con Sarmagant como capital, y dica 1405 o suyo estato estió siempre
en guerra, quasi siempre guerras expansivas con devastacions cruels.

En 1379 s'anexionó Khorezm, y quan os de Khorezm refirmoron a Toktamish, khan
d'a Horda d'Oro, Tamerlán ordenó en 1388 arrasar a ciudat de Urgench, sembrar-ie
hordio dimpués, y deportar a totz os suyos habitants ta Transoxiana. Tamerlán
teneba respeto a los Chatagai de Mongolistán y reconoixeba lur autoridat nominal
porque os chatagais teneban a lechitimidat de descender de Chinguis Can.
Manimenos os chatagais no reconoixeban l'autoridat de Tamerlán y lis ninvió
hueito expedicions melitars dende 1371 a 1400 no consiguió vencer-los.



https://an.wikipedia.org/wiki/Tallinn

Tallinn (Reval en alemán; Ревель en ruso) ye una ciudat d'Estonia, que ye a
capital d'o país y d'a suya rechión, Harjumaa (u tierra d'Harju).

Ye situata a o canto d'o golfo de Finlandia, en o mar Baltico, ocupando una
superficie total de 159,2 km², con una población de 429.899 habitants en 2014 y
una densidat de población de 2.700 hab/km².

Fa parte d'a Organización d'as Ciudatz d'o Patrimonio d'a Humanidat y o suyo
casco viello ye Patrmonio d'a Humanidat, declarato por l'UNESCO en 1997.

O nombre actual d'a ciudat, Tallinn, ye d'orichen estonio, aunque o suyo sentito
ye discutito. Ta beluns, provién de Taani-linn(a) (que significa castiello (u
villa) d'os daneses); ta atros, de tali-linna (que significa castiello (u villa
) d'hibierno); ta atros, de talu-linna (que ye castiello-casa u
castiello-pardina, u villa -casa u villa -pardina). O sufixo linna ye habitual
en a luenga estonia ta indicar ciudat y castiello, pareixito a lo sufixo -grad
en as luengas eslavas.

Tallinna sustituyó l'antigo nombre alemán Reval (en ruso Ревель) dimpués d'a
independencia d'o país en 1918. Ista ortografía cambeó en os anyos 1920 ta
l'actual Tallinn, estando singular, porque os nombres de lugar en estonio a
sobén rematan en vocal (uso d'o chenitivo).

O nombre de Reval, que ye emplegato por os alemans y os suecos ta fer referencia
a la ciudat, provién d'o sieglo XIII, ta referir-se a o condato amanato.

Bi ha atros nombres antigos d'a ciudat, variants de Lindanise, como Lyndanisse
en danés, Lindanäs en sueco, Ledenets en eslavo antigo oriental, Kesoniemi en
finés u Kolyvan (Колывань) en eslavo oriental antigo.

A primeras trazas de presencia humana en l'actual territorio d'a ciudat son d'o
sieglo XV aC.

Sindembargo, a ciudat prencipia a tener más importancia en os sieglos IX y X,
como un important puesto comercial en a mar Baltica.

En 1219, os daneses prenen Tallinn, y construyen un castiello en piedra,
clamando-lo Reval, seguntes o nombre d'a rechión, encara que os estons en
diciban Tallinna.

Estió miembro d'a Ligallo Hanseatico, como centro d'o comercio d'a sal en a
Baltica, y l'ocuporon os caballers d'a Orden Teutonica en 1346, Suecia en 1561 y
Rusia en 1710.

Mientres a Segunda Guerra Mundial, fue bombardeyata por o Exercito Royo, porque
as tropas d'a Wehrmacht d'o Tercer Reich se bi heban acubilato. A metat d'a
ciudat quedó destruita, pero nomás o 10% d'o casco antigo.



https://an.wikipedia.org/wiki/Suecos

Los suecos son los habitants nativos de Suecia, trobando-sen establitos en la
part suroccidental de Finlandia dende fa sieglos. Parlan una luenga escandinava
propia, lo sueco y son cristians luterans.

En la segunda mitat de lo sieglo XI una dinastía encomenzó a imposar lo
cristianismo, y en l'anyo 1164 fue fundau l'arcebispato d'Upsala. La relichión
politeísta escandinava de los suecos resistió dica lo sieglo XIII, esdevenindo
cristians catolicos como atros pueblos europeus medievals. Los suecos
cristianizoron Finlandia d'alcuerdo con lo catolicismo. En lo folklore sueco
quedoron elementos pagans.

Sieglos mes tarde la dinastía Vasa s'identificó con lo cristianismo luterán. En
l'anyo 1527 la dieta sueca optó por lo luteranismo. Lo rei Chuan III fue
succedito por Sechismundo de Polonia, en l'anyo 1592 y querió tornar a lo
catolicismo, pero no estió posible por la revuelta protestant de Carlos Vasa.

La historia de los suecos dica lo sieglo XIII ye escura. En lo periodo vikingo
los suecos comerciaban con los bizantins y los arabes a traviés de rutas
fluvials d'Europa Oriental y yeran conoixius como varegos. En lo sieglo XI
encomenzó la cristianización.

En lo sieglo XIII tenioron relacions con los comerciants de la Hansa de Visby y
establioron la suya capital en Estocolmo. En tiempos de lo rei Erik los suecos
facioron una "cruzada contra los fineses" influitos por la Santa Seu, que d'esta
traza evitaba que los fineses fuesen convertius a lo cristianismo por los
eslavos orientals ortodoxos de Novgorod. La conquiesta de Finlandia duro dende
1249 dica 1323.

En l'anyo 1397 ye coronau en Kalmar Erik de Pomerania como rei de Suecia,
Noruega y Dinamarca por una asambleya d'aristocratas suecos, noruegos y daneses.
Ye una unión presonal baixo lo mesmo monarca con una mesma politica exterior y
defensa. Mientres lo tiempo que duró esta unión los suecos yeran gobernaus por
rechents con intreses diferents con respecto a la monarquía común. En l'anyo
1520 lo rei Cristian II fació una mortalera d'opositors suecos ("mortalera
d'Estocolmo") y esclara una revuelta en Dalecarlia dirichita por Gustavo Vasa.
Los sublevaus son refirmaus por los alemans de la ciudat hanseatica de Lübeck y
forachitan a los daneses rematando con la unión.

En l'anyo 1523 ye esleito rei de Suecia Gustavo Vasa, que consigue que la
monarquía siga hereditaria. Carlos Vasa fa de lo luteranismo relichión oficial
dimpués de la revuelta protestant dirichita por ell mesmo y ye nombrau rei en
l'anyo 1604.

Suecia estió una superpotencia entre 1611 y 1721, quan dominoron la ribera
baltica, fendo guerras contra Polonia, Dinamarca y dimpués lo Imperio Ruso, que
li prenió la hechemonía.



https://an.wikipedia.org/wiki/Ska

O ska ye un chenero musical orichinato a la fin d'os anyos 1950 y popularizato
mientres a primera metat d'os anyos 1960 que deriva prencipalment d'a fusión d'a
musica negra americana d'a epoca con ritmos populars propiament caribenyos,
estando lo precursor dreito d'o rocksteady y dimpués d'o reggae. En estar un
chenero particularment apto ta fusions ha estato encorporato, a traviés de
diferents variants, a muitos lenguaches musicals. Estió muit asociato a los Rude
Boy y a la independencia de Chamaica d'o Reino Unito, encara que se fació
popular en tot o mundo dende mui poco tiempo dimpués d'o suyo naiximiento.

O ska naixe en Kingston, a capital de Chamaica, a la fin d'a decada de 1950, en
un inte en que a población prencipia a tresladar-se dende o medio rural a
l'urbán. En as ciudatz os habitants se reuniban en plazas a on que as sound
systems amostraban as zagueras novedatz musicals estatounitenses de jazz, soul
y, mas que mas, rhythm & blues. A lo prencipio yeran furgonetas con un rudioso y
primitivo equipe de sonito. As dos prencipals fuoron Trojan de Duke Reid y Sir
Coxsone Downbeat, de Clement «Coxsone» Dodd, a los que dimpués s'unirba Cecil
Bustamante, conoixito como Prince Buster. As sound systems nomás podeban emitir
a musica d'Estatos Unitos, ya que allora la industria musical chamaicana yera
inexistent. Excepto bells treballos de mento de Stanley Motta, dica 1954 no
apareixe a primera casa discografica en a isla, Federal, que, amás, s'orienta a
la musica estatounitense. Os suyos propietarios se desplazaban enta Miami u
Nueva Orleans a buscar material nuevo con que satisfer a gran requesta musical
que bi heba. Ta tener a exclusividat sobre as gravacions y mantener tamién a
exclusividat sobre a clientela, se feban trucos como sacar a etiqueta d'os
discos ta que no podesen identificar-se, u ninviar matons (Dance Crashers) a los
sound system d'a competencia para boicoteyar-los.

O catalizador que prencipió a carrera musical chamaicana, estió lo futuro primer
menistro Edward Seaga que en 1958 funda West Indian Records Limited, producindo
musica d'artistas locals, reinterpretando ritmos estatounitenses. Ixe mesmo
anyo, Chris Blackwell produce una gravación d'o encara desconoixito Laurel
Aitken. Un anyo dimpués, Duke Reid y Clement Coxsone, veyendo a posibilidat de
tener gravacions exclusivas ta os suyos sound systems', fundan as suyas propias
discograficas, Treasure Isle y Studio One, respectivament.

A la fin d'a decada os musicos de Kingston prencipian a experimentar con a
fusión de jazz y rhythm & blues estatounitenses con ritmos autoctonos d'o
Caribe, como lo mento y o calypso, adaptando-lo a lo gusto d'a isla seguntes as
tendencias que bi heba en as Sound Systems.

En 1959 en os estudios Federal se rechistra o tema Easy Snappin, de Theophilus
Beckford, produeito por Clement Dodd, con Cluet Johnson en o contrabaixo y o
saxofonista Roland Alphonso, dimpués miembro fundador de Skatalites, banda
d'estudio d'a discografica Studio One. Ista canta se puet calificar como a
primera gravación de musica chamaicana moderna.

En 1960 Prince Buster remató de definir-lo mientres as primeras gravacions ta la
suya discografica Wild Bells. A sesión yera financiata por Duke Reid, que teneba
que quedar-se con a metat d'os temas a distribuir. Finalment nomás recibió uno,
d'o trombonista Rico Rodriguez. Entre os temas gravatos i yeran They Got To Go,
Oh Carolina y Shake a Leg. Seguntes o historiador d'o reggae Steve Barrow,
mientres aquellas sesions, Prince Buster demandó a lo guitarrista Jah Jerry que
"cambeyara la marcha" ("change the gear, man, change the gear"). O guitarrista
prencipió a acentugar o segundo y quatreno compás, dando orichen a lo nuevo
sonito. A percusión s'obtenió d'os estilos tradicionals chamaicans y de marchas.
Lo que fació Prince Buster estió invertir os shuffles de rhythm & blues,
accentugando los offbeats con l'aduya d'a guitarra y un ritmo de batería 4/4,
accentugando lo segundo y quatreno compás.

Os orichens d'o nombre ska no son guaire plateros, y as hipotesis que bi ha
tampoco no se conoixen con guaire seguridat. Os miembros d'a banda Skatalites
afirman que ixe nombre se prenió d'o saludo d'o baixista Cluet Johnson, qui
emplegaba la expresión "Love Skavoovie" ta saludar a os suyos amigos, imitando a
los hipsters estatounitenses. O guitarrista Ernest Ranglin deciba que yera la
forma que emplegaban, tanto el como atros musicos, ta describir o sonito que
feba la guitarra, con un "ska! ska! ska!". Ye probable que fuese una mezcla d'as
dos, ya que o mesmo Cluet Johnson emplegaba ska como una forma onomatopeyica
d'esplanicar o sonito d'ista musica.

En 1962 o Ska ya yera de raso asentato como a musica mas important de Chamaica,
y se pueden ascuitar cantas ad hoc con a enchaquia d'a independencia d'a isla
d'o Reino Unito, como Sound of Freedom de Skatalites u Forward March de Derrick
Morgan. En 1964, aprofeitando a Feria Mundial de Nueva York se presenta iste
estilo en sociedat debant d'a resta d'o mundo, estando los esleitos ta fer-lo
Byron Lee & The Dragonaires, con l'aduya de Prince Buster y Peter Tosh. En ixe
mesmo anyo, gosa estar o numero 1 en as listas de popularidat britanicas y o 2
en as norteamericanas una versión d'o exito de 1957 de Barbie Gaye, My Boy
Lollipop, interpretata por Millie Small, con Ernest Ranglin encargato d'os
apanyos de guitarra, y Rod Stewart, conoixiu allora como Rod the Mod, tanyendo
l'armonica.

Mientres a resta d'a decada de 1960 enanta a escape en Europa, gracias a la
popularidat que tenió en o Reino Unito, país a on que se tresladoron un gran
numero d'estrelas chamaicanas como Laurel Aitken, Derrick Morgan u Alton Ellis
ta continar astí as suyas carreras, pues iste estilo teneba una gran acceptación
entre a numerosa colonia antillana que heba inmigrato a la metropoli, a on que
bi heba muitos Rude Boys, prencipalment entre os mods, ta dimpués, en a segunda
metat d'a decada, mientres o soul americano se yeran fendo mas pausato y suau, o
ska evoluciona paralelament en rocksteady.

En os 70 o ska, gracias a los inmigrants chamaicans rudeboys, viacha enta
Anglaterra a on que se mezcla con o punk resultando un sonito mas rapedo, pero
mantenindo o estilo alegre y bailable. A ideyolochía d'istos nuevos rudies ye
menos violenta y s'enfrontinará a la ondata de racismo que empentó a creixient
corrient de estrema dreita d'o país. Os rudies estableixerán asinas una actitut
inconformista y anti-sistema que yera propia d'o punk.

Entre fins d'os 70 y prencipios d'os 80, en meyo d'a era New Wave anglesa, a
discografica Two Tone —entre atros— dió a conoixer a beluns d'os grupos mas
famosos internacionalment. Por eixemplo Madness, Specials —que o tecladista
Jerry Dammers fundarba la discografica Two Tone—, The Selecter u Bad Manners.
Atros esponents d'a epoca, con esferents estilos, estioron The Bodysnatchers,
Rhoda Dakar, The Beat (dita The English Beat en Estatos Unitos) y Fàshiön Music
(que dimpués cambiarba de cantaire y guitarrista y cambiarba a lo chenero New
Romantic, transformando-se en Fashion).

Mientres que d'un canto bi ha grupos que continan o estilo 2 Tone, como The
Busters, Scofflaws, The Toasters u Pama International atras recuperan o ska
clasico, dito a vegatas revival, que se distancia de raso d'a Tercera Ondata y
s'amana mas a los sonitos orichinals, como The Slackers chunto a Chris Murray,
Westbound Train, Hepcat, Inspecter 7 y Israelites.

Agora tamién cal sinyalar que ista ondata chenera la expansión "masiva" d'o
chenero musical en Latinoamerica, que darba como resultato a mezcla d'os acordes
y instrumentalización de cada país; ye decir, que cada país pasarba a
desarrollar a suya propia forma d'ska emplegando los suyos instrumentos locals y
tradición propios. Existen variatos eixemplos de grupos, como por eixemplo Los
Fabulosos Cadillacs y Los Calzones rotos en Archentina, Dulces diablitos Ska,
Los Pies Negros, Skartel y Los elefantes en Colombia, Desorden Público y Sin
Sospechas (istos zagueros pioners d'o ska latín) de Venezuela, entre atros,
tamién prencipian a chenerar-se mezclas musicals, como ska-punk (ska-p),
skacore, ska oi, ecetra.



https://an.wikipedia.org/wiki/Siberia

A Siberia (Sibir en ruso) ye a partita asiatica d'a Federación Rusa: une immensa
rechion d'una superficie de 13,1 millons de km² muit poco poblata (39 millons
d'habitants serían arredol de 3 habitants por km²). Situato en l'est de Rusia,
s'estendilla dende os Monts Urals a l'ueste dica l'Ocián Pacifico y dende
l'Ocián Arctico a lo norte dica Cazaquistán, os Monts de l'Altai y as mugas con
Mongolia y China. Siberia constituye a partita asiatica de Rusia y a part norte
d'Asia. Esta rechión que representa o 77% d'a superficie de Rusia pero no tien
que o 27% d'a suya población se caracteriza por un clima frido y extramadament
continental, y un paisache u releu travesato por grans ríos (Obi, Yenisei,
ecetra). Historicament yera habitato por poblacions con diferents modos de vida
por un regular no cautivadors (cazadors-recolectors y pastors transuants), de
diferents orichens etnicos: ugricos, turquicos, mongols, tunguses, y atros
aborichens siberians (paleosiberians), pero dende o sieglo S XVI fue colonizato
progresivament por os rusos en o periodo d'o Imperio Ruso y, accelerando-se o
proceso de rusificación en o periodo sovietico. Siberia conoixió un desembolique
economico gran en o sieglo XX por una politica d'inversions baixo o rechimen
sovietico, espleitando-ne os inmensos recursos minerals y enercheticos

O toponimo Siberia se remonta a lo Khanato de Sibir, un estato con clase
dirichent tartre conquiesto por cosacos rusos en o Sieglo XV. Sibir ye una
ciudat chicota y a suya etimolochía ye de probable orichen turquico.



https://an.wikipedia.org/wiki/Semana

A semana (d'o latín septimana) ye un periodo de tiempo de siet días
consecutivos. Excepcionalment, en qualques países y periodos de tiempo se fación
servir calandarios revolucionarios con semanas de cinco y seis días entre
periodos revolucionarios, como en l'antiga Unión Sovietica u en Francia. En
quantas culturas se troba atras agrupacions de días adintro d'un mes, que son
equivalents a la semana, pero que no emplegan como base o numero siet.

A sola variant de l'aragonés que conserva as denominacions d'os días d'a semana
ye o benasqués y os días d'a semana son:

En aragonés medieval muito a sobén s'escribe debant a parola día: día lunes, día
martes, ecetra.

Ista división d'o tiempo, sin garra correspondencia aparent con os meses y os
anyos, ye d'as pocas que tien garra reflexo en fenomenos celestes. Atros
escayecimientos como o días (chiro d'a Tierra sobre o suyo eixe), u l'anyo
(chiro d'a Tierra arredol d'o Sol), sí que en tienen. Por ixo, se troba opinions
oposadas respective a l'orichen d'a cantidat de días d'a semana:

Os antigos hebreus simplament numeraban os días d'a semana, fueras d'o seteno, o
sabat (shabbat), que yera o día de descanso.

En arabe tamién se numeran os días, y igualment, o seteno ye o sabat (asSabt). O
seiseno día se diz hue al-Jum'ah, o día d'a reunión (jum), que ye quan os
musulmans rezan en a mezquita (jâmi).

En griego moderno, os días tamién se numeran, y d'a mesma traza, o seteno ye o
sabat (sávvato), y o primer día ye o 'día d'o Sinyor' (kireakê). O seiseno día,
en griego se clama 'paranza' (paraskeuê). Iste termin, en realidat, tamién ye
d'orichen hebreu, ya que fa referencia a la paranza d'o shabbat.

En aragonés o nombre d'os días d'a semana tamién tien como orichen o nombre d'os
astros. Asinas, lunes/luns bien de dies lunis (día d'a luna), martes de dies
martis (día de marte)... ecetra. Respective a o sabado, iste nombre promana d'a
fiesta hebrea d'o shabbat (día d'o sabat), y o domingo d'a parola latina domus u
domine (día d'o sinyor).

En o caso d'a luenga anglesa, como en as atras luengas chermanicas, os nombres
d'os días d'a semana tienen bella semellanza con l'orichen latín: O primer,
segundo y seteno días tienen o mesmo orichen: Sunday, Monday i Saturday (Sol,
Luna y Saturno respectivament). O seiseno día, Friday, pareix relacionar-se con
Freya, una diosa chermanica de l'amor que se podría corresponder con Venus. O
cinqueno día, Thursday, promana de Thor, o dios d'o truen en a mitolochía
escandinava, que tien o mesmo significau que Chupiter en a mitolochía latina. O
tercer día, Tuesday, promana de Tiw, un dios d'a lei u d'a guerra, que podría
tener o suyo omologo en Marte. O quarto día, Wednesday, provién de
*Wōdanaz-Odín, o principal dios d'a mitolochía chermanica, on ye incluita a
mitolochia escandinava. A correspondencia en iste caso no ye tan platera, encara
que Odín, como dios d'a sabiduría podría prener o papel de Mercurio en o caso de
l'aprendizache y o conoiximiento esoterico.

O estándard ISO 8601 identifica o lunes como o primer día d'a semana. En quasi
totz os países d'o mundo a semana prencipia o lunes, mientres que en Portugal,
Brasil y en belatros países anglosaxons (como os EUA y o Reino Unito), a semana
escomencipia o domingo.

A Biblia chodiga establiba o domingo como o día siguient d'o Sabbath de
descanso, u siga, como o primer día d'a semana. En Israel, o estau actual d'os
chodigos, se practica o descanso laboral o sabado, en os países de tradición
cristiana, o domingo, y en os países musulmans, o viernes.

En qualques calandarios revolucionarios a durada d'a semana cambía, igual como o
suyo nombre:



https://an.wikipedia.org/wiki/Sant_Roque

Sant Roque ye naixito, d'alcuerdo con a tradición, de Montpeller (Francia) y
estió en vida un pelegrín que marchó ta Roma y enzató una marcha per tota Italia
en os siguients anyos, dedicando-se a fer curas de totz os infectatos per a
Peste, a quala en plegó ta condenar a suya propia vida. A existencia d'iste
santo s'ha d'enmarcar més que probablement en a segunda metat d'o sieglo XIV, y
la suya defunción en Voghera, anque en hay altras hipotesis que dicen que habría
estato en a mesma Montpeller.

O culto ta iste santo s'estendilló a sabelas priesas dimpués d'o sieglo XV.
Alavez, dende Venecia s'enamploron os suyos horizonts ent'o mundo chermanico y,
en especial, os Países Baixos. En o 1477, quan s'heba estendillato una altra
epidemia de peste, se fayó fundata en Venecia una confrairía que fendo-le honor
treballó con os empestatos, a quala fue conoixita dende l'inte como "La
Confraternitá" u Scuole di San Rocco. Ixa agrupación en fomentó lo culto
alzando-le capiellas y centros d'hospicio per tota Italia.

Muitos templos le son adedicatos per tot o mundo, pero en especial en ye uno en
París, a man d'o Museu d'o Louvre, que fue alzato per orden d'o rei de Francia
Luis XIV en l'anyo 1563, o qualo s'adestaca per as suyas caracteristicas
arquitectonicas.

En o santoral cristiano, a suya onomastica ye celebrata o 16 d'agosto, sendo per
ixas calendatas una d'as festividatz més freqüents como fiesta patronal en
muitas localidatz d'Espanya.



https://an.wikipedia.org/wiki/Sant_Pero

Sant Pero, Sant Per (sobretot en formas toponimicas compuestas) u Sant Pietro ye
d'alcuerdo con o Nuevo Testamento uno d'os dotze apostols disciplos de Chesús de
Nazaret. La ilesia catolica lo identifica clarament como primer dirichent d'a
suya ilesia. Ye naixito de Betsaida (Galilea) en calendata desconoixita y morió
en Roma o 29 de chunio de l'anyo 67.

O suyo nombre de naixencia ye Shim‘on bar Jochanan en arameu u שמעון
בן-יוֹנָה-Xim‘ôn ben Chon'ah en hebreu. Chesús li posó o nombre de kēf, que
dimpués se tradució a lo griego petros.

De fueras de pocos casos como "Moriello de Sant Pietro", en cheneral no se troba
"Sant Pietro" y como amanix en a toponimia en romance navarro-aragonés ye como
Sant Per, sobretot en formas compuestas como Sant Per de Calanda, Sant Per de
Lagata, Sant Per o Viello, Sant Per de Ciresa, etc...Una excepción ye Val de
Sant Pedro en a Comunidat d'Albarracín, que no se conoix como Val de Sant Per y
dica o exotoponimo en textos provinients d'o Reino de Valencia ye Vall de Sant
Pedro. Tampoco bi ha referencias que a ilesia de Sant Pero que bi ha en Teruel
s'haiga dito d'una traza diferent a Sant Pedro, encara que a forma Per siga
conoixita en l'antroponimia medieval d'a ciudat de Teruel.



https://an.wikipedia.org/wiki/S%C3%A3o_Paulo

São Paulo ye una ciudat brasilenya, capital d'o Estato de São Paulo, y uno d'os
principals centros economicos de Brasil y d'America d'o Sud.

A suya población ye de 10.886.518 habitants (2007) en una superficie de 1.523
km², con una densidat de población de 7.148,07 hab/km². Ye a ciudat con mayor
numero d'habitants d'o suyo país y a suya aria metropolitana ye a mayor de
Brasil y una d'as mayors d'o mundo. D'ista aria metropolitana fan parte as
ciudatz de Campinas y Santos; ámás, as amanatas ciudatz de Jundiaí, Sorocaba y
São José dos Campos son esdevenindo actualment tamién parte de l'aria
metropoliana de São Paulo.

Antiparte, São Paulo ye o principal centro d'as finanzas y d'a industria d'o
Brasil, dende a suya fundación por a Companyía de Chesús en 1554 dica hue,
estando muit vinclata a la historia de Brasil. Una d'as carreras més importants
y conoixitas ye a Avenida Paulista.

A historia de São Paulo, una d'as mas antigas y d'as principals ciudatz d'o
Brasil, ye muit vinclata a la historia d'o propio país, dende a suya fundación
por a Companyía de Chesús en 1554.

L'orichen de São Paulo de Piratininga estió o 25 de chinero de 1554, quan os
chesuitas Manuel da Nóbrega y José de Anchieta bi fundoron un colechio ta
catequizar y evanchelizar a la población indichena d'a redolada, clamato São
Paulo porque o 25 de chinero ye a festividat de Sant Pavlo. O colechio yera
nomás una chicota barraca dica que en 1560 o Gubernador colonial portugués Mem
de Sá bi ninvió bellos pobladors procedents d'a localidat de Santo André da
Borda do Campo, que quedó albandonata.

En os dos sieglos posteriors, a ciudat yera nomás una chicota localidat aislata
d'o resto d'a colonia portuguesa, y por ixo a localidat estió o lugar de
naixencia d'os clamatos bandeirantes, que dentraron ta o interior d'o país ta
buscar esclavos, oro y diamants. Quan os bandeirantes troboron oro en a rechión
de Minas Gerais, o estato portugués prenió a decisión de nombrar a São Paulo
ciudat en 1711. Quan o filón de l'oro se remató, l'actividat economica d'a
rechión tornó ta o sucre, con São Paulo fendo o papel de centro encaminador d'as
mercaderías ta o puerto atlantico de Santos y ta Lisbona y Portugal.

En 1828 se bi establioron estudios de Dreito, cosa que permitió o creiximiento
d'a ciudat, chunto con un nuevo recurso economico: o café. São Paulo recibió
asinas importants continchents d'immigración forana, a ormino d'orichen italián,
encara que tamién d'atros lugars, naixendo asinas as primeras industrias en a
ciudat.

En os primers intes d'o Imperio de Brasil, São Paulo yera considerata como una
chicota ciudat provinciana, en mantenindo as suyas caracteristicas d'o periodo
colonial, encara que estió en a ciudat de São Paulo a on o rechent Pero I de
Brasil proclamó a independencia de Brasil. Sindembargo, a ciudat ganó
importancia quan se bi instaloron os propietarios d'as plantacions cafetaleras,
atraítos por a facilidat de conexions con o exterior a traviés d'o ferrocarril
construito en a segunda mitad d'o sieglo XIX que conectaba a ciudat con o puerto
de Santos. Ixo estió un factor de gran importancia, porque yeran presonas con
muita influencia politica.

A localidat de São Paulo ye situata a 760 metros d'altaria sobre o ran d'a mar,
y ye trescruzata por os ríos Tietê y Pinheiros.

O clima de São Paulo ye un clima subtropical, con una temperatura meya anyal de
19 °C. O mes mas caloroso ye o mes de chinero, con temperatura meya de 22 °C, y
o mes mas frido ye chulio, con una temperatura meya de 16 °C. Asinas, São Paulo
ye a tercera capital estatal mas frida d'o país, dimpués de Curitiba y Porto
Alegre.

En São Paolo como parti de Brasil o fútbol ye l'esporte mes conoixito, popular y
practicato. Os clubs más importants de Sao Paolo por orden de poularidat estan o
Corinthians, o São Paulo y o Palmeiras.

L'escaicimiento esportivo mes popular d'a ciudat ye a cursa de Sant Silvestre de
São Paulo (Corrida de São Silvestre) disputata cada anyo tradicionalment dende
1925 a nueit de cabo d'anyo, estando a mes famosa d'as cursas de Sant Silvestre
d'o mundo.

Atros escaicimientos importants fuoron, estar seu d'a Copa Mundial de Fútbol de
Brasil 1950, a IV edición d'os Chuegos Panamericans que estioron organizatos en
l'anyo 1963 y os Chuegos Sudamericans de 2002.



https://an.wikipedia.org/wiki/Roine

O Roine (Ròse [ˈrrɔze/ˈʀɔze] en occitán, Rôno en francoprovenzal, Rhône en
francés, Rhone en alemán estándar, Rotten en alamanico superior de Valais) ye un
d'os ríos más grans d' Europa, que naixe en o cantón de Valais (u Wallis), en
Suiza, y muere en a costa mediterrania francesa.

O puesto exacto d'o suyo naixedero se troba en o Chelero d'o Roine (Suiza), a
1.753 metros d'altaria sobre o ran d'a mar, tenendo un curso d'una longaria de
812 km dica desauguar en a mar Mediterrania en un delta fluvial en a costa de
Francia, con un cabal meyano de 1.820 m³/s (o segundo cabal mes alto d'os ríos
que desauguan en a Mediterrania dezaga d'o río Nilo). A superficie d'a suya
cuenca hidrolochica ye de 95.500 km². Amás de quantos afluents, en o suyo curso
por territorio suizo se troba o laco Léman.

O nombre d'o Roine, escrito Royne en grafía aragonesa medieval, procede d'o
latín Rhodanus, devez preso a o griego antigo Pοδανός (Rhodanós), versión helena
d'o nombre galo (celta) d'o río, tal qual yera sentito per os griegos que
habitaban a colonia de Massalia, l'actual Marsiella.

O nombre celta d'o río, que debeba d'estar Rodo u Roto ("o que redola", "o que
corre"), yera una denominación freqüent ta os ríos en l'antiga luenga celta.
Asinas clamaban tamién o baixo Sena y d'altros ríos d'a Europa occidental. O
nombre celta procede d'una radiz protoindoeuropea *ret- ("redolar, correr"), que
daría rota en latín (d'an "rueda" y os suyos derivatos en aragonés).

Manimenos, bells lingüistas opinan que a radiz rot- u rod- d'o nombre "Roine" y
d'altros muitos ríos europeus ye en verdat preindoeuropea; en ixe caso, que se
pareixese a o verbo protocelta reto ("correr") sería una coincidencia.

Naxe amán d'o chelero d'o Roine (Valais, Suiza) en o macizo de Saint-Gotthard, a
una altaria de 1.753 metros.

O Roine ye una garona dica que plega ta Martigny; d'allá entadebant se torna un
gran río de montanya que esnabesa, enta o sudueste, una val glacial. Dimpués
chira enta o nordueste ta salir d'os Alpes y fluye ta l'ueste per o Laco Leman
(u Laco de Chinevra) antis d'entrar en Francia.

En plegando ta Arles, o Roine se trestalla en dos, formando lo delta de Camarga.
Os dos estallos rematan en a Mar Mediterrania; un ye o Grand Rhône u Roine Gran
y l'altro lo Petit Rhône u Roine Chico.

Tien una longaria de 812 km y un cabal meyano en a desembocadura de 1.710 m³/s;
considerando-ne l'aria, de 95.000 km², ye pues un d'os ríos con un cabal
relativo más gran d'Europa: 17,9 l/s/ km².

Ixo causa un rechimen irregular, con un minimo ta verano marcato y maximos ta
primavera y agüerro. As creixitas alcanzan anyalment valuras maximas de 4.000
m³/s, mientres que en riadas excepcionals s'ha plegato ta cabals de 13.000 m³/s.
O suyo cabal se ye achiquito prou en os zaguers sieglos. 3 posibles razons:

O Roine ye estata una vía de comercio dende os tiempos prehistoricos, unindo lo
Norte d'Europa con o Mediterranio.

O delta d'o Roine s'emprencipió a formar fa uns 7.000 anyos, con un creiximiento
centrato en o suyo costato occidental (o que corresponde huei a o Roine Chico)
que dimpués fue remplazato per a formación d'a punta oriental en a boca d'o
Roine Gran. Actualment o delta ocupa una superficie de 1.710 km², con una
longaria de litoral de 90 km.



https://an.wikipedia.org/wiki/Reptilia

Os reptils u Reptilia en clasificación scientifica son una clase d'animals
cordaus gnastomaus tetrapodos. Se'n conoixen 9.320 especies arredol d'o mundo,
quaternadas en 4 ordens: Testudines, Squamata, Sphenodontia y Crocodylia.
Scientificament, se considera que as aus son un grupo especializato dentro d'os
Reptilia.

Son animals ditos ectotermos, ye decir, con una termperatura corporal identica a
la temperatura exterior d'o suyo medio ambient y no produeita por o suyo cuerpo,
caracteristica que comparten con otros grupos taxonomicos como insectos u
peixes.

A sciencia que en fa o estudeo ye una d'as d's brncas d'a Herpetolochía,
estando-ne l'atra o estudio d'os amfibios, que d'antis más s clasificaban en o
mesmo grupo taxonomico d'os reptils. Se considera que os primers reptils
amanixioron mientres o Carbonifero, chunto con os Amniota y estioron os primers
animals en fer una verdadera colonización d'o medio terrestre. Estioron muit
abundants mientres a Era Mesozoica, quan estioron as especies dominants a
traviés d'os dinosauros, pero desapareixioron como gran grupo taxonomico
dominant en zagueras d'o periodo Cretacio, estando suplantaus por un nuevo grupo
taxonomico en expansión, os mamiferos, millor adaptaus a o medio terrestre.

A suya relación con l'hombre ye complexa, y gosan amanixer muito en as
mitolochías como animals fabulosos. Antiparte, se fa a explotación comercial de
bella especie, mas que mas por a suya piel en treballos de marroquinería; por
ixo bell unas especies son obchecto de cría. Sindembargo, gosan tener amenazas
en o suyo medio natural, mas que mas por a polución y en desapareixer os suyos
habitats por efecto de l'acción de l'hombre.

En os reptils a boca gosa estar gran, y as comisuras s'alargan tipicament por
dezaga d'os uellos. No bi ha ni mexiellas ni morros carnosos. Sin dembargo, os
quelonios tienen pico.

Bi ha dients en as dos mandibulas, insertos en una sola ringlera sobre os uesos
premaxilar y maxilar d'a mandibula superior y exclusivament en o dentario d'a
inferior. En beluns amés bi ha dients sobre os uesos d'o paladar (palatins y
pterigoideus). Os dients son totz eguals (homodoncia), de forma conica,
uncinada, utils p'agafar y retener as presas, pero no pa masticar, (encara que i
ha habiu ordens fósils con tendencias a la heterodoncia d'os mamifers).

Os dients gosan estar fusionaus a los uesos d'as mandibulas, en as marguins
(dients acrodontos), en os laterals d'as caras internas (pleurodontos). En os
crocodilians y en órdens fósils como os dinosauros os dients s'anclan en uns
alviolos como por eixemplo en os crocodilians. O reemplazo d'os dients gosa
estar costant en tota una vida (polifiodoncia) con patrons alternants a fin que
no i haiga tramos extensos sin dients en as mandibulas.

Siempre bi ha una luenga, queratinizada, luenga y áchil en os engardaixos y
serpients (que la tienen con forma de forca) y poco móvil en os crocodilians y
tortugas.

A boca tien tamién diferents tipos de glandulas salivars y en o caso d'os
ofidios y o chenero Heloderma d'os saurios as glandulas salivars labials han
esdeveniu glandulas productoras de vereno.

O resto de l'aparato dichestivo s'achusta a lo esquema cheneral d'os vertebraus.
O estomago d'os crocodilians tien una porción glandular anterior y una porción
posterior.

O bodiello bolsudo gosa tener un ciego. A cloaca, a l'egual que en as aus, tien
cierta complexidat de disenyo pa permitir recuperar augua, (adaptación a la vida
terrestre), tanto a partir d'as feces como d'os pixaus. As feces s'almazenan en
una primera cambra, o coprodeu, os pixaus en atra, l'urodeu, y dimpués se
comunican con una cambra final, o proctodeu, que s'ubre a lo exterior.

A respiración no ye que pulmonar, de fueras d'os quelonios, que pueden tener una
respiración bucofarinchia de poca importancia debant d'a pulmonar.

Os polmons son dividius en cambras y presentan graus de complexidat, dende os
polmons de Sphenodon y bell engardaixo que presentan sacos no guaire replegaus y
no guaire més abanzaus que os d'os amfibios, dica masas esponchosas d'os
varanos, tortugas y crocodilians, muit alvioladas y comparables a los polmons
d'os mamifers. Os ofidios pierden uno d'os dos polmons.

En tot caso tienden a estar més complexos en a parte de debant, (por on siempre
pasa l'aire dos vegadas), que en o fondón. Os mecanismos d'inspiración y
espiración son més perfeccionaus que en os amfibios; pasan a tener un papel
fundamental os movimientos enta dezaga d'as costiellas, movimientos que se fan
con a musculatura intercostal. En beluns puet haber-ie un diafragma parcial,
pero no ye completo que en os crocodilians, fendo que i haiga una deseparación
completa entre as cambras toracicas y abdominal.

A larinche, part superior d'a traquia que s'ubre por a glotis a lo fondón d'a
cambra bucal, amaneix sostenida por cartilagos especials (cricoides y
aritenoides). En qualques reptils (checonidos y Crocodylia) dica pueden plegar a
producir sonius. A mayor parte d'os reptils son manimenos mutos.

A circulación en os reptils ye doble y incompleta, (en os crocodilians quasi
completa).

O corazón d'os reptils ye en o tórax por o desembolique d'o cuello, y a l'egual
que o d'as aus y mamifers careixe de seno venoso y bulbo cardiaco. Por o numero
de cambras o corazón d'os reptils ye tipicament tricameral (pero en os
crocodilos ye tetracameral). As tres cambras son auricla dreita, auricla
ezquierda (tabicación atrial completa) y ventriclo (tabicación ventricular
incompleta, de fueras d'os crocodilians, que tienen tabicación ventricular
completa, con ventriclo dreito y ezquierdo).

En l'aparato circulatorio cada vegada resulta mayor a separación d'as sangres
arterial y venosa. Amés d'as dos auriclas, tienen en o ventriclo un tabique,
encara que incompleto, que ye prou efectibo pa impedir quasi de tot a mezcla de
sangres y ninviar a mayor parte d'a sangre venosa ta os polmons (por as arterias
pulmonars), y por atro, a mayor parte d'a ya purificada, procedent de l'auricla
ezquierda a lo resto de l'organismo (por as gayatas aorticas).

Manimenos, encara que contina a tendencia enta una simplificación d'o sistema
d'as gayatas aorticas, encara i persisten as dos correspondients a lo quatreno
par, as gayatas sistemicas dreita y ezquierda. A ezquierdo sale d'o ventriclo
més u menos centrau enfrent d'o tabique, por o que trasporta sangre mesclada. O
sistema no resulta doncas tan perfecto como en aus y mamifers, en os que no
persiste que una gayata.

Tampoco en os crocodilians o sistema ye perfecto, a penar que a deseparación
completa d'os ventriclos, porque a gayata ezquierda naixe en o ventriclo dreito,
y leva sangre venosa, encara que pareix que reciba tamién sangre arterial por o
foramen de Panizza, un forato chico que comunica a suya base con a d'a gayata
dreita.

O par tercero de gayatas aorticas orichina o sistema carotídio, y o par seiseno,
as arterias pulmonars.

Os globulos royos d'a sangre son siempre nucliaus y elipticos, convexos en as
dos caras, més grans que en os mamifers pero muitismo menos numerosos.

O sistema excretor d'os reptils se basa en un par de rinyons de tipo metanefros
u rinyón terciario y un par d'ureters secundarios, como en as aus y mamifers.

O metanefros tien un gran numero de nefronas, que no tienen ya nefrostomas ni se
troban en disposición metamerica.

Os ureters secundarios sustituyen a los ureters primarios u conductos de Wolf,
que esdevienen uns conductos a lo servicio exclusivo de l'aparato reproductor
d'os masclos, pa trasportar espermatozoides y desembolique de glandulas anexas,
mientres que en as fembras s'atrofian u desapareixen.

Os ureters secundarios desembocan dreitament en a cloaca, on apareix a vegadas
una vuixiga urinaria (tortugas, tuatara y muitos saurios). Ye una formación que
deriva embriolochicament d'a membrana alantoidea (endodermo), y que a lo
prencipio no presenta garra relación con os ureters.

Bi ha diferents modalidatz d'excreción d'os productos nitrochenaus. Por un
regular ye por medio d'acido urico, un producto que permite a reabsorción de
gran cantidat d'augua en l'urodeu, con una traza que a la fin d'o proceso o
pixau ye una espesa masa de color blanquenca. Ye una intresant adaptación pa no
perder augua en l'ambient terrestre, y de feito se conserva siempre en os
reptils de zonas aridas.

Manimenos os reptils aquaticos, que no han d'escusar augua, excretan
fundamentalment urea y amoniaco (calapacos, crocodrilians). Os reptils marins a
la fuerza precisan espulsar o exceso de cloruro sodico, y lo fan como as aus
marinas, con glandulas especials, que en as tortugas de mar se troban en as
orbitas oculars, a sal ye carriada por as glarimas, mientres que en
Amblyrhynchus se troban en as fuesas nasals y en as serpients marinas en o
paladar.

A vegadas amaneixen placas osias dermicas. O tegumento tien pocas glandulas. O
tegumento d'os reptils se caracteriza, especialment a diferencia d'os amfibios,
por una notable queratinización y por a escaseza de glandulas, resultando-ne una
piel dura y seca, adaptata a los inconvenients prencipals d'a vida en o medio
terrestre, (perduga d'augua y atros). A capa cornia d'a epidermis ye muit gruesa
y desembolica unas faneras caracteristicas: as escatas cornias.

As escatas cornias no tienen garra relación con as d'os peixes u encara con as
de bell amfibio, osias y d'orichen dermico. Estas faneras son muit sencillas en
comparanza con as equivalents d'os mamifers y aus, os pelos y plumas (estas
zagueras son homologas d'as escatas d'os reptils). No son que espesamientos d'a
capa cornia despartius entre ells por zonas més finas que fan de superficies
d'articulación.

As escatas pueden estar més u menos imbricadas, a vegadas muito, como se desvién
en a superficie ventral d'as serpients, con amplas escatas utils pa la
locomoción. Atras vegadas son grans y aplanadas, como se desvién en os
crocodilos u en a parte externa y visible d'a clasca d'as tortugas (escutos).

A vegadas prenen a forma de crestas, cuernetz, ecetra, pero a modificación més
curiosa ye o cascabiello d'os Crotalinae u serpients de cascabiello. De todas
trazas, as escatas cornias gosan estar muit costants en numero y disposición
dentro d'as diferents especies y grupos sistematicos, d'astí que os taxonomos
las tiengan muito en cuenta pa fer as clasificacions.

As escatas, por un regular tota a capa cornia d'a piel, se renuevan
periodicament, unas vegadas por simple desgaste, (tortugas y crocodilians),
atras por descatamiento (engardaixos), atras por una verdadera muda u ecdisi
(serpients y bell checo). En estos casos, antes que no se forme d'una nueva capa
cornia, amaneix una pelicula liquida de chos l'antiga, que una vegada formada, a
serpient permuda a piel, esgallando-se l'antiga, o que se conoix en as serpients
como a "camisa".

Atras faneras han amanexiu tamién por primera vegada en o curso d'a evolución en
os reptils, asinas os picos, presents en qualques dinosauros, y huei en día en
as tortugas, u as garras, cheneralizadas en os miembros marchadors de totz os
reptils actuals.

Tamién se sabe que lo menos en qualques reptils voladors d'a Era Mesozoica
(pterosaurios) poseyeban unas faneras en cierta traza comparables a los pelos
d'os mamiferos, talment pa la protección termica.

A dermis d'os reptils asobén desembolica de chos as escatas, elementos osios que
sirven como refuerzo u defensa. Son os osteodermos u placas osias cutanias que
amaneixen en muitos fardachos, pero que se desembolican especialment bien en os
crocodrilians y as tortugas, en estas zagueras formando a parte interna d'a
clasca. Unas placas osias en forma de V, ordenadas en series, apareixen en a
cara ventral de crocodilians y rincocefalos: reciben o nombre de gastralia u
costiellas ventrals y o suyo orichen ye muit antigo (lo trobamos en os amfibios
estegocefalos). Talment sigan una prebatina evolutiva de protecher as partz
inferiors d'a dureza d'o medio terrestre. Estas gastralia son freqüents entre os
reptils fósils y dica apareixen tamién en Archaeopteryx, una d'as primeras aus.

Poquismas glandulas bi ha en a piel d'os reptils y en tot caso, muit
localizadas. Se'n pueden citar belunas, productoras d'olors, cheneralment
holocrinas, en relación con l'actividat sexual u a demarcación d'os territorios.
Por eixemplo as glandulas femorals se situan sobre a cara interna d'os muslos en
os lacertidos y atros engardaixos, con un desembolique apreciablement mayor en
os masclos que en as fembras. As glandulas dorsals y nucals d'os ofidios, as
glandulas de l'almizcle que gosan amaneixer de chos a mandibula inferior d'os
quelonios y crocodilians y tamién en a cloaca d'estos zagueros. Evidentement en
os reptils no bi ha glandulas sudoriparas.

A l'egual que en os atros vertebraus, a color d'os reptils se debe pigmentos que
levan os cromatoforos d'a dermis (melaninas, carotenoides, ecetra...), encara
que numerosos reptils presentan colors muit vistosas, bella vegada brillants,
bell reptil ye conoixiu por a capacidat de cambiar de color, (metacrosi). Dende
l'antiguidat os camalions son celebres, pero tamién bi ha metacrosi en as
salamanquesas (checonidos), iguanidos, agamidos y atros.

Fundamentament en estos cambeyos no intervienen que os melanoforos, encara d'una
estructura muit particular, car son provistos de numerosas ramificacions, que se
situan por dencima d'os xantoforos y guanoforos y que son capaces de modificar a
repartición d'os granos de melanina en o citoplasma. Una concentración de
melanina produce un aclaramiento de l'animal y fa que se manifiesten con atra
intensidat d'os atros pigmentos. Os mecanismos determinants d'ixos movimientos
d'a melanina son prou complexos y varían d'uns a atros reptils, d'una traza que
encara que han estau prou estudiaus, encara nos se conoixen con precisión.
Prencipalment os estimulos desencadenants son visuals, pero tamién intervienen a
temperatura, l'acción d'a luz dreitament sobre a piel, en animals cegaus
esperimentalment por eixemplo u o diferent grau d'excitación niervosa de cada
animal. O control d'os melanoforos en os camalions (Chamaeleo) se desvién por
vía niervosa, pero en atros reptils, como en o iguanido Anolis carolinensis,
pareix tener que veyer con as hormonas. En este caso o escurimiento se produce
por l'acción d'a intermedina u MSH, (hormona dispersadora de la melanina), que
se fabrica en a part intermedia d'a hipofisi, mientres que l'aclarimiento se
produce a espensas de l'adrenalina. Encara bi ha atro caso, o d'atro iguanido,
Phrynosoma, en o que o control pareix misto, hormonal y niervoso. O significau
adaptativo d'estos cambeos tamién se discute, se puet escar en a homocromía que
proporciona con o medio, útil pa escapar d'os predadors, pero se suchiere que
puedan afavorir a termorregulación, lo menos en bell reptil. Tarentola
mauritanica y d'atros son més escuros de nueit y més claros de día, en una
alternancia fácil que siga por un ritmo circadián endochen.

O encefalo d'os reptils ye més abanzau que o d'os amfibios. Bi ha cinco partz:
telencefalo, dielencefalo, mesencefalo, metencefalo y mielencefalo. En os
escatosos bi ha un neopalio, acumulación de materia grisa en a superficie. Os
crocodilians tamién tienen neopalio, encara poco desembolicau.

Aumenta a mida d'os hemisferios cerebrals d'o telencefalo, en os que ya bi ha un
neopalio. Manimenos, o desembolique d'una crosta cerebral ye encara escasismo en
comparanza con os mamifers, mientres que os cuerpos estriaus en o telencefalo y
o teito optico en o mesencefalo presentan una gran impotancia: o celebro, por un
regular no ye mal desembolicau, pero careixe practicament de lobulos laterals.
En conchunto a suya estructura ye més pareixida a la d'o encefalo d'as aus que a
la d'os mamifers, y a suya mida ye redueita. Sobretot en relación con a masa
corporal d'os reptils grans, particularment os dinosauros.

Un detalle de gran intrés se troba en o diencefalo d'os reptils o dito complexo
pinial, que apareix en posición dorsal y consta d'una glandula de funcions poco
conoixidas (episifi), y, a vegadas (tuatara y bell saurio), d'un uello pinial,
con homolochía u no con os uellos parietals, que hemos visto, por eixemplo en os
agnatos actuals, encara se discute. Este tercer uello s'acofla en un foramen
entre os uesos parietals y presenta estructuras (lent, retina y niervo)
perfectament comparables a las d'os verdaders uellos. En os reptils estinguius
se troban foramens pareixius, por o que tamién se i suposa que a presencia de
uello pinial.

O escleto ye osificau de tot. Bi ha 2 vertebras sacras. Con quatro patas y cinco
dedos por un regular.

En conchunto os reptils no tienen un escleto guaire diferent d'o d'os amfibios.
Entre as diferencias trobamos una mayor rechionalización d'o escleto axial, (a
penar que puedar haber-ie costiellas en totas as rechions), ya bi ha un cuello
prou marcau, con un numero variable de vertebras, important porque aumenta a
movilidat d'a cabeza respecto a lo tronco. Se modifican as dos vertebras
primeras, atlas y axi, y l'axi s'articula con o cranio por medio d'un solo
condilo occipital, a vegadas trilobulau. Por un regular aumenta a solideza d'a
columna, con vertebras que s'engranan firmement unas con atras por medio de
procesos (zigapofisis) adrezaus enta debant y enta dezaga. En qualques reptils
primitivos as vertebras son anficelicas, por o que entre unas y atras pueden
persistir restos d'a notocorda (Sphenodon) pero as d'os actuals son por un
regular procelicas.

O cranio d'os reptils hereda patrons d'os amfibios estegocefalos con més
fidelidat que os mesmos amfibios actuals, prou involucionaus en este sentiu. En
tot caso tiende a una simplificación y se troba osificau quasi de tot. En a suya
estructura destaca por a importancia a la hora d'estudiar a evolución a part
lateral d'a boveda dermica, dita rechión temporal on bi ha tendencia a formar-se
finestras pa facilitar a inserción d'os musclos masticadors. A mayor parte d'os
reptils actuals presentan en orichen un cranio con dos finestras en cada costau,
una por dencima y atra por debaixo d'os uesos postorbitario y escamoso, que se
unen por a metat (cranio diapsido).

Atro rasgo con intrés ye a tendencia a lo desembolique d'un segundo paladar en a
cambra bucal, por medio de prolongacions laminars de diferents uesos:
premaxilars, maxilars, palatins, etc..., d'una traza que as narinas internas
levadas enta dezaga, s'ubren dreitament a la farinche, como se vei ya en os
crocodilos. Esta fita ye important, porque permite respirar con normalidat
encara tenendo ocupada a cambra bucal.

A mandibula inferior amaneix formada por 6 uesos diferents, a vegadas menos,
d'os quals o dito articular ye precisament o que forma l'articulación en o
cranio meyant o ueso quadrau. Asobén ye móvil y a movilidat suya se troba en
relación con atra més u menos acusada d'a mandibula superior y part de debant
d'o cranio (cinesi) o que pareix tener utilidat en a captura y deglución de
presas grans. A l'egual que en os amfibios ni bi ha que un ueso entre o tempán y
l'oido interno, a columela, derivada d'o hiomandibular.

Miembros locomotors y cinturas tienen tamién basicament o modelo d'os amfibios,
con a suya orientación lateral a lo cuerpo y humers y fémurs en principio més u
menos horizontals. En os reptils actuals muitas vegadas os miembros se reducen y
desapareixen (Amphisbaenia, Serpentes), mientres que en os reptils fosils
trobamos intresants modificacions pa diferents fins, incluyius o vuelo y la
natación.

En a cintura peitoral suelen desapareixer os cleitros, de fueras de bell reptil
muit primitivo, con una traza que totz os antigos components dermicos d'esta no
quedan ya que as claviculas pars y una interclavicula. En a porción endocontral
as escapulas y coracoides prenen por o contrario cada vegada menor importancia.
Estos en posición ventral colaboran a cerrar por a part inferior a cambra
toracica chunto con o interclavicular, un amplo esternón y porcions esternals
d'as costiellas.

Muitos reptils, encara que no totz, careixen d'epifisis en os cabos d'os uesos,
por o que nunca no terminan d'osificar-sen y pueden creixer tota a vida. Esto
explica que os reptils no pleguen a tener una talla de pa cutio en o suyo
creiximiento como en os mamiferos y puedan tener midas excepcionals en
individuos viellos: engardaixos, serpients, crocodilos y tortugas.

Os reptils se troban presents quasi en a totalidat d'a superficie terrestre, con
a excepción de zonas masiau frías amanadas a o Polo Norte u a o Polo Sud. En
estar animals de sangre fría, prefieren sindembargo as temperaturas mas calidas,
asinas que a suya presencia y a suya diversidat biolochica s'incrementan en
amanar-se a zonas tropicals. Ye decir, os continents mas ricos en reptils sont
Asia, Africa y America d'o Sud.

Os reptils pueden adaptar-se a habitats muit diferents. Se los troba muit
presents en as selvas tropicals, con una gran diversidat d'especies, pero se
troban igualment en os desiertos, a on se troba serpients u d'atros reptils
activos mientres a nueit y que mientres o día reposan. En as zonas de montanys,
a los fardaixos lis cuaca d'ocultar-se entre as piedras, y bella serpient s'ha
especializau en vivir en zonas de montanya, como Vipera ursinii, que se troba en
as altas montanyas d'Europa en altarias amanadas a los 2.000 metros.. Bellos
reptils pasan parte d'a suya vida baixo tierra, como o grupo Amphisbaenia. Os
reptils tamién han colonizau os medios aquaticos: os crocodilos, bella tortuga
como Cistude en Europa y bella serpient como Eunectes (as anacondas), o
Agkistrodon piscivorus en Estaus Unius u os Colubridae gosan vivir en ríos y
lacos d'augua dulza, y tamién as tortugas ,arinas se trobn e totz os ocians y en
todas as mars d'o mundo, no plegando en tierra firme so que ta
reproducir-se-ie.. Os Hydrophiidae u serpients marinas representan un nivel
d'adaptación superior, en no tornar mai en tierra en a mayor parte d'as
especies, habendo preso un ciclo de vida marino de raso. Muitismas especies de
reptils tienen costumbres arboricolas, mas que mas entre as serpients y os
fardaixos. Bell unas pueden desplazar-se d'árbol en árbol en «planeyando», como
por eixemplo fan os Draco (dragons voladors), encara que tamién bella serpient
como Chrysopelea (as serpients voladoras).

Os reptils amanioxioron alto u baixo fa 320 millons d'anyadas en as maresmas de
zaguerías d'o Carbonifero, estando una evoluición d'animals reptiliomorfos
abanzaus.. Os reptiliomorfos que han esdeveniu amniotas se distinguen d'o
amfibios por o suyo uevo, con una cosca solida que permite a puesta mesmo en o
suelo. Ixo permite a los reptils de colonizar o medio terrestre en pasando-ie a
integridat d'a suya vida, mientres que os amfibios quedan mas vinclaus en o
medio aquatico. Ixa traza de uevo, dito uevo amniotico, ye caracteristico d'os
amniotas, un taxón d'animals d'os que os primers representants pueden ser
qualificaos como reptils. L'amniota mas antigo conoixiu ye Casineria, considau
mas como un reptil primitivo millor que como un amfibio abanzau.. Una serie de
pisadas fósils trobadas en Nueva Escocia, de fa 315 millons d'anyadas, presenta
as marcas d'as escatas caracteristicas d'os reptils. S'atribuye ixas marcas a
Hylonomus, o primer amniota clasificau sin discusión como tal.. Yera un chicot
animal pareixiu a un fardaixo, d'alto u baixo 20 u 30 cm de longaria, con muitas
dients de punta fendo constar o suyo rechimen alimentario insectivoro.. Entre os
mas antigo reptils conoixius s'encluye tamién Westlothiana, a qui se considera
sindembargo mas com un amfibio reptiliomorfo que como un verdadero amniota y
Paleothyris, que tienen un aspecto y comportamientos semilars a Hylonomus.



https://an.wikipedia.org/wiki/Renio

O renio ye un elemento quimico de numero atomico 75 situato en o grupo 7 d'a
tabla periodica d'os elementos que tien como simbolo Re.

Ye un metal de transición blanco archent, pesato, que se troba rarament en a
naturaleza. O renio s'obtiene como subproducto d'o tractamiento de minerals de
molibdén esencialment d'o mineral molibdenita. Ha estato o zaguer elemento que
s'ha podito trobar en a naturaleza. S'emplega mas que mas fendo parti en
catalizadors.

O renio ye un metal de color blanco archent, brillant, y tien un d'os puntos de
fusión mas altos de totz os metals, nomás por dezaga d'o tungstén. Amás ye un
d'os mas densos, nomas superato por o platín, o iridio y l'osmio. Se presenta en
un amplo rango d'estatos d'oxidación: -1, +1, +2, +3, +4, +5, +6 y +7, estando
os mas comuns u +7, +6, +4, +2 y -1.

Se gosa comercializar en forma de polvo, pero se puet obtener en forma compacta,
con una mayor densidat. Quan se fa calentar y se torna a enfríar, resulta estar
dúctil por lo que se puet treballar con ell. As aleyacions de renio-molibdén son
superconductoras a 10 K.



https://an.wikipedia.org/wiki/Rechi%C3%B3n_Occitania

Occitania (en francés Occitanie, en occitán y catalán Occitània) ye una rechión
francesa formada por a fusión d'as antigas rechions de Lenguadoc-Rosellón y
Meyodía-Pireneus.

Mientres os siguients meses dimpués d'a fusión a rechión recibió o nombre de
Lenguadoc-Rosellón-Meyodía-Pireneus, estando ista nomás una yuxtaposición en
orden alfabetico d'os nombres d'as antigas rechions dica que o Consello
Rechional trigase un atro antis de chulio de 2016.

Una consulta en Internet organizada por o diario rechional La Dépêche du Midi
indicó que una mayoría de votantes yera favorable a o nombre
"Occitania-Pireneus" (15%). Os nombres "Meyodía-Lenguadoc" y
"Pireneus-Lenguadoc" también yeran entre as propuestas mas populars (13%
cadaguna), seguidas de "Midi-Rosellón" (10%) y "Midi-d'Oc" (8%). O nombre d'a
provincia historica de "Lenguadoc" fue trigau por el 7% d'os votants, chunto con
"Pireneus-Mediterrania", nombre esfensau por Martin Malvy, president de
Meyodía-Pireneus y que ya apareixeba en o nombre d'o GECT. Atras alternativas
yeran "Sud de Francia" (5%), empentada por Damien Alary, president de
Lenguadoc-Rosellón (se tracta d'una marca utilizada a efectos de comunicación y
promoción de turismo) y "Sud Pireneus" que también reculliba un 5% d'as
opiniones. Asinas "Occitania", "Meyodía", "Lenguadoc" y "Pireneus" son os grans
denominadors comuns, cheograficos y/u historicos d'as dos rechions.

En una enqüesta feita entre o 7 y o 28 de septiembre de 2015 por os diarios
rechionals La Dépêche du Midi, Midi libre, Centre Presse, L'Indépendant y La
Nouvelle République des Pyrénées, una quatrena parti d'as 202.357 personas que i
facioron parti trigoron o nombre "Occitania" para la futura región.. A la fin
pues o nombre adoptau ta a rechión ye Occitania, con o subtítol de
'Pireneus-Mediterranea' (en francés Occitanie, 'Pyrénées-Méditerranée')

Encara que Occitania ye un component fuerte d'identidat; cal remerar que no se
corresponde exactament con as mugas d'ista rechión. Una gran parti d'a rechión
de Nueva Aquitania, una parti d'a rechión Auvernia-Roine-Alpes, toda a rechión
de Provenza-Alpes-Costa Azul, asinas como o Prencipau de Múnegu, a val d'Arán y
as vals Occitanas en o Piemont tamién son culturalment occitanas.

D'atra man o Rosellón y l'Alta Cerdanya, incluyidas as dos en a rechión francesa
d'Occitania, no son occitanas, sino catalanas.



https://an.wikipedia.org/wiki/Radioactividat

A radioactividat ye un fenomén fisico natural que presentan bellas substancias
con nuclios atomicos inestables, istas substancias radioactivas inestables
pierden enerchia emitindo radiacions en forma de particlas u ondas
eletromagneticas ta lograr uns nuclios atomicos más estables. O termin
radioactividat fue inventato por Marie Curie en 1898.

As radiacions producitas mientres o proceso de desintegración d'os nuclidos son
capaces de dentrar en cuerpos opacos, ionizar l'aire, imprentar placas
fotograficas y excitar a fluorescencia de bellas substancias. Os radionuclidos
naturals más freqüents en as rocas terrestres son o isotopo 238 de l'uranio
(U-238), o isotopo 232 d'o torio (Th-232) y más que más o isotopo 40 d'o potasio
(K-40).

A unidat d'o Sistema Internacional d'Unidatz ta la desintegrazión radioactiva
(tanto ta la radioactividat natural como ta l'artificial) ye o becquerel (Bq).
Una antiga unidat heba estato lo curie (Ci), que primero se definió como
l'actividat d'un gramo d'o isotopo 226 d'o radio en estato puro y dimpués como
l'actividat d'un radionuclido con una tasa de desintegración de 3,7 × 1010 Bq.

A desintegración radioactiva ye tamién a transformación espontania, con o paso
d'o tiempo, d'os atomos d'un elemento quimico, en un u más elementos diferents.
Se diz tamién radioactividat. A radioactividat no se da en totz os isotopos,
sino en os isotopos inestables (radioisotopos).

No s'ha de confundir a radioactividat, entendita como a desintegración
radioactiva, con l'absorción, y emisión de fotons por bellas moleculas, por
eixemplo lo CO2; ya que si bien, dende o punto d'anvista d'a fisica suposa un
proceso parellán a la desintegración, por que leva asociata l'absorción, u
emisión, de particlas, por una atra particla, en o segundo caso no cambeya o
numero atomico de dengún elemento.



https://an.wikipedia.org/wiki/Prencipato_d%27Asturias

O Prencipato d'Asturias (en asturián Principáu d'Asturies; en castellán
Principado de Asturias; en eonaviego Principao d'Asturias) ye una comunidat
autonoma espanyola uniprovincial. Tien a forma d'un prencipato a on o Prencipe
d'Asturias ye o hereu d'a Chefatura d'o Estato en o Reino d'Espanya.

O suyo territorio ye de bells diez mil kilometros cuadratos, y bi ha una
población, en retacule, que blinca licherament d'o millón de habitants. O idioma
oficial y d'emplego mayoritario ye o castellán, pero alto u baixo a tercera
parti d'os suyos ciudadans charran tamién asturiano u eonaviego, bien por estar
bilingües, bien por tener-la como primera luenga.

A parola "Asturias" prene o nombre d'os suyos antigos habitants, os asturs,
primitivos habitants á márguins d'o río Esla (en latín Astura) dica a dominación
romana. O nombre d'asturs no només á os d'a Meseta Central sino tamién á os d'o
norte.

O antigo nombre latino d'o río Esla, Astura, que antis d'a invasión romana se
clamaba Estura u Estula, provién de una radiz celta stour que significa "río".
Iste toponimo apareix en Bretanya, do Plinio charra d'o río Stur; hue bi ha tres
ríos en anglés cuyo nombre procede d'a radiz Stur, ye dicir Stour, que son en
Kent, Suffolk e Dorset. En a desembocadura d'o Río Elba ye atro río cuyo nombre
alemán deriva tamién d'a mesma radiz celta, o Stör. Tamién en o Piemont habitaba
a tribu celta d'os esturs e o río italiano Stura di Demonte, procedent d'a mesma
radiz celtica. Á la fin, ista radiz sour encara perdura hue en as parolas
gaelica e bretona ster e stour, que significan "río".

Os primers habitants estioron d'a especie neandertal. Podemos trobar lurs restos
en espelungas d'as qualas a més famosa ye a espelunga d'El Sidrón. Os primers
hombres d'a especie homo sapiens sapiens habitaban en espelungas en as plachas e
viveban de caragols de mar. Ta rancar moluscos d'as rocas en feban servir de
pedrenyas manyosament entretallatas, de traza que a iste modo d'entretallar-ne
de piedras se lo ha denominato arte Asturiense. D'istos hombres muitas e polidas
pinturs d'animals se son trobatas en as espelungas, d'entre as qualas a més
famosa ye a Espelunga d'o Tito Bustillo, sita en Ribadesella.

Plegato o Neolitico en Asturias, os habitants d'as rechions prencipión a habitar
os interiors d'Asturias. Tamién agora podemos admirar per totz os latos tumulos
disgraciatament espullatos. Istos pueblos que vivión circa 0 3000 e 2000 aC no
mos son guaire conoixitos excepto per "mesas de piedra" que clamamos dólmens e
tumulos. Ista traza d'enterreco se puet veyer per tota Europa.

En a Edat d'os Metals, se diceba que os pueblos que en primeras se clamaban
asturs yeran venitos de Troya. Manimenos, l'orichen de o nombre d'os asturs
pareix estar o nombre latino d'o río Esla, que yera Astura. Car en aquell tiempo
as mugas d'os asturs s'estendillaban dende a Mar Cantabrica entro a o río Duero.
O present Prencipato d'Asturias yera dita per os romans Asturia Transmontana ta
diferenciar-la de l'Asturia Cismontana, que hue bi incluye as provincias de
Leyón e Zamora. En aquell tiempo, os asturs viviban en ciudatz clamatas castros.

Os asturs alzón a libertat dica la fin d'o sieglo I aC. Car en iste sieglo
Asturias estió chusmesa per os romans. O casus belli estió que os asturs
luitaban cuentra os pueblos vecins ya pacificatos e acotolaban lurs campos, pero
en verdat yera que os romans deseyaban vehementment, sobre tot l'oro. Conoixito
ye que o mesmo emperador Augusto fizo a guerra cuentra os asturs e os cantabros.
A la fin estión vencitos os asturs en o Mons Medullius, que beluns identifican
con l'actual Las Médulas, a on a mayoría prefirión suicidar-sen que
chusmeter-sen ta la esclavitut.

Maguera en Asturias no se difunfión guaire as institucions e costumbres romans,
sindembargo podemos admirar d'aquell tiempo no pocos vestichios: vías, termas,
villas, inscripcions, etcetera. Quan o Imperio Román cayó baixo os barbaros, os
visigodos e suebos dentrón en Asturias. D'os presents estudeos sobre os barbaros
en a rechión, pareix que lur auctoridat estió poca u minima, car yera una
rechión pobra et minimament desembolicata ta la población.

En 722, os moros, qui heban levata a guerra ta la mayor parti d'Espanya, prebón
conquistar Asturias. Manimenos estión vencitos en a Batalla de Covadonga, d'a
quala naixió o novismo Reino d'Asturias.

Aprés a derrota d'os visigodos frent a os moros qui heban esnavesato o Estreito
de Chibraltar, muitos d'os vencitos fuyón ta la Cordelera Cantabrica, a on se
mezclón con os pueblos asturs e bi'n parón de chicotz exercitos que a sobén
acosaban a os moros. Per ista razón, o moros decidión ninviar lur exercito enta
l'Asturia Transmontana e allora, ta la fin, estión vencitos per o exercito de
Don Pelayo, capitoste d'os godos, en Covadonga (en espanyol y eonaviego
Covadonga; en asturián Cuadonga). Talment dita batalla estase simplament una
escaramuza, pero animó a os visigodos e asturs ta enfortir o nuevo reino. Dende
allora se fundó un chicot reino cristián que decidión esfender-se cuentra os
moros en a Cordelera Cantabrica.

O primer rei d'os asturians estió Pelayo (718-737). A iste li succedió o fillo
d'ell, Favila, qui dimpués estió amortato per un onso. Aprés a muerte de Favila,
Alfonso I (739–757), duque de Cantabria, plegón en o reyalme. Iste rei estió
belicoso e durando o suyo reinato escomencipión a propagar as buegas d'o reino.
Per tant grans combates grans zonas deserticas se creyón entre o Reino
d'Asturias e os Moros, as qualas se conoixen con o nombre de tierras de dengún.

A iste Fruela I, o fillo d'ell, li succedió. Iste tamién estió belicoso e fizo
continos ataques contra os moros, aloras dirichitos per Abderramán I. Se sape
que fundó a ciudat d'Oviedo -sindembargo agora pareix, seguntes nuevos
descubrimientos, que n'ha d'oríchens romans.

Yera costumbre entre os reis que tamién luitasen entre parients ta aconseguir o
poder. Pareix que o mesmo Fruela heba matato a o suyo chirmán Vimarano con as
suyas proprias mans debito a l'acusación de deseyar o reyalme. Dimpués de
Fruela, amortato igualment per nobles, reis clamatos febles, car quasi denguna
guerra fizon, reinón. Istos estión Aurelio (768 – 764), Silo (774–783),
Mauregato (783 – 789) e Bermudo o Diacono (789–791).

Bermudo o Diacono succedió a Alfonso II, o més valient de totz os reis
asturians, qui fizo muitas batallas cuentra os moros, mesmo sitió Lisbona.
Durando o reinato d'ell, se trobó un sepulcre de Santiago de Compostela d'o qual
se diciba que conteneba as reliquias de l'apóstol Sant Chaime. Alfonso mandó que
se construyese un templo sobre o fondón e iste puesto ye estato freqüentato per
pelegrins de tota Europa ta veyer as reliquias dica o present.

A iste li succedió Ramiro I d'Asturias (842–852), qui recheba Galicia.
Sindembargo quan se yera acomodando en Castiella, un noble de nome Nepocián
tramenó una rebelión cuentra Ramiro ta aconsiguir o reyalme. Conoixito isto,
Ramiro se'n enfiló entro a Oviedo e, aprés de cegar-lo, lo recluyó tota a suya
vida en un monesterio. En aquell tiempo, os normandos arrecorreban dende as
costas d'o Reino dimpués de crudels combates e saqueyos.

A Ramiro li succedió Ordonyo I (850–866) qui estendilló as mugas d'o reino e
atra vegata repobló con habitants Leyón e Astorga. Luitó cuentra os moros que
n'eban de por de que o reyalme s'amplase e tamién luitó cuentra os normandos.

A iste li succedió Alifonso III O Magno (866–910) qui asabelo ampló as mugas d'o
reyalme fundando-ne de ciudatz per tota Leyón e Castiella, e tamién a l'atro
costato de o Río Duero. Asinas atra vegata repobló Braga, Porto e Coimbra e
fundó de cosa Zamora, Toro e Simancas ta esfender as mugas d'os ataques d'os
moros. S'acomodó con Chimena, mesacha d'estirpe reyal, filla d'o rei de Navarra,
con a quala tuvo sies fillos. Quan Alifonso espritó, dividió o reyalme entre
tres d'os fillos d'ell. En aquell tiempo, a capital estió trasladata d'Oviedo ta
Leyón.

Os reis asturians fizon muitas obras, no només relichiosas, sino tamién
publicas. Ista epoca estió muito famosa ta las artes asturianas, quan s'edificón
muitos monumentos prerromanicos, agora consideratos patrimonio mundial d'a
humanidat. Tamién estión artistas asturians qui en fizon de choyas, d'as qualas
a prencipal ye a Cruz d'os Ánchels, que encara adorna a bandera d'Asturias.

Aprés trasladar-se a capital ta Leyón, bells nobles en maquinón de rebulicias ta
que Asturias se deseparase d'o Reino de Leyón. A més famosa rebulicia estió a
que fizo o conde Gonzalo cuentra Alifonso VII e donya Urraca, a quala
administraba Asturias en nome d'o Rei.

En 1338, Chuan I e Chuan de Gant firmón a paz meyant a concertación d'una voda
entre os fillos d'ells, Enrique e Catarina. Dende allora os hereus d'o Reyalme
son ditos Prencipes d'Asturias.

En a Edat Meya, as principals institucions d'Asturias naixión, asinas as
pueblas, as villas e os concellos. A sociedat se dividiba en tres estamientos:
nobles, clero e pueblo plan. Os asturians viveban d'o Secale, o Triticum
dicoccum, as castanyas, as uellas, as crapas, os tocins et cetera.

En o sieglo XVIII un gran alivio d'a fambre estió a introducción de triticum
indico e de tuberclos dende America, que s'esdevenión en uns d'os principals
cautivos ta os asturians ensemble con as chodigas. A o cabo d'iste sieglo plegó
en ista rechión a Ilustración. Entre os més egrechios ilustratos acucuta Gaspar
Melchor de Jovellanos, qui prebó estimular a economía asturiana.

Un cambeo d'as trazas de treballar plegó en Asturias debito a l'abundancia de
fierro e carbón, o que estió tan important en a Historia e tanto cambeó a
sociedat que fizo apareixer tamién una nueva clase social, os proletarios. Ista
clase dimpués n'hubo de tanta influencia a traviés d'os sindicatos que mesmo
agún ista influencia se percibe.

En 1808 Asturias estió a primera rechión de tota Espanya que declaró a guerra
cuentra os franceses. Muitos e famosos roldes de combatients estión ninviatos ta
la linia de batalla do con gran valentor luitón cuentra os exercitos invasors
dica que estión auchatos d'Espanya. En iste sieglo os asturians en sufrión de
pugnas entre os liberals e os seguidors d'o partito reyalista. De totz os
dirichents liberals o més preclaro estió, qui, encara que murió a favor d'a
libertat, obligó a o rei a churar a Constitución.

Durando tot o sieglo a industria en meyo d'a rechión creixeba, sobre tot as
menas de fierro e carbón e as fabricas d'armas.

En o sieglo XX os desalcuerdos entre meners e operarios de fabrica per un
costato e patronos per atro yera tantos que as revueltas e rebulicios yeran
cutianas.

En octubre de 1934 meners d'as vals d'o Nalón e d'o Caudal e treballadors de
fabricas d'as grans ciudatz se sublevón armatos cuentra o poder central. Aprés
estar vencitos per o exercito, os proletarios asturians dolorosismos castigos
patión en lurs cuerpos.

Durando a Guerra Civil Espanyola a rechión remanión fidels ta o gubierno central
treito d'Oviedo e zonas occidentals. Quan os exercitos clamatos nacionals
trencón os frents de guerra, asabelos soldatos encara fidels ta la Republic
fuyón ta os monts ta alzar a vida do lurs capitostes resistión a las tropas de
Franco entro a 1952, quan os zaguers luitadors amagatos y esparrigatos estión
amortatos.

Sidembargo os sobatidors d'os obrers mái aturón en a rechión. En 1963 acayeció a
mayor revuelta en as vals centrals, cuyo desembolique se divulgó per tot o
mundo.

Muerto Francisco Franco, Asturia se constituyó como communidat autonoma aíntro a
estructura territorial descentralizata establita per a Constitución de 1978.
Rafael Luis Fernández Álvarez, qui antis exerceba como President d'o Consello
Rechional dende 1978, se convirtió en o primer President d'o Prencipato
d'Asturias aprés l'adopción de l'autonomía. O Gubierno Rechional Asturiana en
poseye d'amplas competencias en campos principals como a sanidat, educación e
protección d'a naturaleza. En mayo de 2011, o President d'o Gubierno d'Asturias
yera Francisco Álvarez Cascos de Foro Asturias (en asturián Foru Asturies), a
qui succedió Javier Fernández Fernández d'a Federación Socialista Asturiana.



https://an.wikipedia.org/wiki/Planta

As plantas (scientificament, o reino Plantae) son os organismos
fotolitoautotrofos respiradors d'oxicheno, mayoritariament pluricelulars anque
bi ha divisions formadas d'organismos unicelulars fotosinteticos que
tradicionalment se son estudeadas per a Botanica que la suya filiación con as
verdateras plantas ye descutida. Son formadors de materia organica a partir d'o
carbonio atmosferico (CO2) y d'a enerchía que obtienen d'a luz, meyante un
proceso bioquimico dito fotosintesi.

O termin planta ye bastant ambigo, perque en a tradicional división que fayoron
Teofrasto y Aristótil d'os sers vivos en dos reinos (animals y plantas) o
prencipal criterio embrecato no estió si que la capacidat de movimiento d'as
creyaturas. Se i han feito tantos cambeos en o zaguer sieglo que huei cal
definir qué s'entiende per «planta» en basando-se en diversos criterios
scientificos.

De bells estudeos de chenetica molecular se n'ha quitau que las plantas con
clorofila son tota descendients d'as algas verdas.

Actualment son consideradas como plantas totz os organismos eucarionts, y
pluricelulars, que d'una u altra maniera tiengan bell tipo de pigmento
fotosintetico, l'empleguen ta una alimentación autotrofa u semi-heterotrofa (cal
recordar que bi ha plantas parasitas como la visca, u carnivoras como las violas
d'as penyas). As plantas pueden reproducir-se de forma sexual u asexual,
pendendo d'a suya especie, u d'a fase d'o suyo circlo vital a on que se troben
(circlos haplonts, diplonts u haplodiplonts).

D'a parola latina «planta» se'n fayó lo vocable «plantae» (que ye lo plural) ta
designar o reino, y encara que totas as plantas propiament ditas son cuaternadas
adintro d'este reino, no de totas as «plantae» se'n ye dito mai plantas
popularment; per eixemplo, as molsas, hepaticas y altros organismos parellans
son tecnicament «plantae» per as suyas caracteristicas pero no se son pas ditos
plantas a nivel popular.

En l'anyo 2010 bi heba identificatas mas de 320.000 especies de plantas, anque
se creye que bi ha mas de 350.000.

De regular, totas as especies de plantas tienen una lonchevidat concreta.
D'alcuerdo con ixe criterio, en botanica gosa debidir-se as plantas en:



https://an.wikipedia.org/wiki/Pentecosta

A Pentecosta (d'o griego pentekosté (heméra) "o cincuanteno día", a traviés d'o
latín pentecostés literalment "cincuantena") describe a fiesta d'o cincuanteno
día dimpués d'a Pascua (Domingo de Resurrección).

Mientres a Pentecosta se celebra la baixata d'o Esprito Santo sobre os apostols
que, seguntes diz o libro d'os Feitos d'os Apostols:

Por ixo tamién ye conoixita ista festividat como a celebración d'o Esprito
Santo.

Ta la liturchia catolica ye a fiesta más important dimpués d'a Pasqua y o Nadal.
A Eucaristia d'ista festividat incluye a seqüencia medieval Veni, Sancte
Spiritus.

Historicament ista celebración se basa en a fiesta semanal chodiga dita Shavuot
(fiesta d'as semanas), mientres a que se celebra o cincuanteno día de
l'aparición de Dios en o mont de Sinai. Por ixo en o día de Pentecosta tamién se
celebra a entrega d'a Lei (mandamientos) a lo pueblo d'Israel.

En as narracions sobre a Pentecosta d'os Feitos d'os Apostols (2,1-41) li se da
a lo Esprito Santo, igual que en l'Antigo Testamento, caracteristica miraglosas
(carismas): ell ofreixe valentía y libertat, posibilita la comprensión
(glosolalia) y fortifica una comunidat universal.

En as ilesias ortodoxas existe a més a celebración d'as Tres Divinas Personas u
d'a Santisma Trinidat; as ilesias occidentals celebran ta ista ocasión dende o
sieglo XIV a suya propia fiesta dita Trinitatis (a fiesta d'a Santisma Trinidat)
una semana dimpués d'a Pentecosta.

A Pentecosta inspira o segundo movimiento cristiano protestant más gran d'o
mundo, o Pentecostalismo, que tien más de 570 millons de seguidors.

A suya fiesta ye móvil, ya que pende d'a calendata d'a Pasqua de Resurrección,
que se fa con un calculo lunar, o que da como resultato una calendata variable
cada anyada. Estando ista Pasqua celebrata en diferents calendatas, seguntes a
confesión cristiana, allora la Pentecosta se celebra tamién en calendatas
diferents seguntes a tradición occidental y oriental d'o cristianismo.

O lunes de Pentecosta ye día de fiesta en Alemanya, Austria, Catalunya, Francia,
Liechtenstein, Islandia, Noruega, Belchica, Suiza y os Países Baixos.



https://an.wikipedia.org/wiki/Pastor

Un pastor (de o latín <PASTOR) ye a persona que s'adedica a cosirar y conducir
os ganaus domesticos.

Ye una profesión que se troba en decadencia en o mundo occidental en
l'actualidat debiu principalment a que os animals domesticos se crían y
mantienen, cada vegada mas, estabulaus en granchas. Manimenos, ha estau una d'as
profesions que a mas personas ocupaba en as rechions a on que o sector primario
estase prencipal, y encara en ye en muitos puestos, especialment d'entre as
comunidatz nomadas.

L'oficio de pastors tiene as suyas orichens en a domesticación de qualques
especies de rabanyo, como as crabas y as uellas. S'ha trobau restas
d'asentamientos de pastors de fa lo menos 6.000 anyos en Asia menor. Se
considera que ye una d'as profesions mas antigas que s'ha continau practicando
dica l'actualidat, tot remontando-se a o Neolitico.

En Aragón, como en toda Europa occidental, l'oficio de pastor se trobaba por tot
o territorio. Manimenos, en as zonas de montanya ye a on mas importancia teneba
historicament, pus l'actividat agricola ye mas limitada y a sobén a ganadería i
constituiba a principal actividat economica.

Tradicionalment, os pastors que treballan ta un mismo amo fan una companyía. En
l'Alto Aragón, as companyías s'asocian tipicament con a transuancia, pus
constituiban un equipo de treballo que se preparaba a conciencia y teneba que
conducir un rabanyo de grans dimensions, muitas vegadas de bells cientos de
reses, no pocas vegadas producto d'achuntar-se todas as cabezas de diferents
amos d'un mesmo lugar. En os meses de permanencia en os lugars, por contra, os
rabanyos soleban segregar-se (descabanyar-se) en rabanyos mas chicorrons, de
forma que cada pastor podeba fer-se cargo d'uno y no caleba una actuación
coordinada, por o que as companyías no teneban sentiu.

En bells puestos en o Pireneu de Uesca, como p. ex. en o Sobrarbe, yera tipico
que en un lugar determinau no i hese si que un u dos amos con rabanyos tan grans
que amenistasen una companyía ta ellos solos, y que alavetz a resta de casas en
formasen unatro rabanyo de conchunta, ta lo quin se teneba que afirmar una
companyía de proprio y lurs sueldos se pagaban a vecinal y de forma proporcional
a o numero de reses que cada casa i alportás.

As companyías de pastors tradicionals en l'Alto Aragón teneban una hierarquía
interna en a qual i heba un capataz, o mairal, que actuaba como responsable de
toda l'actividat de a companyía en ausencia de l'amo. Muit a sobén o mairal yera
o propio amo u bell familiar directo d'iste (un fillo, un chirmano) porque a
suya fayena yera principal ta o buen funcionamiento d'a companyía y no se soleba
delegar en personas allenas a l'interés de o ganadero. Yera freqüent que con
cabanyas muit grans os mairals s'achudasen con un segundo.

Os ninos s'iniciaban en a fayena de pastors arredol d'os 12 u 13 anyos d'edat,
en o puesto de rapatans. O rapatán yera o pastor nino u adolescent que iba con a
companyía. Se consideraba o zaguero en a hierarquía y le tocaba fer bellas
fayenas duras que, por estar os mas chovens, yeran os millors capacitaus ta
desempenyar: aturaban y chiraban as ramadas en movimiento, desplazando-se
correndo, y fendo un treballo que a sobén se solapaba u se coordinaba con o d'es
cans d'aturar.

Como profesión con tantisma tradición en Aragón, en aragonés existe un extenso
vocabulario relacionau con o suyo treballo.



https://an.wikipedia.org/wiki/Pablo_Picasso

Pablo Ruiz Picasso, mas conoixito como Pablo Picasso u Picasso en os suyos
nombres artisticos, naixito de Malaga (provincia de Malaga, Andalucía) o 25
d'octubre de 1881 y muerto en o exilio en Francia (Mogins, Alpes Maritimos) o 8
d'abril de 1973, estió un pintor, escultor y disenyador andaluz, considerato uno
d'os prencipals pintors d'o sieglo XX y destacado representant d'o Cubismo y o
Surrealismo. Mesmo se considera, respective d'o Cubismo, que en ye uno d'os
suyos establidors, chunto con o pintor francés Georges Braque.

Picasso estió mientres toda la suya vida un infatigable creyador, y se calcula
que o numero d'as suyas obras ye superior a 20.000, encluyendo-ie no nomás que
quadros, so que tamién esculturas, ceramicas y mesmo poesías. D'entre a suya
obra pictorica (que ye a parte prencipal d'o suyo treballo), destaca entre
muitos atros quadros o Guernica, una obra que fue realizata por encargo d'o
Gubierno d'a Republica Espanyola ta mostrar a o mundo os efectos d'os
bombardeyos d'a Lechión Condor d'o Tercer Reich sobre a ciudat vasca de Gernika
mientres a Guerra Civil espanyola.

Pablo Picasso se formó en primeras con su pai, José Ruiz, continando dimpués a
suya formación en l'Academia d'Artes en Madrit, ta dimpués enamplar a suya
formación en primeras en Barcelona y dimpués en París. En a suya carrera
artistica se charra de tres periodos, que se van servir ta clasificar as suyas
primeras obras: d'una man, o dito periodo azul, que s'estandilla dende 1901 dica
1904; d'una atra man o conoixito como periodo rosa amanato a o Surrealismo,
dende 1904 dica 1906; ta rematar con o clamato periodo africán, que prencipia en
1907 y remata en 1909. Dimpués d'ixo se considera que dentra plenament en o
mundo d'o Cubismo dica 1919. Dimpués prencipió un periodo que se puet clasificar
como expresionista. Mientres os anyos 1950 a suya actividat creyadora se fació
mas que mas en o campo d'a ceramica, encara que tamién en pinturas murals de
grans dimensions. En as suyas zagueras anyadas treballó muitismo en o campo d'a
litografía.

Picasso se consideraba a sí mesmo como un pacifista, d'ideyolochía progresista,
estando clarament posicionato mientres a Guerra Civil espanyola en o refirme d'o
Gubierno lechitimo, y destacando posteriorment por a suya oposición a la
dictadura franquista establita por Francisco Franco, vivindo asinas a resta d'a
suya vida en o exilio.

Pablo Picasso naixió en a ciudat andaluza de Malaga, en a provincia de Malaga, o
25 d'octubre de 1881, y yera fillo de María Picasso López y de José Ruiz Blasco,
qui yera profesor en a Escuela d'Artes Polidas de Malaga, amás de conservador
d'o museu local malaguenyo. Fue baptizato con o nombre de Pablo Diego José
Francisco de Paula Juan Nepomuceno María de los Remedios Cipriano de la
Santísima Trinidad Ruiz y Picasso. Teneba dos chirmanas (Dolores (1884-1958) y
Concepción (1887-1895)), amás d'un chirmán varón que se creye que morió de
ninón, encara que de feito no ye segura a suya existencia.

Quan Picasso teneba 8 anyadas fació a suya primera obra. En ixas envueltas
signaba las suyas obras como Ruiz Blasco. Poco dimpués, en 1891, su pai marchó a
treballar en a Coruña en trasladando-se-ie con toda la suya familia,
encluyendo-ie a o chóven Pablo, qui se matriculó en a Escuela Provincial d'Artes
Polidas d'a Coruña. Quatre anyadas dimpués marchoron enta Barcelona, o on
Picasso aprebó os exámens d'ingreso en a Escuela de la Loncha de Barcelona, en
evitando-se sindembargo os cursos alazetals.

Mientres o hibierno de 1895, pintó o suyo primer lienzo academico, A Primera
Comunión, en Barcelona, a ciutat a on i residiba en ixas envueltas.

En 1897, presentó o quadro Sciencia y Caridat a la Exposición Nacional d'Artes
Polidas de Madrit. Mientres o verano, estió de vacanzas en Malaga, a on i pintó
paisaches y corridas de toros.

En setiembre, en rematar as vacanzas, marchó enta Madrit ta prencipiar os suyos
estudeos en l'Academia de San Fernando pero bien luego l'albandonó: l'atmosfera
intelectual d'ixa capital, prou provinciana y impermeable a o modernismo catalán
que Picasso preteneba d'introducir-ie, no li cuacaba guaire. En ixas envueltas
fundó a efimera revista Arte Joven, conservando-se una d'as raras coleccions
completas d'ixa revista en a Biblioteca de Catalunya. Manimenos, aproveitó as
suyas freqüents visitas en o Museu del Prado ta conoixer millor a obra d'el
Greco, que vindicaban artistas y estudiosos de zaguerías d'o siegle XIX.

Dende 1898, signaba as suyas obras como "Pablo Ruiz Picasso", y dimpués como
"Pablo R. Picasso", y nomás que como "Picasso" dende 1901. Iste cambeo no
significaba un refús d'a la fegura paterna, so que se debeba a un deseyo de
distinción de Picasso como presonache, un feito que s'alazetaba en a costumbre
d'os suyos colegas catalans, que gosaban de clamarlo por o suyo apellito
materno, muito menos freqüent que l'apellito "Ruiz" paterno.

Picasso tornó en Barcelona en chunio de 1898, malauto d'escarlatina, y se
tresladó enta Horta de Sant Joan (Tierra Alta, en a provincia de Tarragona), o
pueblo d'o suyo amigo Manel Pallarés, con qui organizó o suyo primer estudeo de
pintura. Mientres ista estancia en Horta de Sant Joan, Picasso tornó a trobar-se
con as radices primordials d'o país y con bella traza de tornata en a
naturaleza, mas en consonancia con l'ideyario modernista, en o que estió uno
d'os primers episodios "primitivistas" d'a suya carrera artistica.

En albandonar a ideya de residir y estudiar en Madrit y o treballo de copia d'os
grans mayestros d'a pintura, en febrero de 1899 tornó una atra vegata en
Barcelona, a on freqüentaba a taberna d'Els Quatre Gats, insignia d'o movimiento
modernista y a on fació por primera vegata exposicions d'os suyos debuixos. Aquí
dentró en contacto con d'atros artistas como Carles Casagemas, Jaume Sabartés u
Ramon Casas. En iste ambient Picasso dentró en contacto con o pensamiento
anarquista implantato en Barcelona en ixas envueltas. A miseria d'os vicos
baixos de Barcelona y os soldatos malautos y feritos que tornaban en Espanya
dimpués d'a desastrosa Guerra d'Independencia de Cuba establioron un ambiente
propicio t'a violencia social en a ciudat que sin dubda marcó, a un ran
individual y moral mas que no pas politico, a sensibilidat de Picasso, y que
puet apreciar-se en bellos debuixos feitos entre 1897 y 1901: O presoner, Un
miting anarquista.

En ixas envueltas fació a suya primera exposición en a hisoòrica Sala Parés, d'a
carrera Petritxol.

Dende 1900, Picasso heba feito bellos viaches enta París, a on i teneba amistat
con muitos d'os mas destacatos artistas d'ixas envueltas, como André Breton, Max
Jacob, Guillaume Apollinaire, Henri Matisse u Gertrude Stein. Tamién dentró
asinas en contacto con a obra de Toulouse-Lautrec, de Cézanne y de bellos atros
artistas, y prencipió a fer-ie exposicions. Mientres una d'ixas estadas en París
o suyo amigo Carles Casagemas se suicidó por aimor. Se diz que iste feito portó
a Picasso enta lo suyo periodo azul.

En 1902 se libró d'o servicio melitar obligatorio en o exercito espanyol en
pagar 2.000 pesetas que li ampró o suyo tío.

Mientres a Primera Guerra Mundial, Picasso conoixió a la bailarina Olga Koklova,
con qui casó en 1918 en a ilesia d'Alexandre Nevski d'a capital francesa.
Dimpués coonoixió a Marie Thérèse Walter, qui estió a suya segunda muller y con
qui tenió una filla dita Maya en 1935.

Políticament, Picasso se declaraba pacifista y comunista, y estió miembro d'o
Parti Communiste Français dica la suya muerte. Mientres a Guerra Civil Espanyola
partecipó en quantismos actos de refirme a o Gubierno lechitimo d'a Segunda
Republica Espanyola.

En 1963 s'inauguró en Barcelona o Museu Picasso. A Reial Acadèmia Catalana de
Belles Arts de Sant Jordi lo nombró miembro d'honor en 1970.

Pablo Picasso morió o 8 d'abril de 1973 en Mogins (Alpes Maritimos,
Provenza-Alpes-Costa Azul), con 92 anyadas d'edat.

Pablo Picasso estió l'autor de bell uns d'os quadros mas conoixitos d'a Edat
Moderna, estando-ne uno d'os mas conoixitos a suya famosa obra Guernica, que
representa a destrucción d'a ciudat de Gernika-Lumo en o País Vasco mientres a
Guerra Civil Espanyola. Istq quadro estió mientres muitas anyada depositato en o
Museu d'Arte Moderno de Nueva York, no tornando en Espanya dica 1981, quan ya
heba rematau a dictadura franquista y s'heba restablito a democracia, seguntes
as indicacions de l'artista.

O peroode d'aprendizache de Picasso baixo a tutoría de su pai orencipió antis de
1890. Picasso yera un pintor muit abanzato t'a suya edat. Su pai yera profesor
de pintura, y por causas laborals se trasladó con a suya familia en primeras a
Galícia y dimpués a Barcelona, a on Picasso ingresó en a Escuela d'a Loncha. En
Barcelona ya pintava con un realismo academico profesional. Treballos d'ista
epoca son Primera Comunión (1896), una composición grande que representa a la
suya chirmana, Lola. Con 14 anyadas pintó o Retrato d'a tia Pepa, un retrato
vigoroso y dramatic que Juan-Eduardo Cirlot ha considerato "sin dubda uno d'os
mas grans d'a historia completa d'a pintura espanyola".

Viachó enta París con Casagemas en octubre de 1900 t'asistir en a Exposición
Universal, a on se i exhibiba una obra suya, Zaguers momentos, que actualment ye
desapareixita. En París se instaló en o estudio d'Isidre Nonell, artista que
Picasso coneixeba d' colla d''Els Quatre Gats influenciato por o impresionismo y
que refleixaba a situación social catalana de principios d'o sieglo a traviés de
retratos de presonaches marchinatos y miserables. A obra de Nonell, chunto con a
de Toulouse-Lautrec, enfluyó a-saber-lo en o estilo de Picasso d'ixas envueltas,
como amuestran obras como A espera (Margot), Bailarina enana y A fin d'o numero,
todas de 1901. Tamién conoixió a qui sería o suyo primer marchant, Pere Mañach
(qui li ufrió 150 francos mensuals por toda a suya obra d'una anyada) y dentró
en contacto con a galerista Berthe Weill. Tornó en Barcelona o 20 d'aviento con
Casagemas, a qui Picasso portó a celebrar o cabo d'anyo a Malaga.

Entre os anys 1900 y 1902, Pablo Picasso fació tres viaches enta París, a on en
zagueras remató por instalar-se en 1904. Iste periodo, dito Periodo Azul,
pencipió en 1901, a causa d'o suicidio d'un amigo suyo en París, y remató en
1904. Ye un periodo en que emplegaba un ambiente bohemio d'as carreras
parisinas, y amuestra tamién en os suyos quadros, con a chent en os salons de
baile y en os cafés, l'asimilación d'o postimpresionismo. En as suyas obras,
Picasso quasi siempre feba servir colors azuls y representa presonaches
esqualidos con expresión trachica. En as obras que pintó mientres istas anyadas,
a on expresava a miseria humana, i predominan as tonalidatz azuls. As pinturas
amuestran alcoholicos, prostitutas, mendigos y presonas con bella dificultad. Os
cuerpos d'a chent los debuixaba una mica alargatos, a l'estilo d'El Greco. En
ixas envueltas s'alazetó en a escultura en a casa en Sant Gervasi d'o suyo amigo
Emili Fontbona, con qui heba estato mientres a segunda metat de 1901 en París.

Entre 1903 y 1904 tenió un estudio en Barcelona en a riera de Sant Joan, numero
17. En ista epoca fació amistad con Sebastià Junyent, qui pintó un retrato de
Picasso y a qui iste li adedicó l'aquarela "O loco" (1904). Junyent establió una
relación de protección respective d'o chóven Picasso, a qui daba refirme
economico en mercar-li bellos debuixos y pagando un par de mensualidatz d'o
loguer d'o taller.

O suyo amigo Casagemas, dimpués d'haber intentato d'asasinar a la suya aimant
Germaine, una bailarina d'o Moulin Rouge de París que freqüentaba o cerclo
d'artistas espanyols, se suicidó en París. Picasso, motivato y sensibilizato por
a muerte d'o suyo amigo, pintó un quadro dito A muerte de Casagemas, quadro
alegorico que prencipiaba a mostrar o suyo paso enta o dito periodo azul. A
división d'o espacio d'o quadro en dos partes, tierra y cielo, cuerpo y esprito,
remera a destribución espacial d'o quadro L'apedacamiento d'o conte d'Orgaz,
d'El Greco.

D'atras enfluyencias en a obra de Picasso mientres iste periodo estioron as de
Vincent van Gogh y Gauguin, o primero mas que mas a un ran psicolochico, como se
veye en a intensidat emotiva d'os quadros d'ista epoca, encara que tamién se
percibe una simplificación de volumens y contornos definitos que fan pensar en
Gauguin, de qui tamién prenió una concepción universal d'a sentimentalidat.
Picasso manifestaba a soledat d'os presonaches en aislando-los en un entorno
impreciso, con un uso quasi exclusivo d'a color azul mientres un periodo
superior a dos anyadas, feito que practicament no teneba precedents en a
història de l'arte. Tamién, l'alongamiento d'as feguras que s'introduceba en as
suyas obres remeraba de nuevo o estilo d'"El Greco".

Picasso tornó en Barcelona en zaguerías d'abril de 1901, a on i exponió a suya
obra Muller en azul en a Exposición Cheneral d'Artes Polidas, y tornó en mayo
una atra vegata en París, instalando-se en o numero 130 d'o bulevard de Clichy,
en o estudio de Casagemas. Entre chunio y chulio d'ixa mesma anyada, Picasso y
Iturrino exponioron en a galería de Vollard, en París. Sin diners y sin
treballo, en chunio conoixió a o poeta Max Jacob, con qui mantenió una estreita
relación dica la suya muerte en 1944. Jacob remeraría anyadas dimpués que
descubrió a obra de Picasso quan yera cretico d'arte y expresó a suya admiración
por o talento d'o pintor; poco dimpués recibió una invitación de Mañach ta
presentar-li a o suyo chóven represento (Picasso teneba en ixe inte bellas 18
anyadas); que vestioron tot o día en revisando a inchent obra de Picasso, qui
pintava uno u dos quadres por nueit y los veneba por cient-cinquenta francos en
a Rue Laffite.

Mientres l'agüerro pintó Os dos saltimbanquis (arlequín y la suya companyera)
(Museu Puixkin, Moscú), Arlequín recolzato (MoMA, Nueva York) y remató A muerte
de Casagemas. Mientres l'hibierno pintó una serie de retratos en color azul; o
Retrat de Jaume Sabartés (Museu Picasso de Barcelona), o Retrato de Mateu
Fernández de Soto (Museu Picasso de Malaga) y l'Autoretrato azul (Museu Picasso
de París).

En zaguerías de chinero de 1902 crebó o suyo alcuerdo con Mañach, y dimpués de
fer a liquidacióntornó una atra vegata en Barcelona. Prencipió a treballao en o
estudio d'Ángel Fernández de Soto, que se trobaba en o numero 6 d'a carrera Nou
de la Rambla, a on incrementó a presencia d'a color azul en a suya obra mientres
a primavera. Con Fernández de Soto vesitaba os burdels de Barcelona, dixando
ixas vesitas refleixadas en una serie de debuixos erotics entre os que se troba
un Autoretrato con desnudo (colección privata, Alemanya); un debuix en tinta y
aquarela d'Ángel Fernández de Soto con una muller y A macarra (composición
alegorica), propiedat d'o Museu Picasso de Barcelona.

A París, Mañach preparó una exposición de pinturas y pastels en a galería Berthe
Weill, de l'1 dica o 15 d'abril, con obras de Picasso y Lemaire, y una atra en
chunio en ixa mesma galería con obras de Picasso y Matisse. Picasso tornó en
París con Sebastià Junyent y amostró por primera vegata as suyas pinturas azuls
en una exposición colectiva organizata tamién por Mañach en a galería Berthe
Weill entre o 15 de noviembre y o 15 d'aviento.

D'ixas envueltas ye o Retrato de Germaine que Acquavella Galleries mercó por
18,6 millons de dólars en una subhasta de Christie's en 2006. A esferra de 1902
se instaló mientres un tiempo a l'apartamento de Max Jacob en o numero 87 d'o
Boulevard Voltaire; a cambra nomás teneba que un leito, y Picasso treballaba de
nueitz quan Jacob dormiba, y ell dormiba de día, mientres que Jacob treballaba.
En ixas envueltas no podeba mercar lienzos, asinas que se veyeba obligato a
nomás que debuixar.

En chinero de 1903 Picasso tornó en Barcelona. Alto u baixo en a primavera
prencipió o quadro A vida (Cleveland Museum of Fine Arts), uno d'os quadros mas
grans y complexos que pintó mientres o suyo periodo azul, considerato como o
suyo treballo mas important d'istas anyadas. Ye una obra con un simbolismo
inusualment fosco t'as suyas primeras obras y subchecto a multiples
interpretacions academicas, sobre as qualas l'artista mai no se pronunció.

Picasso relizó quatre esbozos preparatorios t'o quadro, variando-ne a
composición d'as fegures a lo menos dos vegatas; cal destacar que a fegura
masculina, que alazetalment yera un autoretrato, remató por estar a imachen d'o
suyo amigo Carles Casagemas.

A Vida resume a mayor parte d'os temas y de l'atmosfera d'a epoca azul: o
pesimismo nihilista desembolicato en os suyos tiempos de formación en Barcelona,
intensificato con as dificultatz materials que padeixeba en ixe inte. «Creye que
l'Arte ye fillo d'a Tristeza y d'a Dolor», deciba o suyo amigo Jaume Sabartés. A
soledat d'os ninos, a miseria d'os pobres, mendigos y ciegos amanixen amplament
descritos en os quadros d'iste momento: As dos chirmanas (1902), Pobres a o
canto d'a mar (1903), O viello guitarrista ciego (1903), L'asceta (1903) y A
Celestina (Carlota Valdivia) (1904) se troban entre as primeras obras mayestras
de Picasso.

Arredol de zaguerías de 1903 Picasso prencipió a pensar que nomás si s'instalaba
permanentment en Francia a suya reputación superaría as mugas d'Espanya. Se
trasladó enta l'estudio d'o escultor Pablo Gargallo (1881-1934), (qui en ixas
envueltas se trobaba fuera, en París), en o numero 28 d'a carrera del Comerç de
Barcelona, a on remató A Celestina (Carlota Valdivia) y prencipió un nuevo
Retrato de Jaume Sabartés que remató en a primavera de 1904.

Una mica dimpués de que s'instalase en París (1904-1905), en un apartamento prou
humilde, se trobó con Fernande Olivier, qui estió a suya amiga y li enfluyó con
un nuevo estil y amás con una mica d'humor en as suyas obras. Con ista relación,
a color que mas dominaba as suyas obras yeran colors rosas i royencas. A epoca
rosa se destingue por as suyas colors pastels y tonos calidos, de linias suaves
i delicatas, con un especial emfasi sobre a linia y o debuixo, mas que sobre a
color.

Representaban o mundo d'o circo, a on iba quantas vegatas por semana. Fació
amistat con o escritor Guillaume Apollinaire, y con os marchants Ambroise
Vollard y Daniel-Henry Kahnweiler, amás de con os escritors Gertrude Stein y o
suyo chirmán Leo, que estioron os suyos millors clients. Picasso lis fació un
retrato a cadaguno d'ells.

En abril de 1904 Picasso s'instaló en París, en o Bateau-Lavoir , que se trobaba
situato en o vico de Montmartre, en un taller que o suyo amigo o escultor Paco
Durrio yera a punto de dixar. Allí reprenió o suyo contacto con quantos artistas
espanyols, mas que mas con Ricard Canals qui, en setiembre d'ixa mesma anyada,
li amostró a tecnica de l'auguafuerte, y a suya muller, que tamién viviban en o
Bateau-Lavoir. Tamién con Manolo Hugué y con a suya muller Totote, y con Ramon
Pichot i Gironès y Germaine, a bailarina por a qual o suyo amigo Casagemas
s'heba suicidato.

Mientres ixe verano tenió una relación con «Madeleine», que amanixe en quantos
debuixos y pinturas, como A muller de l'acrobata (The Art Institute of Chicago)
y inspiró o tema d'a Familia d'Arlequín (1905). En agosto de 1904, Picasso
conoixió a qui sería a suya primera companyera sentimental: Fernande Olivier
(1881-1966), una modelo d'artistas y amiga de Benedetta, a muller de Ricard
Canals, conoixita entre a colonia espanyola d'o Bateau-Lavoir con a embotada de
«la belle Fernande». Con vinte anyadas totz dos, Fernande estió o primer
verdadero amor de Picasso, y esdevenió a suya fuent d'inspiración dica 1910,
encara que a suya relación rematase definitivament en 1912.

En octubre de 1904 Picasso conoixió a o poeta André Salmon, y tamién a Guillaume
Apollinaire, poeta y escritor precursor d'o surrealismo, con os que establió una
estreita relación. Picasso esdevenió un asiduo d'o cabaret Lapin Agile (o
«Conillo áchil») y d'o Cirque Medrano. Dende que s'instaló en Montmartre, a
paleta y os temas de Picasso prencipioron a cambear, a pobreza y dureza d'a vida
d'os artistas de circo y saltimbanquis aportoron un nuevo lirismo a os suyos
quadros en o paso dende a espoca azul enta la dita epoca rosa. Continó
treballando as figuras con proporcions aluengatas que remeran a suya admiración
por El Greco, como en L'actor (MoMA, Nova York) u en l'aquarela O loco (Museu
Picasso, Barcelona), un recurso a formulas manieristas d'as que s'ha dito que
Picasso emplegó de contino mientres a suya carrera artistica. Os temas que
trataba yeran l'alegria y a inquietut existencial, como en a suya epoca azul,
subchacendo una mica de melancolía, pere que en ixe inte yera dominato por
l'afecto, con muitas referencies a o mundo d'o zoolochico y d'o circo. Pintó
mascares, arlequins, domadors y payasos, y tamién ye a epoca d'as maternidatz
rosas. Obras representativas d'ixas envueltas son Acrobata con pilota u chicota
con pilota, A familia de saltimbanquis, Acrobata y chóven arlequín y Familia
d'acrobatas con rana.

Artista de fama universal, bi ha quantos museus adedicatos a la suya obra
arredol d'o mundo:



https://an.wikipedia.org/wiki/Osmio

L'osmio ye un elemento quimico de numero atomico 76 que se troba en o grupo 8
d'a tabla periodica d'os elementos. O suyo simbolo ye Os. Se tracta d'un metal
de transición blanco grisenco, fráchil y duro. Se clasifica adintro d'o grupo
d'o platín, y s'emplega en bellas aleyacions con platín y iridio. Se troba
aleyato en menas de platín y o suyo tetroxido, OsO4, s'emplega en sintesi
organica (como oxidant) y en o proceso de tenyito de teixitos (por a la suya
fixación) ta a suya observación a traviés de microscopia electronica, y en
altras tecnicas biomedicas. As aleyacions d'osmio s'emplegan en contactos
electricos, puntas de boligrafos, y atras aplicacions en que ye menester tener
una gran dureza y durabilidat.

En a suya forma metalica ye muit denso, blanco grisenco, fráchil, duro y
brillant, mesmo a altas temperaturas, encara que ye dificil de trobar-lo en ista
forma. Ye mas fácil d'obtener osmio en polvos, encara que exposato a l'aire gosa
formar o tetroxido d'osmio, OsO4, compuesto toxico (perigloso ta os uellos),
oxidant enerchico, que fa una fuerte pudor, y volátil. L'osmi tien una densidat
parellana a la d'o iridio, estando ista muit alta.

En a crosta terrestre se troba chunto con atros metals d'o grupo d'o platín, por
un regular en aleyacions con iridio (y atros en menor cantidat). As aleyacions
d'osmio y iridio en que bi ha mayor cantidat d'osmio se conoixen como osmiridio,
mientres que as que tienen mas iridio se dicen iridiosmio.

O podemos trobar con estato d'oxidación +8, igual que o rutenio, estato que no
se troba en o fierro, que ye o elemento prencipal d'iste grupo. Os estatos
d'oxidación mas tipicos son o +4 y o +3, pero puet presentar diferents estatos
d'oxidación, dende o 0 dica o +8. Son muit resistents a l'ataque por acidos,
disolvendo-se millor por fusión alcalina.



https://an.wikipedia.org/wiki/Oreg%C3%B3n

Oregón (Oregon en anglés, prenunciato ˈɔɹəgən) ye uno d'os 50 estatos d'Estatos
Unitos, situato a o norueste d'o país. A suya capital ye Salem. A suya población
ye de 3.747.455 habitants (estimación de 2007), en una superficie de 255.026 km²
con una densidat de población de 14,69 hab/km².

O estato d'Oregón muga a o norte con a Washington; a l'este con Idaho; a o sud
con California y Nevada; y a l'ueste con l'ocián Pacifico. O río Columbia ye a
mayor parte d'a suya muga a o norte, y o río Snake ye a mayor parte d'a suya
muga a l'este.

O estato ye cubierto de selvas en o suyo tercio norte y en a suya mitat sud,
encara que en atras arias bi ha disiertos en as planas de l'este d'o estato. En
a costa de l'Ocián Pacifico, Oregón tien vulcans y cheleras, en a Cordillera
Cascade

O 21 de febrero de 1819, o Territorio d'Oregón fue cedito por Espanya a os
Estatos Unitos, seguntes as clausulas d'o Tractato d'Adams-Onís. Dica 1846 o
Territorio quedó chusmeso a control conchunto entre os Estatos Unitos y o Reino
Unito. En 1846 se sinyó o Tractato d'Oregón, que marcó a muga en o paralelo 49º
N: os territorios a o norte estioron ta l'actual Canadá, mientres que a o sud
quedó o Territorio d'Oregón.

En 1853 o Territorio d'Oregón se dividió entre os actuals estatos de Washington
(clamato Territorio de Washington) y Oregón.

Oregón estió o 33eno estato en dentrar en os Estatos Unitos, o 14 de febrero de
1859, momento en o qualo tamién perdió mas territorios en favor d'o Territorio
de Washington.



https://an.wikipedia.org/wiki/Neptuno_(planeta)

Neptuno ye a ueitena planeta d'o Sistema Solar. Fa parti d'as ditas planetas
exteriors u chigants gaseosas, y ye a primera que fue descubierta gracias a
prediccions matematicas. O suyo nombre proviene d'o dios román Neptuno, o dios
d'a mar.

Dimpués d'o descubrimiento d'Urano, se veyó que as orbitas d'Urano, Saturno y
Chupiter no se comportaban tal como predeciban as leis de Kepler y de Newton.
Adams y Le Verrier, de forma independient, calculoron a posición d'unatra
planeta, Neptuno, que trobó Galle, o 23 de setiembre de 1846, a menos d'un grau
d'a posición calculata por Adams y Le Verrier. Dimpués, se conoixió que Galileo
ya heba visto Neptuno en 1611, pero lo heba interpretato como una estrela.

Neptuno ye una planeta dinamica, con tacas que remeran as tempestatz de
Chupiter. A más gran, a Gran Taca Fosca, teneba una grandaria parellana a la d'a
Tierra, pero en 1994 desapareixió y se'n ha formata unatra. Os vientos mas
cerenyos de qualsiquier planeta d'o Sistema Solar se troban en Neptuno.



https://an.wikipedia.org/wiki/Nanotecnoloch%C3%ADa

A nanotecnolochía ye un campo d'as sciencias aplicatas adedicato a lo control y
manipulación d'a materia a una escala menor que un micrometro, ye decir, a nivel
d'atomos y moleculas. O más habitual ye que ista manipulación se faiga en un
rango d'entre un y cient nanometros. Ta fer-se una ideya d'a mida tan chicota
que puet estar un nanobot (un robot de proporcions microscopicas feito con
nanotecnolochía), alto u baixo, un de 50 nm tien a mida de 5 capas de moleculas
u atomos (pendendo de que sía feito lo nanobot).

Nano- ye un prefixo griego que indica una mesura, no un obchecto, asinas que a
nanotecnolochía se caracteriza por estar un campo esencialment multidisciplinar,
y unito nomás por a escala d'a materia con a que treballa.

Tot prencipia quan Richard Feynman (1918-1988), d'a Universidat Tecnolochica de
California, ganó lo Premio Nobel de Fisica o 29 d'aviento de 1959 y fació una
charrata que significó lo prencipio d'a nanosciencia. I dició:

Dende allora, os scientificos intresatos en o tema no han deixato d'investigar
dica obtener uns resultatos que han embrecato a una gran variedat de sciencias,
como a quimica (molecular ye computacional), a bioquimica, a biolochía
molecular, a fisica, a electronica, a informatica, a medecina, a robotica, etz.

As presents aplicacions d'a nanotecnolochía son: explorar volcans, agafar
información d'as misions espacials extraterrestres, simular a vida y o
comportamiento d'insectos y atros animals, fer operacions elementals en ambients
periglosos (radioactivos, submarins, corrosivos, ecetra), cusirar y activar
alarmas en zonas de seguridat, catalizadors, desalinización de l'augua, etc.



https://an.wikipedia.org/wiki/Nadal

O Nadal u a Navidat (d'o latín nativitas; "naixencia") ye una d'as festividatz
cristianas más importants, chunto con a Pasqua y Pentecosta, pos celebra a
naixencia de Chesucristo. S'enzata con o Nadal u Día de Nadal, que ye celebrato
o 25 d'aviento por a Ilesia Catolica y a Ilesia Protestant y o 7 de chinero en a
Ilesia Ortodoxa, ya que no acceptó o calandario gregorián, que cambeó o
calandario chulián de l'epoca romana.

Os anglofablants emplegan o termin "Christmas", o significato d'o qualo ye misa
("mass") de Cristo". En bellas luengas chermanicas, como l'alemán, a festividat
se clama "Weihnacht", que significa "nueit de bendición". As festividatz de
Nadal se proposan, como o suyo nombre indica, celebrar a natividat (u siga, a
naixencia) de Chesús de Nazaret.

Mientres a temporada nadalenca, se gosan celebrar quantas festividatz amás d'a
una de Nueit Buena, como as "posadas", que son fiestas (prou comuns en bellos
países como Mexico) en as que se recreya a forma en que María y Chusé demandoron
un cubillar ta que naixiés o suyo ninón, o Nino Dios.

Tamién se gosa ficar árbols de nadal, que son pins con galanuras como esferas y
luces. Baixo d'iste s'aposa una portal de Betlem, ye decir, una representación
d'a forma en que naixió Chesús. Cal mentar que a figura d'o Nino Dios no se be
de ficar dica que siga 25 d'aviento; o día de Nadal.



https://an.wikipedia.org/wiki/Mustela_nivalis

A paniquesa (Mustela nivalis (L., 1758)), tamién dita rata paniquesa (per mor
d'una erronia consideración popular que se tracta d'un radedor, anque
carnivoro), ye un chicot mamifero carnivoro d'a familia d'os mustelidos. Son os
miembros más chicolons d'a familia Mustelidae, y de feito, os carnivoros más
chicotz d'os quals homne sabe.

As paniquesas se troban dende lo norte d'Europa (treito d'as islas d'Irlanda y
Islandia), Asia y America d'o Norte, dica lo norte d'Africa. También s'ha gosau
introducir en Nueva Zelanda con a intención de controlar os radedors que i feban
pestes. O suyo habitat más habitual ye en os arredols de granchas, campos de
labor y matullars, sin fer mica de desprecio d'os puestos habitaus con sers
humans, en os que practican a depredación sobre as especies comensals (ratos,
cucarachos, etc.) y, ocasionalment, as domesticas d'as presonas.

Tienen una forma corporal fineta, con coda lierga y garretas curtas que les
permiten d'adintrar-se en os cados d'as suyas presas. As paniquesas tienen muita
fama d'animals ceriners perque enristen bestias muito más grans que ellas, como
per eixemplo os conillos y as liebres. En muitos puestos d'Aragón se tiene
creyencia que istes animals no mosigan a gorguera d'as suyas presas si que ta
xurber-ne la sangre, u que quan son adintro d'un galliner, fan muitas més
mortaleras que no les caldría, nomás per bella suerte de placer. Tan qual se
piense, qualcosa que sen sabe d'as paniquesas ye que son excepcionalment
fuertas, áchils y furas en comparanza con a suya mida tan chicolona, de nomás 20
u 22 cm de lonchitut, dica lo punto que popularment s'ha preso lo suyo nombre
como alchectivo ta referir-se tamién ta las personas que sigan inquietas,
mezquinas y de garra confiar.

En bells altros paises d'o mundo bi ha tamién creyencias semellants; per
eixemplo, os nativos Inuit de Canadá consideran que cazar una paniquesa ye
sinyal de buena suerte, y amás, a persona que l'atrapa habrá más éxitos en a
caza. Y astí en a propia Europa, en a Edat Meya, os filosofos pensaban que só
que iste animal podeba matar a o Basilisco, una creyatura mitolochica de poders
sobrenaturals, anque a conclusión en a que arribaban yera que la paniquesa
moriría tamién en o combate per a paridat d'as suyas qualidatz.

Como muestra d'as creyencias populars que se les i ye gosau atribuir tamién en
Aragón, en o "Libro del Trasoro" (c. anyo 1400) le i adedican o capítol 179, y
comentan:

Amás amás de tot isto, en a comarca d'o Sobrarbe, bellas presonas de más edat
guardan a creyencia que istes animals no se pueden capturar vivos, pos foradan o
fierro d'as barras d'a gabia en a que se's cierre en rosigando-las. Puede estar
que isto, en chunto con l'aspecto chicot y peludet que tienen, haiga gosau
actuar como causa d'a creyencia erronia que muitas presonas tienen que la
paniquesa ye, en realidat, un radedor, que ha nombre «rata» paniquesa.

En a mayor parte d'Aragón (ixo ye, tamién en as comarcas en as que l'aragonés
s'ha perdido) a Mustela nivalis se i conoix con o nombre de «paniquesa», i fa
parte d'os vocables tradicionals que millor marcan o substrato lingüistico
aragonés en o dialecto castellán d'Aragón. Se documenta con ixe nombre en
puestos muit dispars en a cheografía aragonesa: dende o Pireneu occidental y a
Chacetania dica Sarrión en a comarca de Gúdar-Chabalambre, y dende Benás y
Torres en a Ribagorza dica Pancrudo en a Comunidat de Teruel, pasando per tot lo
Sobrarbe (Buerba, Tella, Broto, Fanlo...), l'Alto Galligo (Lanuza, Borrés,
Pandicosa...), as Cinco Villas (Luesia, Exeya, Sos...), Semontano de Balbastro
(Castillazuelo, Salas Altas...), Plana de Uesca (Arascués, Linars de
Marcuello...), Xiloca (Mont-fort, Cucalón), Baixo Aragón (Castelserás), Campo de
Daroca (Gallocanta), etc. per el que se puede bien considerar un termino
cheneral de toda la Comunidat Autonoma.

D'alcuerdo con Gerhard Rohlfs, a parola «paniquesa» pareix que se tracta d'una
lexicalización d'un termino compuesto de dos radices, «pan» y «queso», que en
bell altro tiempo podría haber estau más cheneral per toda Espanya, y isto se
deduz de que tamién se conoixca con ixe nombre a l'animal en bells puestos d'a
Cordelera Cantabrica, sobretot en a montanya de Leyón y en Asturias, dintro d'o
domenio lingüistico de l'Astur-leyonés. O motivo d'ixe nombre se fa deficil de
desentranyar, pero omne piensa que podese tener relación con bella figura d'o
folklore tradicional espanyol que relacionás a iste animal con los ditos dos
alimentos. En paralelo con tot isto, Elcock, en a suya obra «De quelques
affinités phonétiques entre l'aragonais et le bearnais» (1938) tamién informa de
formas variaderas, diatopicas con «paniquesa», que se documentan en o Pireneu
francés, como «paiquesa» en o Bearn, que él consideraba un aragonesismo en a
luenga d'Oc, estando asinas uno d'os aragonesismos en l'occitán.

En Aragón, tamién s'han documentado altras formas diatopicas con o lexema de
paniquesa, anque son muit puntuals y localizadas; s'ha recopilau «paniquiecha»
exclusivament en Bielsa (Sobrarbe), y «panitiecha» en Bielsa y en Chistén,
tamién en a mesma comarca, el que no quiere decir que sigan a sola forma que se
i reconoix en ixes lugars, a on que i coexisten con a forma cheneral
«paniquesa», sobretot en as cheneracions más chovens. En l'Alta Ribagorza, a
tamas d'a forma «paniquesa», tamién s'ha puesto documentar a forma peculiar
«paniquera» en Benás y Erisué en a val de Benás, Esdolomada y Castanesa, iste
zaguer lugar en zona de domenio lingüistico catalán. Una quarta forma,
«panisera», s'ha gosau documentar en a localidat literana de Tamarit, anque
probablement se tracta d'una forma hibrida con «panizo» («panís» en parla
catalana d'A Litera).



https://an.wikipedia.org/wiki/Moravia

Moravia (Morava en checo) ye una rechión natural y historica d'a Republica Checa
que corresponde en gran mesura a una depresión drenata por o río Morava, afluent
d'o Danubio que trescruza a rechión de norte a sud enta a cuenca Panonica.
Moravia ye situata a l'este de Bohemia, a lo sud de Silesia, a lo norueste
d'Eslovaquia y a lo norte d'a Baixa Austria. A suya superficie ye de 22.349 km².
A ciudat més important ye Brno.

A mayor part d'a población d'a población son eslavos autoctonos moravos, que se
consideran ellos mesmos u checos u un pueblo eslavo diverent. Bi ha moravos con
orichen vlaco (ya eslavizatos), en a rechión de Valašsko u Vlaquia Morava
mugando con Eslovaquia. Tamién bi ha inmigrants eslovacos. Os alemans y chodigos
axkenazís quedoron muit reducitos en numero con enchaquia d'a segunda Guerra
Mundial y a postguerra.

Moravia estió o nuclio d'un d'os primers estatos eslavos (Moravia la Gran),
desfeito en l'anyo 906 poco dimpués d'a invasión d'os Hongaros en a Cuenca
Panonica. Dende ixe inte os eslavos moravos han tenito un paper més marguinal en
a historia, y han seguito una trachectoria pareixita u común a la d'os eslavos
habitadors de Bohemia u checos.



https://an.wikipedia.org/wiki/Moisen

Moisen u Moises (en hebreu מֹשֶׁה Móše, en arabe موسى Musa), fillo d'Amram y
Joquebed, estió un presonache biblico que, seguntes o libro d'o Exodo, liberó a
lo pueblo chodigo d'a opresión a la que yera chusmeso por Echipto. Dió seguntes
o mesmo relato a tabla d'as leis de Dios a lo suyo pueblo. A suya historia se
sitúa entre o sieglo XVIII aC y o sieglo XIII aC.

Seguntes diz a Biblia, Moisés era fillo d'Amram y Joquebed, una muller chodiga
que perteneixeba a la tribu de Leví. Quan Moisen naixió, o faraón echipcián heba
promulgato un edicto seguntes o qual teneba que fer-se una mortalera con totz os
ninos chodigos. Asinas, quan Moisen teneba tres meses, en veyendo que no podeban
amagar-lo más, a suya mai decidió meter-lo en una cesta y dixar-lo confiato a
las auguas d'o río Nilo.

A chirmana de Moisen, Miriam, cosiraba a cesta dende a marguin d'o río, y veyó
que, mientres se banyaba en o río, a filla d'o faraón heba escuitato plorar a
Moisés. A filla d'o faraón decidió adoptar a Moisen como a lo suyo fillo.

Dimpués, Miriam, a chirmana de Moisés, fue a la filla d'o faraón y se li ofrió
ta portar a o nino a una muller chodiga ta que tetase. Asinas, Moisés tornó a la
suya autentica mai, que estió qui en fació a suya educación dica que Moisés
creixió y tornó a o palacio d'o faraón. Alavez estió quan a filla d'o faraón en
fació l'adopción formal, y lo batizó como Moisen, que significa sortito d'as
auguas. Asinas, Moisen dentró a fer parte d'a familia reyal echipciana, y
s'educó como un principe de l'Antigo Echipto.

Seguntes o Exodo, Moisen yera en unas obras que feban unos chodigos, que yeran
chusmesos a los echipcians, quan veyó que un echipcián maltrataba a un chodigo.
Yera un lugar disierto, y Moisen mató a l'echipcián y apedecó o suyo cuerpo
baixo l'arena. Dimpués, bells chodigos li conoixioron y deciban que yera un
echipcián que heba muerto a unatro echipcián ta esfender a un chodigo. Moisen se
xorrontó y albandonó Echipto ta no ser acusato por a Chusticia echipciana.

Moisen plegó a un pozo d'os madianitas, a on esfendió a dos mocetas que
discutiban con uns pastors. Dimpués d'a suya aduya, o pai d'as chicotas, o
sacerdot Chetro combidó a Moisen a la suya casa, y li donó por esposa a suya
filla mayor, Sipora, con qui Moisen tenió a lo suyo fillo Gerson.

Muitas anyadas dimpués, quan Moisen teneba 80 anyos y feba de pastor con as
uellas d'o suyo suegro, veyó una esbarcera que cremaba sin consumir-se. Escuitó
una voz que li deciba: Yo soy o Dios d'o tuyo pai, o Dios d'Abraham, o Dios
d'Isaac y o Dios de Chacob. Luego, Dios li acomandó a misión de liberar a los
chodigos d'as mans d'o faraón y d'os echipcians.

Bi ha de destarcar-se hi a escultura conoxita como o Moisen de Miguel Ánchel y
as pinturas feitas por Botichelli.

En el cine cal destarcar a cinta The Ten Commandments de l'anyo 1956 dirichita
por Cecil B. DeMille y protagonizata por Charlton Heston siendo una d'as
superproduccions cinematograficas mas populars y conoixitas, ista yera un remake
d'a cinta muda d'o mesmo nombre de 1923 tamién dirichita por Cecil B. DeMille.
Tamién ye o presonache central d'as cintas animatas The Prince of Egypt y The
Ten Commandments.

Moisén tamién ha estato un presonache de muitas series y miniseries de
televisión destancando Moses the Lawgiver protagonizata por Burt Lancaster.



https://an.wikipedia.org/wiki/Metodo_scientifico

O metodo scientifico ye o estudeo sistematico, controlato, empirico y critico de
proposicions hipoteticas sobre presuntas relacions entre diferents fenomenos
naturals y ye o mecanismo emplegato en as sciencias experimentals ta convalidar
u invalidar una teoría, por meyo d'a experimentación u d'a observación.

Son dos os pilars basicos d'o metodo scientifico. O primero d'ellos ye a
reproducibilidat, ye dicir, a capacidat de repetir un determinato experimento en
qualsiquier puesto y por qualsiquier presona. Ista pila emplega t'a suya
practica, esencialment, a comunicación y a publicidat d'os resultatos obtenitos.

O segundo pilar ye a falsabilidat. Ye dicir, que toda proposición scientifica ha
de tener a posibilidat de ser falsata. Isto implica que se pueden disenyar
experimentos que en o caso de dar resultatos diferents a los previstos negareban
a hipotesi que s'ha posato a prueba.

En l'actualidat os resultatos d'a investigación scientifica son publicatos en
revistas scientificas especializatas dimpués de criticas u comentarios d'atros
espertos, correccions por parti d'os autors y encara verificación d'os
experimentos por atros equipos d'investigación. A lo mesmo tiempo, ye
encomenzando a estar usual que se publiquen en o rete (Internet) a lo tiempo que
en as revistas scientificas.

O metodo scientifico s'adapta de trazas diferents seguntes a sciencia. En
cheolochía historica no pueden fer experimentos porque o proceso ye més largo
que a vida d'o investigador, l'obchecto puet estar més gran que qualsiquier
laboratorio, y os procesos pasatos irrepetibles en as mesmas condicions. En
cuenta de fer-se-ie experimentos se fa experiencia en os prencipios basicos, que
permiten comparanzas con feitos actuals y experimentables.



https://an.wikipedia.org/wiki/Marne

Marne ye un departamento d'o norueste de Francia, que prene o suyo nombre d'o
río Marne, que tien una compleganza que encluye o territorio d'o departamento.
Fa parte d'a rechión de Campanya-Ardenas.

A suya población ye de 565.229 habitants (1999) en una superficie de 8.162 km²,
con una densidat de población de 69 hab/km².

Fan parte d'o departamento 5 districtos, dividitos en 44 cantons y 619 comunas.
A capital u préfecture de Marne ye Châlons-en-Champagne (d'antis más dita
Châlons-sur-Marne). As capitals de districto u sous-préfectures son Épernay,
Reims, Sainte-Menehould, y Vitry-le-François. O president d'o Consello Cheneral
de Marne ye René-Paul Savary, d'a Union pour un Mouvement Populaire.

Marne estió o scenario de dos batallas. A primera batalla estió o punto
d'inflexión d'a Primera Guerra Mundial, en 1914. A segunda batalla se
desembolicó quatre anyos dimpués, en 1918. Antiparte, en a localidat de
Châlons-en-Champagne bi habió tamién dos batallas, a batalla d'os Campos
Catalaunicos en 274 y amás conoixita batalla d'os Campos Catalaunicos en 451.



https://an.wikipedia.org/wiki/Liebre

Liebre u llebre (d'o latín <LEPUS, LEPORIS) ye a denominación popular con a que
se fa referencia a bellas especies de mamiferos lagomorfos caracterizaus por a
suya mida, una destacada capabilidat ta correr, y o feito de librar crías
maturas y con pelo, que se desplazan y s'alimentan solas nian plegadas de
naixer.

Anque en Aragón no se troba sique dos de as numerosas especies descritas en o
chenero Lepus; Lepus europaeus y Lepus granatensis, a denominación puet
aplicar-se tamién a belatros mamiferos de caracteristicas semellants.

En o dominio lingüistico de l'aragonés a parola liebre (pronunciada
/'ljebɾe/~/'ljæbɾe/) ye a mas extendida cheograficament, en resultando propia de
as zonas dialectals occidental y central. A dintro de a zona tradicionalment
considerada central se troba, curiosament, una forma particular con conservación
d'a consonant xorda d'o latín, P, documantada en as vals de Broto y de Vio, en a
comarca de Sobrarbe: liepre (pronunciada /'ljæpɾe/~/'ljapɾe/), que s'ha
documentau exclusivament en Torla en a primera d'as dos vals, y en Vio, en
Buerba, en Fanlo y en Sercué en a segunda.

A parola «llebre» (/'ʎebɾe/), por contra, ye mas propia de l'aria dialectal
oriental, en estando a sola forma propia conoixida en a comarca d'a Ribagorza, y
forma que coexiste con «liebre» en buena cosa d'o Sobrarbe, mas que mas en as
zonas de a cuenca directa d'o río Cinca en ixa comarca. «Llebre» ye, ademés, a
forma propia en a val de Chistau.



https://an.wikipedia.org/wiki/Lenguadoc-Rosell%C3%B3n-Meyod%C3%ADa-Pireneus

Occitania (en francés Occitanie, en occitán y catalán Occitània) ye una rechión
francesa formada por a fusión d'as antigas rechions de Lenguadoc-Rosellón y
Meyodía-Pireneus.

Mientres os siguients meses dimpués d'a fusión a rechión recibió o nombre de
Lenguadoc-Rosellón-Meyodía-Pireneus, estando ista nomás una yuxtaposición en
orden alfabetico d'os nombres d'as antigas rechions dica que o Consello
Rechional trigase un atro antis de chulio de 2016.

Una consulta en Internet organizada por o diario rechional La Dépêche du Midi
indicó que una mayoría de votantes yera favorable a o nombre
"Occitania-Pireneus" (15%). Os nombres "Meyodía-Lenguadoc" y
"Pireneus-Lenguadoc" también yeran entre as propuestas mas populars (13%
cadaguna), seguidas de "Midi-Rosellón" (10%) y "Midi-d'Oc" (8%). O nombre d'a
provincia historica de "Lenguadoc" fue trigau por el 7% d'os votants, chunto con
"Pireneus-Mediterrania", nombre esfensau por Martin Malvy, president de
Meyodía-Pireneus y que ya apareixeba en o nombre d'o GECT. Atras alternativas
yeran "Sud de Francia" (5%), empentada por Damien Alary, president de
Lenguadoc-Rosellón (se tracta d'una marca utilizada a efectos de comunicación y
promoción de turismo) y "Sud Pireneus" que también reculliba un 5% d'as
opiniones. Asinas "Occitania", "Meyodía", "Lenguadoc" y "Pireneus" son os grans
denominadors comuns, cheograficos y/u historicos d'as dos rechions.

En una enqüesta feita entre o 7 y o 28 de septiembre de 2015 por os diarios
rechionals La Dépêche du Midi, Midi libre, Centre Presse, L'Indépendant y La
Nouvelle République des Pyrénées, una quatrena parti d'as 202.357 personas que i
facioron parti trigoron o nombre "Occitania" para la futura región.. A la fin
pues o nombre adoptau ta a rechión ye Occitania, con o subtítol de
'Pireneus-Mediterranea' (en francés Occitanie, 'Pyrénées-Méditerranée')

Encara que Occitania ye un component fuerte d'identidat; cal remerar que no se
corresponde exactament con as mugas d'ista rechión. Una gran parti d'a rechión
de Nueva Aquitania, una parti d'a rechión Auvernia-Roine-Alpes, toda a rechión
de Provenza-Alpes-Costa Azul, asinas como o Prencipau de Múnegu, a val d'Arán y
as vals Occitanas en o Piemont tamién son culturalment occitanas.

D'atra man o Rosellón y l'Alta Cerdanya, incluyidas as dos en a rechión francesa
d'Occitania, no son occitanas, sino catalanas.



https://an.wikipedia.org/wiki/Inundaci%C3%B3n

Una inundación ye seguntes a directiva d'a UE como una cubierta temporal d'augua
d'una superficie que por un regular no ye cubierta por l'augua. A sobén se
producen por o desbordamiento d'un extensión d'augua marina u continental que
aumenta de volumen y libel sumerchindo o terreno, pero tamién se producen
inundacions rapidas on no bi heba una extensión d'augua simplement por fuertes
plevias.

Encara que as inundacions han estato comuns d'entre historia, bell scientifico
asegura que recientment s'han incrementato, primero a causa d'a modificación d'o
curso normal de ríos y torrents, por as actividatz urbanisticas humanas (ciudatz
y carreteras), y, segundo por o cambio climatico.

As inundacions pueden producir-se en as marguins d'os cauces d'auguas
continentals y en as costas. As inundacions dentro de cauces d'auguas
continentals se dicen "creixidas" u "aguaduitos", y s'han de diferenciar
diferents tipos de creixidas seguntes sigan en ríos (riadas), barrancos
(barrancadas), garonas (garonadas), ecetra. Os mayencos tamién pueden producir
inundacions. Una inundación rapida se diz "flash flood", y as barrancadas en fan
part.



https://an.wikipedia.org/wiki/Interlingua

A interlingua u interlingua d'IALA (sieglas en anglés de l'Asociación d'a Luenga
Auxiliar Internacional) ye una luenga construita que creyoron uns lingüistas
profesionals pa que fuese una luenga auxiliar en as comunicacions
internacionals.

Bella cosa que diferencia a Interlingua d'atras luengas auxiliars ye o feito
que, a causa d'a forma en que fue elaborada, puede estar comprendida ascape, sin
necesidat d'haber-la estudiau nunca, por totz os fablants de luengas romances y
tamién, en gran mida, por os fablants d'anglés. Isto fa que Interlingua sía a
luenga auxiliar que mas chent puede entender en o mundo, ya que se calcula que
as luengas romances (castellán, francés, portugués, italián, etc.) tienen uns
1.000 millons de fablants.

Os adchectivos son invariables y pueden meter-se debant u dezaga d'o nombre que
modifican.

Os adverbios se creyan a partir d'os adchectivos sobre os quals se mete "-mente"
a la fin de no estar que l'adchectivo remate en "-c", que s'adhibe -amente" a la
fin.



https://an.wikipedia.org/wiki/Ingmar_Bergman

Ernst Ingmar Bergman, naixito d'Uppsala (Suecia) o 14 de chulio de 1918 y muerto
en a isla de Fårö (Gotland, Suecia) o 30 de chulio de 2007, estió un director
teatral, director cinematografico, guionista y productor cinematografico sueco
con una important carrera cinematografica y muitos premios recibitos.

Estió casató cinco vegatas, con [[[Else Fisher]] dende 1943 dica 1945, Ellen
Lundström dende 1945 dica 1950, Gun Grut dende 1951 dica 1959, Käbi Laretei
dende 1959 dica 1969 y Ingrid von Rosen dende 1971 dica a suya muerte en 1995. A
mas a mas tamién tenió realcions con Harriet Andersson y Liv Ullmann.

Estió pai de nueve fillos y bells d'ells estioron relacionatos con o cine, Lara
Bergman filla d'a suya relación con Else Fisher fació d'actriz en bells cintas,
Eva Bergman y Jan Bergman d'a suya relación con Ellen Lundström estioron
directors de cine, os cheminucos Jan y Anna Bergman fillos d'a mesma relación
estioron actors, directors y güionistas, Daniel Sebastian Bergman fillo d'a suya
relación con Käbi Laretei tamién estió director de bells cintas. Linn Ullmann ye
una escrito filla d'a suya relación con Liv Ullmann tamién fació bells
aparicions en cintas dirichitas por o suyo pai.



https://an.wikipedia.org/wiki/Imperio_Austro-hongaro

O Imperio Austro-hongaro estió un estato federal d'Europa Centro-Oriental
formato por Cisleitania y Transleitania, en a subchección d'a monarquía d'os
Habsburgo. Manimenos por a suya curta duración no tenió que dos emperadors:
Francisco Chusé I y Carlos I.

O 18 de febrero de 1867 se plegó a lo compromís austro-hongaro. Como respuesta a
lo problema d'as reivindicacions nacionals d'os hongaros. O territorio baixo
sobiranía d'os Habsburgo quedaba dividito en dos estatos: Cisleitania, con clase
dirichent alemana y Transleitania, con clase dirichent hongara. Os dos estatos
comparten sobirán, con o títol d'Emperador d'Austria y Rei d'Hongría, y tamién
comparten tres menisterios: economía, afers exteriors y defensa. Os territorios
alemans, polacos, checos, eslovens y italians yeran en Cisleitania y os
territorios hongaros, eslovacos, crovates y vlacos yeran en Transleitania.

Os alemans son o 36 % d'a población de Cisleitania y o 12 % d'o Imperio
Austro-hongaro. 4/5 partz son en o territorio que esvebendrá Austria, (os
Alpenländer) y en os Sudetes. En Cisleitania os checos y italians tendrán
importants movimientos separatistas.

A dieta hongara ratificó o compromís en abril de 1867. O 8 de chunio ye coronato
Francisco Chusé rei de Hongría. Encomenzará una campanya de maguiarización d'as
minorías, en un estato on os hongaros no yeran que o 48 % d'a población, os
eslovacos o 9,4 %, os rutens (rusins) o 2,3 %, os vlacos o 14,1 %, os serbios o
5,3 %, os crovates o 8,8 %, os alemans o 9,8 % y un 2,2 % d'atras minorías.

O rechimen electoral que limita a representación en o Parlamento d'as minorías
nacionals. O Compromís de 1867 no resolvió o problema d'as nacionalidatz, que
heban de contentar-sen con a lei de nacionalidatz d'o 6 d'aviento de 1868, de
fueras d'os crovates teneban un rechimen propio por o compromís hongaro-crovate
de noviembre de 1868. A lei de nacionalidatz autoriza o uso d'as luengas
minoritarias a escala local, en l'administración, en as ilesias y asociacions.
L'hongaro ye a luenga d'estato y l'aplicación d'a lei ye dende un punto de vista
centralista y no tan tolerant como en o texto d'a lei.

Dimpués de 1867 a nobleza hongara quereba que fuese suprimita a institución d'as
mugas melitars, en o Banato en 1872 y en Croacia y Eslavonia en 1878.

En a decada de 1870 os habitants de Bosnia-Herzegovina y de Bulgaria se
sublevaban a lo Imperio Otomán, encomenzando una crisi internacional. Por o
Congreso de Berlín de chulio de 1878 Austria-Hongría ocupan Bosnia-Herzegovina y
o Sanchac de Novi Pazar.

A ocupación de Bosnia-Herzegovina, que ya no chustificaba una muga melitar y en
1872 fue suprimita a muga melitar de Croacia y Eslavonia, quedando os serbios y
crovates sin os privilechios que i teneban, con o que creixe o descontento.

Una lei d'educación de 1879 imposa a las escuelas d'as minorías un minimo
d'amostranza de l'hongaro, y en 1907 encara aumentan as disposicions d'esta lei.

O 28 de chunio se produce l'atentato de Sarajevo, o 27 de chulio Austria-Hongría
declara a guerra a Serbia y o 28 de chulio encomienza a primera Guerra Mundial,
en a que Austria-Hongría ye derrotata.

O día 11 de noviembre de 1918 o Emperador Carlos se refuchia en Italia. A
derrota suposa un cambeyo total de mugas y creyación de nuevos estatos con
territorios en l'antigo imperio: Checoslovaquia, Reino d'os Serbios, Crovates y
Eslovens, Polonia y perdugas territorials a mans d'os estatos güegants: Italia y
Rumanía. Austria y Hongría se deseparan.

O 12 de noviembre de 1918 se proclamó a Republica de l'Austria Alemana
“Deustch-Österreich”, como parte d'a Republica Alemana, manimenos o Tratato de
Saint-Germain-en-Laye prohibiba que os alemans austriacos s'unisen a lo atros
alemans en un mesmo estato, y se creya a Republica d'Austria, con un rechimen
federal dende octubre de 1920.

Por o tractato de Trianon Hongría pierde territorios habitatos por mayorías no
hongaras en as suyas marguins.



https://an.wikipedia.org/wiki/Idioma_swahili

O swahili (dito kiswahili en swahili) ye una luenga bantú amplament parlata en
l'Africa Oriental. O swahili ye a luenga materna d'os swahilis, que habitan una
extensión de 1.500 km d'a costa africana Oriental dende o sud de Somalia dica o
norte de Mozambique, encluyindo-ie as isles costeras como l'archipielago de
Zanzíbar. Mientres o dominio d'o Imperio Britanico, a suya administración la
fomentó como luenga de relación; actualment ye a luenga negroafricana mas
estendillata. Tien alto u baixo uns cinco millons de parlants como primera
luenga y entre cinquanta y cient millons de parlants como segunda luenga. O
swahili ha esdevenito una lingua franca ta Africa Oriental y arias circumdants.

Ye luenga oficial (cooficial) en Kenia (chunto a l'anglés), Tanzania (chunto a
l'anglés), Republica Democratica d'o Congo (chunto a o lingala, o kikongo, o
chiluba y u francés) y Ruanda (chunto a o kinyarwanda, l'anglés y o francés). A
forma estandar ye basata en o dialecto d'a isla d'Unguja, en Zanzíbar, o
kiunguja. O kingwana ye un dialecto muit diferenciato emplegato a l'este d'a
Republica Democratica d'o Congo.

O glotonimo swahili, procede d'o termin arabe sawāhil ("costas"), que significa
"costero". Ista denominación s'aplicó a os habitants d'a costa d'Africa Oriental
que pendeban de l'antigo soldanato d'Omán (dende Kilwa dica Berbera). O nombre
d'o idioma en a propia luenga ye kiswahili. O prefixo ki- s'adhibe a toponimos
ta referir-se a la luenga d'istos. Por eixemplo, d'a parola Hispania (Espanya)
se forma kihispania ("(idioma) espanyol").

O suyo orichen no ye guaire preciso y s'ha de situar en o contacto en a costa
africana de l'Ocián Indico, en particular en a isla de Zanzíbar, entre
comunidatz bantús, arabes y persas, que dioron orichen a la civilización swahili
entre os sieglos VIII a XII. O swahili tien literatura escrita en alfabeto arabe
a partir d'o sieglo XIII. Un d'os primers documentos conoixitos en swahili ye un
poema epico titulato Utendi wa Tambuka ("A Historia de Tambuka"), que se data en
l'anyo 1728.

Ye a luenga oficial d'Uganda, Tanzania y Kena, asinas como d'a Unión Africana
(chunto l'anglés, o francés, l'arabe, o espanyol y o portuguès). A la Republica
Democratica d'o Congo tien a consideración de "luenga nacional". Ye utilizata
por uns 80 millons de personas en l'Africa Oriental y se considera una "lingua
franca" en un territorio on bi ha decenas d'atras luengas. Curiosament, en as
enqüestas sociolingüisticas, nomás o 2% d'a población local la considera a suya
luenga materna.

O swahili s'escribió con l'alfabeto arabe dica o sieglo XVIII, pero a forma
escrita habitual en l'actualidat fa servir l'alfabeto latín. Recientment se
desembolicó o sistema d'escritura mandombe ta diversas luengas centroafricanas,
entre ellas o swahili, encara que o suyo uso ye minoritario. A ortografía
moderna ye altament fonemica, por lo que a suya lectura y pronunciación ye prou
simpla, a esferencia de l'anglés y francés, a on as grafías etimolochicas
predominan sobre as fonemicas, particularment en as vocals.

Una parola aragonesa provenient d'o swahili ye safari, que s'escribe igual y
quiere decir "viache". Atras parolas y esprisions en swahili que son conoixitas
en o nuestro contexto cultural provienen mas que mas d'o cine, como son:

Encara que a sobén se diz que ye un dialecto de l'arabe, o swahili ye una luenga
bantú que ha asimilato a-saber-los amprens d'atras luengas, mas que mas de
l'arabe, en efecto, pero tamién d'o portugués y de l'anglés. Por eixemplo, de
l'arabe:

As reglas de pronunciación d'o swahili son muit simples. Totas as parolas son
planas, fueras de Zanzíbar que ye esdrúixola (/'θan.θi.bar/). Totas as letras
que s'escriben se pronuncian.

Totas as silabas rematan en vocal, pero una m u una n pueden estar por si solas
una silaba. As vocals son como en aragonés estándar, nomás en tienen que cinco.
As consonants, tamién igual que en aragonés, con as sigüients puntualizacions:

O siguient quatrón presenta o inventario de consonants en swahili. En parentesi
apareixen os alofonos, en cursiva a grafía y entre barras os fonemas.



https://an.wikipedia.org/wiki/Idioma_sardo

O sardo (sardu) ye una luenga romance occidental charrata en Cerdenya (Italia)
por 1.350.000 presonas. Comparte caracteristicas, sobretot, con as luengas
romances ibericas, antimás con o italián. Ye considerata una d'as luengas
romances més arcaicas, porque ha conservatas as vocals breus i y u latinas, as
que en altras luengas romances se convirtioron en e y o.

O sasarés se charra en Sasari y fa part chunto con o gallurés d'una transición
lingüistica enta o corso. Carlo Tagliavini considera que estas parlas de
transición s'han orichinato sobre un substracto "pareixito a lo sardo" por un
proceso historico que las ha feito amanar-se a lo corso y lo italián por antigas
relacions con a Republica de Pisa.

O lexico sardo presenta catalanismos y bell aragonesismo que s'introducioron en
o periodo que Cerdenya pertanyó a la Corona d'Aragón, y tamién bell
castellanismo d'un periodo més tardano, en o que o castellán eclixó a las atras
luengas d'o "Imperio Espanyol".

A presencia d'os iberorromances estió més fuerte en os centros de Gallura y d'a
redolata de Sasser. Muitos sardos escribiban en catalán, que representaba pa
ells a luenga de cultura. Dimpués se desvinió o mesmo con o castellán, que estió
dica l'anyo 1764 a luenga oficial d'os tribunals y as escuelas. Os catalanismos
son freqüents en a terminolochía d'administración, d'a ilesia u d'a pesca.

Intresants son os catalanismos trona ("predicadera") y seu, representando este
zaguero tamién un aragonesismo (como la "Seu de Sant Salvador de Zaragoza"), a
l'egual que ye un aragonesismo en sardo cardelina. A parola pa dicir "chuez" ye
en campidanés guggi y en nugorés žužže, coincidindo una forma de l'aragonés
medieval chuche y o catalán judge



https://an.wikipedia.org/wiki/Idioma_belorruso

O belorruso (Беларуская мова) ye una luenga indo-europea d'a familia eslava y
d'a branca oriental, oficial en a Republica de Belarrusia.

En muitos caracters ye intermeyo entre o ruso y o polaco. Os textos més antigos
en luenga eslava con rasgos belorrusos son d'o sieglo XIII. A fins d'o sieglo XV
o belorruso ya heba sustituito a lo latín como luenga escrita d'o Gran Ducato de
Lituania. Os textos més importants son os codigos churidicos (estatutos lituans)
de 1529, 1566 y 1588, a més de traduccions y prefacios d'a Biblia de Francis
Skaryna. Manimenos, en 1696 o Parlamento polaco prenió a decisión de fer d'o
polaco a unica luenga oficial en tota a Republica d'as Dos Nacions y o belorruso
cayó en desuso como luenga escrita.

O renaiximiento d'a luenga bielorrusa se produció a prencipios d'o sieglo XIX
como resultato d'investigacions folkloricas en tierras d'a Republica d'as Dos
Nacions absorbitas por o Imperio Ruso, investigacions que quereban demostrar a
identidat rusa u polaca d'a población local. L'acumulación d'ixos datos
etnograficos, folkloricos y linguisticos conducioron a la conclusión que os
belorrusos son un pueblo eslavo diferenciato.

Con a publicación d'os periodicos Nasha Dola y Nasha Niva dende 1905 y
l'aparición d'os primers escritors destacatos Kupalas, Kolas y Ahdanovich, se
fixó una luenga standard. En a Primera Guerra Mundial os ocupants alemans
permitioron l'uso d'esta luenga y que s'ubrisen escuelas belorrusas. Dende 1918
amanixioron dos normas, a d'os belorrusos de Polonia que teneban como centro
intelectural Vilna y a d'os beelorrusos d'a URSS, con a gramatica de
Taraxkyevich u Taraxkievitsa como standard. O belorruso sovietico desembolicó en
os anyos 1920 una terminolochía d'administración, de fuerzas armatas y de
scencias, pero en os anyos 1930 Stalin esclafó con una fura represión a vida
intelectual belorrusa, ordenó una reforma ortografica en 1933 y unos cambeyos
gramaticals enfilatos a amanar a luenga escrita a lo ruso. Os alemans
permitioron periodicos en belorruso y escuelas en belorruso, pero os profesors
yeran obchecto de represalias por parte d'os partisans.

Dimpués d'a Segunda Guerra Mundial cada vegata i heba menos escuelas que fesen
servir o belorruso. As autoridatz sovieticas ixemenaban a ideya que o belorruso
yera un dialecto rechional inferior y que a luenga d'alta cultura yera o ruso,
muita chent dixó de charrar belorruso. A més charrar belorruso representaba o
periglo de ser acusato de nacionalista burgués. Manimenos dende os anyos 1970
bells intelectuals han encomenzato a defender o belorruso y bi ha una nueva
cheneración d'escritors.

O belorruso s'escribe en alfabeto cirilico con dos normas, una anterior a 1933
(entre os emigratos y entre bells chóvens de Bielorrusia) y posterior a 1933.
Tamién existe un sistema alfabetico con caracters latinos, e os tartres de
Belorrusia fan servir a grafía arabe.



https://an.wikipedia.org/wiki/Helsinki

Helsinki (Helsinki ['helsiŋki], en finlandés, Helsingfors en sueco, Helsset en
sami) ye a capital de Finlandia, amás d'estar a ciudat con mayor numero
d'habitants d'o país.

A suya población ye de 620.982 habitants (2014) en una superficie de 715,55 km²,
con una densidat de población de 2.906,4 hab/km².

A ciudat se troba situata en a parti sud d'o país, a o canto d'o golfo de
Finlandia en a mar Baltica.

En 1550 o rei Gustavo I de Suecia establió a ciudat de Helsinki, con a finalidat
de rivalizar con a ciudat hanseatica de Reval (hué Tallinn, a capital
d'Estonia), y li dió o nombre sueco de Helsingfors. Sindembargo, a importancia
d'o lugar estió radida, dica que se construyó una fortaleza, Sveaborg (hue
conoixita con o nombre en finlandés de Suomenlinna, a fortaleza de Finlandia).

O día 11 de mayo de 1713, tropas d'o Imperio ruso conquirioron a ciudat a os
suecos.

Dende l'anexión por o Imperio ruso d'o Gran Ducato de Finlandia en 1809, dimpués
d'a Guerra Finlandesa (1808-1809) con Suecia, a ciudat creixió, pus o zar
Alexandre I de Rusia cambeó a capital de Finlandia de Turku ta Helsinki, ta
reducir asinas o peso de l'herencio cultural sueco en o país. En 1827 se cambeó
tamién a seu d'a unica Universidat d'o país de Turku ta Helsinki (hué ye a
Universidat de Helsinki).

O centro historico de Helsinki, construito en estilo neoclasico ta pareixer-se a
la ciudat rusa de Sant Petersburgo, a capital de l'Imperio ruso, ye un claro
herencio d'ixas embueltas.

Encara que a Guerra Civil finlandesa fació estrozas en a ciudat, ista se
recuperó a escape, y se facioron plans ta o ixamplamiento d'a ciudat seguntes
planos d'os millors arquitectos, encara que denguno se plegó de rematar.

Mientres a Guerra d'Ibierno (1939-1940) y a Guerra de Continación (1941-1944),
en a Segunda Guerra Mundial, a ciudat fue bombardeyata por l'Exercito Royo
sovietico, encara que no se destruyoron a mayor parti d'as ciudatz europeas
d'ixas calendatas.



https://an.wikipedia.org/wiki/Gravedat

A gravedat ye a fuerza d'atracción mutua que experimentan dos obchectos con
masa. Se tracta d'una d'as quatre fuerzas fundamentals observatas dica agora en
a naturaleza chunto con a fuerza electromagnetica, a fuerza nucleyar débil y a
fuerza nucleyar fuerte.

A gravedat ye amás important respecto a lo funcionamiento de l'universo: as
fuerzas nucleyars son de tan curto alcanze que nomás se manifiestan en o mundo
atomico y subatomico; a fuerza eletromagnetica puet actuar en qualsiquier
distancia, pero se basa en a existencia de dos tipos de cargas (a positiva y a
negativa, que existen en igual cantidat) de maniera que cargas diferents
s'atrayen y cargas iguals se repelen, u sía que o resultato a gran escala ye
neutro. D'atra man a fuerza d'a gravedat ye siempre atractiva y actua en
qualsiquier distancia, por ixo ye siempre present en totz os puestos. Ella ye a
causant de que a Tierra chire arredol d'o Sol (entre os qualos bi ha más de 150
millons de kilometros) y de que o Sol se mueva arredol d'o centro d'a Carrera de
Sant Chaime (á más de 25 mil anyos luz de distancia). Amás d'ixo, a fuerza
gravitatoria ye, d'entre as quatre fuerzas fundamentals, la que menos entienden
os fisicos modernos. Istos aspiran a formular a Gran Teoría Unificata, a on que
as quatre fuerzas sían unitas en un modelo fisico que describa o comportamiento
de l'universo como un tot. Dica l'inte, a fuerza d'a gravedat ye amás
problematica, la que se resiste a la unión.

Siempre s'ha dito que a gravedat nos atraye enta o centro d'a Tierra; pero si
analizamos detenidament a forma en que un obchecto masivo "deforma" o
espacio-tiempo que lo rodía plegaremos a la conclusión de que no ye una fuerza
que nos atraye, sino más bien una fuerza que nos empenta enta lo centro d'un
cuerpo masivo, en iste caso a Tierra. Por tanto, habérbanos de decir: "A
gravedat ye a fuerza que empenta un obchecto masivo enta o centro d'unatro de
más masivo".



https://an.wikipedia.org/wiki/Garrulus_glandarius

O gai u gayo (Garrulus glandarius (L., 1758)) ye un muixón de mida meyana,
d'entre 30 e 35 cm de lonchitut, con alas curtas y arrondoladas que no gosan a
exceder es 60 cm d'amplaria. Como totz es corvidos s'alimenta d'animals chicotz,
glans, lulos y altras fruitas, de manera omnivora. Ye un habitant caracteristico
d'as selvas caducifolias.

Se conoix rapidament per as suyas caracteristicas colors marronosas u
naranchencas en o cuerpo, con franchas blancas en as alas que se centellean
caracteristicament a distancia quan l'animal fui per entre la vechetación,
mientres emit o suyo caracteristico chilo que li ha dato o nombre en aragonés;
"gaik", que puet repetir-se y ye siempre estrident. As singulars tacas azuls que
tien en as alas només son veyibles quan l'animal ye posato a las brancas, y son
una d'as partis clau d'a suya identificación.

O gai ye un muixón imitador, isto quier decir que emplega tiempos d'a suya vida
en aprentar as cantas d'altras aves d'o suyo ambient, y finalment las emplega ta
trafulcar-las y fer-las fuera d'o suyo territorio, fendo a sobén que istas
creigan que lo territorio ye ocupato per altros animals d'a suya propia especie.
Ista conduita ye singularment important con as cantas de bellas rapinyadoras
nocturnas, que en establir-se a lo suyo territorio, podriban significar un
periglo ta lo chicot corvido.



https://an.wikipedia.org/wiki/Francisco_de_Goya_y_Lucientes

Francisco José de Goya y Lucientes (30 de marzo de 1746 – 16 d'abril de 1828)
estió un pintor y gravador aragonés. Naixito en Fuent de Todos y creixito en
Zaragoza, pasaría gran parte d'a vida suya en Madrit.

Influenciato per Velázquez, a repercusión de Goya en pintors como Manet u
Picasso y, de feito, en o mundo de l'arte contemporanio en cheneral, ye
verdaderament significativa. A suya pintura yera fondament subversiva y
subchetiva en un tiempo en que ixas actitutz no yeran pas comuns. O enfasis en o
primer plan y en un fundo difuminato antecipa, per eixemplo, a pintura de Manet.
As deformacions d'os rostros podrían considerar-sen d'un expresionismo abanzato,
anterior a las caras de Munch. Muitas d'as pinturas de Goya se contan entre as
grans obras d'a historia de l'arte, o que fa d'ell ciertament o pintor aragonés
mas conoixito internacionalment. Devez, a particularidat d'o suyo chenio y a
suya vida ye estata motivo d'inspiración ta mas d'una cinta.

Francisco de Goya, conoixito familiarment como Francho (fendo servir un
hipocoristico en aragonés), naixió en Fuent de Todos o 30 de marzo de 1746. Su
pai yera pintor y dorador de retablos y su mai descendeba d'una familia d'a
nobleza chica d'Aragón.

Poco se conoix d'a suya nineza. Acudió a las Escuelas Pías de Zaragoza y
emprencipió a suya formación artistica a la edat de 14 anyos, tenendo como
mayestro a José Luzán, artista local poco conoixito, amigo de su pai, en
l'obrador d'o qual Goya pasaría quasi quatre anyos.

En 1763, o choven artista viachió ta Madrit con l'asperanza de ganar una beca de
l'Academia de Bellas Artes de Sant Fernando, aduya que no conseguiría ni en ixa
ocasión ni en 1766, quan lo prebó de nuevas.

En a suya estacha en Madrit fació amistanza con unaltro artista aragonés,
Francisco Bayeu, pintor d'a corte que treballaba en o estilo academico
introdueito en Espanya per o pintor alemán Anton Raphael Mengs. Bayeu tenió una
graniza influencia en a formación primerenca de Goya y a él se debe que
participase en un encargo important, os frescos d'a vuelta d'a basilica de
Nuestra Senyora del Pilar de Zaragoza (1772, 1780-1782), y que mas tardi podese
afincar-se en a corte.

Ta zaguerías de 1769, Goya marcha ta Italia, a on permaneixió alto u baixo dica
chunio de 1771. A suya actividat en ixe tiempo ye relativament esconoixita; se
sabe que pasó bells meses en Roma y que vesitó Venecia, Bolonya, Chenova, Modena
y Ferrara, d'entre altras ciudatz.

Dimpués se'n torna ta Aragón, afincando-se en Zaragoza, an que realizó los
frescos d'a vuelta d'o coreto de la basilica d'a Virchen d'o Pilar y as pinturas
murals de l'oratorio d'o palacio de Sobradiel (1772).

De 1774 son as pinturas a l'olio sobre muro d'a ilesia d'a cartoixa d'Aula Dei,
amán de Zaragoza, que ya antecipan o estilo que desarrollará en os frescos de
l'armita de Sant Antonio de la Florida en Madrit, en 1798. En ista zaguer
calendata encomenzó a fer gravatos, rancando d'a obra de Velázquez que, chunto
con a de Rembrandt, sería mientres que vivió la suya principal fuent
d'inspiración.

Ta chinero de 1775, Goya s'instaló de traza finitiba en Madrit en casa d'o
cunyato suyo, Francisco Bayeu, y emprencipió a treballar ta la Real Fábrica de
Tapices de Santa Bárbara. Os cartons que realizó dende alavez dica 1792 estioron
bien apreciatos per a visión quasi coronista, fresca y amable que ofriban d'a
vida cutiana espanyola. Con éls rebolucionaría la industria d'o tapiz d'ixos
tiempos. O Museu d'o Prado guarda buena parte d'ixos tapices, como O quitasol
(1777), A gallina ciega (1787) y A voda (1791-1792).

Entre 1780 y 1782, pintó en o Pilar a buelta Regina Martyrum, una extraordinaria
obra en a que da rienda suelta a lo suyo chenio, a despeito d'a censura de Bayeu
y d'o desgusto d'os miembros d'o capítol.

En 1789 estió nombrato pintor de cambra per Carlos IV y en 1799 ascendió a
primer pintor de cambra, a canto de Mariano Maella, tornando-se o retratista d'a
reyaleza espanyola, pintando a reis como Carlos IV y Ferrando VII. D'entre ellas
espunta la pintura d' A familia de Carlos IV (Museu d'o Prado), per como
amuestra a la familia reyal con una sencilleza y una honestidat muito alpartatas
de la ideyalización que acostumbraba a emplegar-se.

Goya espleitó d'una posición privilechiata en a corte, feito que determinaría
que o Museu d'o Prado de Madrit heredase una parte prou important d'as obras
suyas, entre as que i son os retratos oficials y as pinturas de tema historico.
Muitas d'istas zagueras reflexan scenas d'as horrors escaixitas en o tiempo d'a
Guerra d'o Francés u Guerra d'a Independencia (1808-1814), dimpués que as tropas
francesas de Napolión Bonaparte ocupasen a Peninsula Iberica, y tienen como
alazet a suya experencia personal en ixos intes, trascendendo tota
representación patriotica ta creyar una denuncia fura y descarnata d'a crueldat
humana.

D'entre as más conoixitas pinturas de Goya, i feguran A Maja Espullata y A Maja
Vestita. Represientan a mesma muller en a mesma postura, espullata en una tela y
vestita en l'altra. A maja bestita la pintó dimpués de l'altroche que a sociedat
espanyola d'ixe tiempo heba comeso sobre a maja espullata. Refusó la ideya de
pintar-li bella ropa dencima, y s'estimó mas de creyar una pintura nueva.

Entre 1797 y 1799 debuixó y gravó a l'auguafuerte a primera d'as suyas grans
series de gravatos, Os Caprichos, en os quals satiriza os defectos socials y as
supersticions d'ixe tiempo.

D'altras series posteriors, como a de Los desastres de la guerra, u esferras d'a
guerra, (1810), u a d'os Disparates (1820-1823), presientan comentarios encara
más causticos sobre os mals, as fatezas y barucas d'a humanidat.

En 1814 pintó lo 2 de mayo de 1808 en Madrit: a luita con os mamelucos, y lo 3
de mayo de 1808 en Madrit: os afusilamientos en o mont d'o Príncipe Pío (os dos
en o Museu d'o Prado). Istas pinturas reflexan vivament a horror y o dramatismo
d'as esferras brutals que ocorrioron en Madrit a lo largo d'ixa guerra a mans de
grupos de soldatos franceses y echipcios (mamelucos). As dos son pintatas, como
muitas d'as zagueras obras de Goya, con gruesas pincelatas de tonalidatz escuras
matizatas per refinatos toques d'amariello, ocre y carmín.

O descenso en o numero d'encargos, a xordera, a situación politica y belaltras
circumstancias personals marcarían una evolución que amuestra lo fundo
enfoscamiento progresivo d'o suyo carácter. Amanata la fin d'a suya vida,
s'entutó en a clamata Quinta del Sordo ("Masada d'o Xordo"), en a redoldanza de
Madrit, producindo unas escuras y espantibles pinturas, mezcla de locura y
fantesía, clamatas Pinturas Negras (1820) igual per a color como per o
contenito, que suposan ta muitos una abanza d'o movimiento expresionista. Ixas
pinturas estioron orichinalment feitas a lo fresco en as paretz d'a quinta,
pasando-sen a lienzo en 1873.

D'entre ellas, en despuntan belunas como l'Aquelarre, o gran buco (1821-1823) u
a de Saturno deborando a un fillo, que represienta una scena con o dios Saturno
d'a mitolochía grecorromana.

En 1824, decide d'exilar-se voluntariament ta Bordeus, a on treballó a tecnica,
alavez quasi esconoixita, d'a litografía, con a que fació una serie de scenas
taurinas consideratas d'entre as millors d'o suyo chenero. Allá tamién i pinta,
en 1827, a leitera de Bordeus (Museu d'o Prado), una obra clau en a historia d'a
pintura que antecipa lo impresionismo.

En ixa mesma ciudat de Bordeus moriba Goya quatre anyadas dimpués, xordo y
ciego, en a nueit d'o 15 t'o 16 d'abril de 1828.



https://an.wikipedia.org/wiki/Fotosintesi

A fotosintesi (d'o griego φώτο foto, "luz" y σύνθεσις synthesis, "composición")
ye una rota metabolica que convierte o dioxido de carbonio en compuestos
organicos, más que más zucres, emplegando a enerchía d'a luz solar. A
fotosintesi se produce en as plantas, as algas, y muitas especies de bacterias,
pero no en as arqueobacterias. Os organismos fotosinteticos reciben o nombre de
"fotoautotrofos", pero no totz os organismos que emplegan a luz como fuent
d'enerchía fan a fotosintesi, ya que os "fotoheterotrofos" emplegan compuestos
organicos, y no dioxido de carbonio, como fuent de carbonio. En as plantas, as
algas e as cianobacterias, a fotosintesi fa servir dioxido de carbonio y augua,
liberando oxichén como producto residual. A fotosintesi tien una importancia
crucial ta la vida en a Tierra, ya que amás de mantener o ran normal d'oxichén
en l'atmosfera, quasi totas as formas de vida en penden dreitament como fuent
d'enerchía, u indreitament como fuent zaguera d'enerchía en o suyo alimento. A
cantidat d'enerchía presa por a fotosintesi ye prou graniza, de bells 100
terawatts: ixo ye bellas seis vegatas a enerchía consumita anyalment por a
civilización humana. En total, os organismos fotosinteticos convierten bells
100.000 millons de toneladas de carbonio en biomasa cada anyo.

Encara que a fotosintesi se puet producir de diferents maneras en diferents
especies, bells rasgos son siempre iguals. Por eixemplo, lo proceso siempre
prencipia quan a enerchía luminica ye absorbita por proteínas ditas centros de
reacción fotosinteticos, que contienen clorofilas. En as plantas, istas
proteínas residen en o interior d'organulos ditos cloroplastos, mientres que en
as bacterias se troban en a membrana plasmatica. Una parti d'a enerchía luminica
ye recullita por as clorofilas en forma de trifosfato d'adenosina (ATP). A resta
d'a enerchía se fa servir ta trayer electrons d'una substancia como l'augua.
Allora, istos electrons s'emplegan en as reaccions que transforman o dioxido de
carbonio en components organicos. En as plantas, algas y cianobacterias, isto se
fa a traviés d'una seqüencia de reaccions dita ciclo de Calvin, pero en bellas
bacterias se dan conchuntos diferents de reaccions, como lo ciclo de Krebs
inverso en Chlorobium. Muitos organismos fotosinteticos tienen adaptacions que
concentran u almadazenan o dioxido de carbonio. Isto premite reducir un proceso
dito fotorespiración en que se puet malmeter parti d'o zucre chenerato mientres
a fotosintesi.

A fotosintesi evolucionó en a historia evolutiva d'a vida, quan totas as formas
de vida d'a Tierra yeran microorganismos y l'atmosfera teneba muito más dioxido
de carbonio. Os primers organismos fotosinteticos probablement evolucionoron fa
bells 3.500 millons d'anyos, y emplegaban o hidrochén u l'acido sulfidrico como
fuent d'electrons, en cuentas de l'augua. As cianobacterias amaneixioron más
entabant, fa bells 3.000 millons d'anyos, y cambeyoron a Tierra ta cutio quan
prencipioron a oxichenar l'atmosfera a partir de fa bells 2.400 millons d'anyos.
Ista nueva atmosfera premitió a evolución de vida complexa, como los protistas.
Eventualment, fa bells 550 millons d'anyos, un d'istos protistas formó una
relación simbiotica con una cianobacteria, creyando l'antipasau d'as plantas y
as algas. Os cloroplastos d'as plantas actuals son os descendients d'istas
cianobacterias simbioticas ancestrals.

Bi ha diferents tipos de fotosintesis. En as plantas destacan as modalidatz C3 y
C4 seguntes o numero d'atomos de carbonio d'o primer compuesto sintetizau. As
segundas tienen aventalla en medios calidos y secos. Son plantas C3 o cotón, o
trigo, a soya, o tomate y a trunfa. Son plantas C4 qualques graminias tropicals
como o panizo, a canya de zucre, o sorgo y o millo, as crasulacias, as pinyas
tropicals y as cactacias (como as chumberas).

En as plantas C3, d'alcuerdo con o ciclo de Calvin o primer producto organico
que se fa en a fotosintesi con carbonio d'a molecla de CO2 ye l'acido
3-fosfoglicerico, que se forma a partir d'o CO2, augua y a Ribulosa 1-5
difosfato.

En as plantas C4 a part d'o ciclo de Calvin se fa a rota de Hatch-Slack. N'esta
rota no intervién a ribulosa 1-5 difosfato, lo fa l'acido fosfoenolpiruvico,
formando-se acido oxalacetico, que por deshidrochenación se transforma en acido
malico. L'acido malico decarboxila liberando CO2 que s'adhibe a la ribulosa 1-5
difosfato y entra en o ciclo de Calvin. D'esta traza augmenta a eficacia
fotosintetica por haber-ie CO2 de dos procedencias.



https://an.wikipedia.org/wiki/Filo_(bioloch%C3%ADa)

En zoolochía, o filo, tamién dito phylum (en plural «phyla») tipo morfolochico u
tipo organizador, ye una categoría taxonomica fincada d'entre lo reino y la
clase. S'emplega exclusivament en a división d'os reinos Animalia y Protista. En
botanica (reinos Plantae y Fungi) s'emplega lo termin división per cuentas de
filo. Os dos termins son equivalents, anque l'uso de lo un y l'altro se ye
fixato per tradición en cada sciencia.

O filo ye la subdivisión prencipal d'o reino animal y gosa referir-se a un grupo
d'animals que tienen alazetalment un mesmo plan cheneral d'organización
corporal. Asinas, os caragols, limacos u calamars pueden ser quaternaus a dintro
d'o mesmo filo (Mollusca) perque totz ellos tienen o mesmo plan basico
d'organización.

Anque existen quasi 40 filos, a més gran d'as mayorías d'entre os animals no
s'escayen si que en un d'os 9 prencipals: Arthropoda, Mollusca, Porifera,
Cnidaria, Plathelmyntes, Nematoda, Annelida, Echinoderma y Chordata. De feito,
més d'o 80% d'as especies animals son inclusas só que en o filo Arthropoda.
Diversos filos continen de raso d'entre una y bells (poquetz) centenars
d'especies, y son practicament esconeixitos ta lo gran publico.

Igual que pasa con altras categorías taxonomicas d'os sers vivos, perque que bi
ha una necesidat de clasifica-los con a maxima fidelidat en a suya filochenia,
mutos filos s'agrupan en superfilos y dimpués os taxons inferiors se pueden
veyer agrupados en subfilos.



https://an.wikipedia.org/wiki/Falco

Falco (L., 1758) ye un chenero d'aus rapinyaderas en a familia Falconidae d'a
orden Falconiformes. Os miembros d'iste chenero prenen o nombre popular de
falcons (d'o latín «falco», «falconis») de manera chenerica, anque existen
especies concretas a dintro d'o chenero que, en manifestando bella
caracteristica que les siga especifica, reciben bell nombre millor especifico,
como os ciquilins y os esmerellons.

Son aus depredaderas, cazaderas en volido con gran capabilidat ta maniobrar en
l'aire. En comparanza con altras rapaces, presentan as alas rematando en punta,
y o cuerpo bella cosa més aerodinamico que no en altras aus de rapinya. A suya
mida ye chiqueta (aproximadament, a mida d'un torcazo en as especies de més
grans dimensions) fendo presa més que més en altras especies d'aus, a las que
gosan encalzar quan vuelan. Tienen os parpagos y as fuesas nasals modeficatos
que les permiten guardar os uellos y as vías respiraderas d'eventuals impactos
de particlas de l'aire quan se baten en picato.

O falcón pelegrín (Falco peregrinus), una d'as especies de més gran mida, se
considera que ye l'animal més rapedo conoixiu, batendo-se en picato a velocidatz
que bailan d'entre os 230 y os 360 Km/h. A ixas velocidatz, os falcons no gosan
apretar as garras contra a suya presa, y a suya tecnica ta matar no se basa si
que en propinar-le un impacto a l'animal que volaba, y con ixo le i gosan causar
a muerte quasi instantania. A velocidat de volido horizontal de la dita especie
s'ha puesto rechistrar en 96 Km/h.

F. alopex - F. amurensis - F. araea - F. ardosiaceus - F. berigora -
F. biarmicus - F. cenchroides - F. cherrug - F. chicquera - F. columbarius -
F. concolor - F. cuvierii - F. deiroleucus - F. dickinsoni - F. eleonorae -
F. fasciinucha - F. femoralis - F. hypoleucos - F. jugger - F. longipennis -
F. mexicanus - F. moluccensis - F. naumanni - F. newtoni -
F. novaeseelandiae -F. pelegrinoides - F. peregrinus - F. punctatus -
F. rufigularis - F. rupicoloides - F. rusticolus - F. severus - F. sparverius -
F. subbuteo - F. subniger - F. tinnunculus - F. vespertinus - F. zoniventris



https://an.wikipedia.org/wiki/Escaques

Os escaques, u también conoixiu a traviés d'o castellán como ahedrez (prenunciau
/axedrez/), ye un chuego de mesa orichinario de Persia, encara que as suyas
radices se pueden trobar en o xaturanga que se chugaba dende o sieglo VI aC en o
territorio de l'actual India. A traviés de Persia o chuego plegó a la resta d'os
territorios que heba conquiesto o Islam, ta dimpués estendillar-se por Europa. A
versión que se fa servir actualment desciende dreitament de l'adaptación feita
en o sudueste d'Europa (mas especificament en a peninsula iberica) d'a versión
arabe d'o chuego (conoixita como xatranj), con unas reglas que se fixoron en o
sieglo XIV.

Ye un chuego de mesa por turnos, a on i chugan dos chugadors. Se chuga en un
tablero quadrato con 64 casillas (8 d'amplaria por 8 de longaria), tenendo cada
chugador un conchunto de piezas (tamién clamatas escaques) igual encara que de
diferent color (gosan estar blancas ta l'un y negras ta l'atro), piezas que
tienen unas funcionalidatz diferents: rei (una pieza), reina (una pieza), alfil
(dos piezas), caballo (dos piezas), torre (2 piezas) y peyons (8 piezas), con un
total de 16 piezas. Cada chugador chuga por turno, podendo mover nomás que una
pieza d'o tablero mientres o suyo turno. L'obchectivo d'o chuego ye de matar a o
rei de l'atro chugador, en a chugata conoixita como "mate", sin que importen as
piezas de cada chugador que se pierdan (u se "maten") mientres a partita. Tamién
ye posible pactar entre os chugadors una situación d'empatz ("tablas"), en a
quala no gana dengún d'os chugadors, y tamién ye posible l'albandón d'un
chugador antis de rematar a partita quen veye que no ye posible de ganar-la. Bi
ha una muit ampla elaboración teorica sobre as formas de chugar, analizando-se
bellas chugatas, que tienen nombres propios, y fendo-se servir una estratechia
(os escaques no son en realidat so que un chuego d'estratechia, a on a suerte no
existe) determinata que en os chugadors expertos por un regular ye basata en
ixas elaboracions teoricas.

Ye hue uno d'os chuegos de mesa mas conoixitos y practicatos, estando federatos
en asociacions de chugadors alto u baixo 7,5 millons de presonas. D'antis mas se
gosaba chugar presencialment, pero quan amanixió o correu tamién se feban
partitas d'o chuego por correspondencia, una practica prou estendillata con as
nuevas tecnolochías, que permiten chugar por Internet u a traviés d'o correu
electronico. Antiparte, dende o sieglo XIX s'establioron as primeras
competicions internacionals d'escaques, organizatas por as federacions d'o
chuego, considerando-se que o primer campión mundial d'escaques estió Wilhelm
Steinitz. Actualment, a mayor competición internacional ye a Olimpiada
d'escaques, una competición de traza bianual organizata por a Federación
Internacional d'Escaques (FIDE por as suyas sieglas en francés, Fédération
Internationale des Échecs, establita en 1924). En 2001 o Comité Olimpico
Internacional reconoixió os escaques como un esporte. Antiparte, o 19 de
noviembre de cada anyada ye o Día Internacional d'os Escaques, establito ta
conmemorar a naixencia d'o chugador cubano José Raúl Capablanca, a qui se
considera como uno d'os millors chugadors d'escaques de totz os tiempos.

Dende muit antigo se facioron prebas ta trobar bella maquina capable de chugar,
estando muit famosos os primers automatas que se i desembolicoron, traza de
robots, encara que en muitos casos ixos "automatas" no yeran so que presonas
amagatas, u teneban una capacidat minima ta no mover so que una pieza, sin
posibilidat de variants. Sobre iste alazet, uno d'os obchectivos d'a primera
informatica estió tamién o de creyar bello programa informatico que permetese de
chugar a un solo chugador que chugase contra o programa, desembolicando-se dica
1997, quan por primer vegata un programa informatico redotó a un chugador
profesional, Garry Kasparov.

L'aragonés como atros idiomas europeus prenió o nombre d'iste chuego d'o persa
xah ("rei"), por a frase xah mat ("o rei ye muerto"). Ye tamién iste o caso de
l'occitán escac, d'o catalán els escacs, o francés u o rumán, y a traviés d'o
francés, l'angles chess. O italián scacchi indica una procedencia a traviés de
l'occitán.

En aragonés medieval ya se'n deciba escaques como se puet trobar por eixemplo en
o texto de Lo secuestro de Yolant de Torrellas:

Y tamién en os libros tradueitos a l'aragonés medieval como "La Flor de las
Ystorias d'Orient" y o "Libro d'as Marabillas d'o Mundo":

L'atra variant, más conoixida en l'actualidat en Aragón por o castellán,
ahedrez, viene d'o nombre orichinal d'o chuego en sanscrito xaturanga ("de
quatre miembros"), trasmeso a traviés d'o persa como xatranj y dimpués a traviés
d'o arabe como xitrench, pa esdevenir xadrez en portugués y aixedrez en
castellán medieval.

A parola cheque se remonta a tamién a xah. O francés échec a traviés d'as frases
dar jaque por impedir, controlar prenió o sentito de cedula de pago y dimpués
pasó a l'anglés con este sentito a forma check, que retornó a Francia como
chèque y dimpués a totas as luengas modernas con o significato de documento
bancario.

Talment tienga relación con esta serie lexica a parola haque/heque d'o castellán
d'Aragón, (cagaduna d'as bolsas de l'alforcha), que en o lexico comercial d'o
sieglo XV en Daroca s'escribiba xaqui.

En prencipiar una partita, cada chugador coloca as suyas piezas en o tablero en
una forma identica: tenendo un quadro de color blanca a la suya dreita y un
quadro de color negra a la suya cucha, coloca en a linia que tien mas amanata,
de dreita a cucha, una torre, un caballo, un alfil, o rei, a reina, o segundo
alfil, o segundo caballo y a segunda torre. Debant d'ista linia, ye a on coloca
os suyos 8 peyons.

L'alfil puet mover-se diagonalment por tot o tablero, con a quala cosa en
realidat puet tener como destín nomás que as casiellas d'a mesma color que a
color d'a suya casiella d'orichen; cal parar cuenta que en prencipiar una
partita cada chugador tien un d'os suyos dos alfils sobre una casiella de color
negra y l'atro sobre una casiella de color blanca.

O caballo se desplaza en debuixando una letra "L" por o tablero, con un
desplazamiento inicial de dos casiellas en linia recta ta dimpués desplazar-se
enta dreita u enta cucha una casiella, fendo tot iste movimiento d'una vegata y
estando amás a sola pieza que puet saltar dencima d'atras piezas, propias u de
l'adversario.

Os peyons nomás pueden desplazar-se en linia recta enta debant, una casiella per
vegata, movendo-se siempre en dirección d'o campo de l'adversario y sin poder
reblar mai. Si plega dica a zaguera linia d'o tablero, se diz que promociona, ye
decir, que se transforma en una qualsiquiera d'as atras piezas, a elección d'o
chugador, con a excepción d'o rei, estando ista promoción no una facultat d'o
chugador so que una obligación; por un regular os chugadors fan que o peón
promocione enta reina, en estar, como se veyerá dimpués, a pieza con millors
capacidatz de movimiento. Bi ha tamién bellas reglas especials respective d'o
movimiento d'os peyons, que se destallan de contino.

Antiparte, existe una atra regla respective d'o movimiento d'un peón, que ye a
dita captura a o trango y que s'escayece quan un peón devanta dos casiellas y
queda en a casiella a o canto d'un peón de l'atro chugador. En ixas condicions,
o chugador adversario no podría capturar a pieza propia, pero en iste caso se fa
la ficción de que o peón no ha devantato dos casiellas, so que una, y se permite
que l'adversario "minche" a pieza propia.

O rei puet desplazar-se por o tablero una casiella en qualsiquier dirección, a
dreita u a cucha, entabán u enta dezaga, y tamién en diagonal.

Ista regla cheneral tien una excepción, que ye a chugata dita enroque, que
s'amostrará quan se detallen as reglas de movimiento d'as torres.

A reina ye una pieza que puet desplazarse a dreita, a cucha, enta debant, enta
dezaga u en diagonal a qualsiquier puesto d'o tablero que se trobe en ixa
dirección.

As torres pueden desplazar-se enta dreita u enta cucha, y enta debant u enta
dezaga, con destín en qualsiquier casiella d'o tablero de chuego.

Una regla especial ye o enroque, que permite no nomás que mover dos piezas
propias en una mesma chugata sino que amás vulnera a regla cheneral de que una
pieza (a excepción d'o caballo) no puet desplazar-se dencima d'atras piezas. En
iste caso, o rei y a torre fan un movimiento simultanio, quasi
intercambeyando-se as suyas posicions, podendo estar un enroque largo u un
enroque curto; en o enroque largo l'intercambeyo se fa con a torre d'a man cucha
(que se troba más luent d'o rei) y en o enroque curto l'intercambeyo se fa con a
torra d'a man dreita, que se troba mas amán d'o rei. En rematar o enroque, o rei
resta protechito lateralment por a torre, desplazando-se o rei dos casiellas
enta o puesto a on se trobaba a torre y colocando-se a torre a o suyo canto,
ocupando o puesto contrario respective d'o rei que ocupaba antis d'o enroque.

Ta poder-se enrocar, cal cumplir totas y cadaguna d'as siguients condicions:
garra d'as dos piezas que se mueven en un enroque (torre i rei) no ha d'haber-se
movito anteriorment en a partita; entre rei y torre, quan se fa o enroque, no
puet haber-ie garra atra pieza, propia u d'o chugador contrario; o rei no se
troba menazato por garra pieza de l'adversario (no ye en chaque) y as casiellas
per a on ha de desplazar-se o rei (no a torre) no han d'estar baixo o control de
garra pieza de l'atro chugador.



https://an.wikipedia.org/wiki/Electronvolt

Un electronvolt (simbolo eV) ye a cantidat d'enerchía adquirita por un electrón
libre en travesar un campo electrostatico con una esferencia de potencial d'un
volt. Ye una unidat d'enerchía.

No ye una unidat d'o SI, pero ye acceptata por estar emplegata con unidatz d'o
SI.

Albert Einstein descubrió que a enerchía ye equivalent a la masa, y lo exprisó
en a famosa formula: E = m c². Por ixo, a fisica de particlas usa o eV/c² como
unidat de masa, con l'abantalla de que a conversión entre masa y enerchía ye
trivial.

Por eixemplo, un electrón y un positrón, cadagún con una masa de 511 keV/c²
(ista masa no ye a mesma que a d'o protón), pueden aniquilar-se chenerando una
enerchía de 1,022 MeV.

En bellas arias, como por eixemplo a fisica d'os plasmas, puet estar convenient
emplegar o electronvolt como a unidat de temperatura. Ta saber a temperatura
d'una particla en kelvins, a partir d'a suya enerchía en electronvolts, se fa
servir a constant de Boltzmann kB.

Por eixemplo, una temperatura tipica d'o plasma a una fusión por confinamiento
magnetico ye de 15 keV, ye decir 174 MK (megakelvins). A temperatura ambient (~
20°C) correspondería a 1/40e electronvolt (0,025 eV).

Una tipica molecula atmosferica, tien una enerchía d'alto u baixo 0,03 eV, y as
particlas en una explosión nucleyar tienen enerchías d'entre 0,3 a 3 MeV.



https://an.wikipedia.org/wiki/Electrecidat

A electrecidat (d'o griego elektron, que significa ambre) ye un fenomeno fisico
que tien orichen en as cargas eletricas, manifestando-se a suya enerchía en
fenomens mecanicos, termicos, luminosos y quimicos, entre atros. Se puet veyer
de forma natural en os rayos, que son descargas electricas producitas por o
rozamiento d'as particlas d'augua en l'atmosfera (electrecidat estatica) y ye
parti esencial d'o funcionamiento d'o sistema niervoso. Ye a base d'o
funcionamiento de muitas maquinas, dende chicotz electrodomesticos dica sistemas
de gran potencia como os trens d'alta velocidat, y tamién de totz os
dispositivos electronicos. Tamién s'emplega ta la producción de sustancias
quimicas como l'aluminio y o cloro.

Ye un fenomeno conoixito dende l'antiguedat pero no fue dica os sieglos XVII y
XVIII que prencipioron a conoixer o suyos fundamentos. Gracias a os estudeos y
descrubrimientos de cientificos como Luigi Galvani, Alessandro Volta,
Charles-Augustin de Coulomb y Benjamin Franklin y en a primera mitad d'o sieglo
XIX André-Marie Ampère, Michael Faraday y Georg Ohm permitieron que en o zaguer
cuarto d'o sieglo XIX precipalment Nikola Tesla y Thomas Alva Edison
encomenzaran a fer aplicacions electricas ta la industria, telecomunicacions y
l'ambito domestico estando uns d'os prencipals motivos ta la segunda revolución
industrial.



https://an.wikipedia.org/wiki/Edimburgo

Edimburgo (Dùn Èideann en gaelico escocés; Edinburgh en anglés) ye un municipio
britanico, d'a rechión d'Escocia, d'a qual ye a suya capital. Edimburgo tien una
población de 448.624 habitants (2001) en una superficie de 262 km², con una
densidat de población de 730 hab/km². Ye tamién a capital d'o condato d'a ciudat
d'Edimburgo, y seu d'o Parlamento Escocés, d'o Gubierno d'Escocia (dende 1999,
dimpués d'a Lei d'Escocia de 1998) y d'a Universidat d'Edimburgo.

Edimburgo ye la segunda ciudat d'Escocia por numero d'habitants, dimpués de
Glasgow. Ye a capital d'Escocia dende l'anyo 1437. Una parte d'a ciudat fue
declarata Patrimonio d'a Humanidat por a UNESCO en l'anyada 1995. Fa parte d'a
Organización d'as Ciudatz d'o Patrimonio d'a Humanidat.

Bi celebran cada anyo o Festival Internacional d'Edimburgo, o Military Tattoo
d'Edimburgo y o Festival Internacional de Cine d'Edimburgo. Estos festivals
atrayen un important torismo, y a ciudat d'Edimburgo ye a segunda ciudat mas
vesitata d'o Reino Unito, con 13 millons de toristas per anyada.

O nombre d'a ciudat provién d'o britonico Din Eidyn (a fortificación d'Eydin),
quan a ciudat yera nomás que un chicot poblato en l'alto d'o pueyo central
d'Edimburgo. As fuents romanas d'o sieglo I fablan d'os votadini, a tribu
britana d'a rechión. Este orichen ye confirmato por o poema Y Gododdin, escrito
alto u baixo l'anyo 600, que fabla d'uns guerrers que celebraban en o gran
fortín d'Eidin.

Dimpués d'o setio d'a ciudat por os anglos d'o reino de Bernicia en o sieglo VII
a ciudat pasó a estar Edin-burh, y o suyo orichen podría estar anglosaxón
(Edwin's fort u fuert d'Edwin, estando Edwin lo rei Edwin de Northumbria d'o
sieglo VIII). Burgh significa fortaleza u grupo de construccions, y por
extensión, villa u ciudat, y ye amanato a la palabra alemana burg.

A preba d'a existencia d'una ciudat chunto a lo castiello ye en un documento de
prencipios d'o sieglo XII, fácil que de l'anyo 1124, que fabla de que o rei
David I d'Escocia cedió unas tierras a la ilesia de Holyrood d'Edimburgo. Esto
fa pensar que a ciudat comenzó a estar important entre l'anyo 1018 (quan o rei
Malcolm II d'Escocia aseguró o territorio de Lothians contra os ataques de
Northumbria) y l'anyo 1124.

O beneficiario d'esta cesión estió la Ecclisie Sancte Crucis Edwinesburgensi (a
ilesia d'a Santa Cruz d'Edimburgo, en latín, y esto fa pensar que os que
escribioron este documento pensaban que Edwin yera l'orichen etimolochico d'o
nombre d'a ciudat, por a quala cosa lo heban latinizato. Una altra hipotesi ye
que o nombre habría estato modificato en os 600 anyos anteriors ta integrar-ne
una w. Sindembargo, en 1170 lo rei Guillén I d'Escocia fa servir o nombre
Edenesburch en un documento de confirmación d'a cesión de tierras que fació
David I.

Documentos d'o sieglo XIV fablan ya d'o nombre actual d'a ciudat. As variants
ortograficas Edynburgh u Edynburghe son meras variants d'o nombre actual.

A ciudat recibe o nombre afectuoso d' Auld reekie (a ciudat con fumo en Idioma
anglico escocés, a causa d'as nubes negras escapatas d'as chamineras, que
formaban una nube negra environando Edimburgo.

Ye tamién conoixita como l'Atenas do Norte, por quantos motivos: topograficos (a
ciudat viella d'Edimburgo en o suyo pueyo ye comparable con l'Acropoli d'Atenas)
u cheograficos (Edimburgo, como Atenas, ye environata de tierras agicolas a man
d'un puerto, y esta situación no ye habitual en o norte d'Europa); en o sieglo
XVIII, o periodo d'a Ilustración en Escocia (Ilustración escocesa) s'estendilló
esta denominación, a impulso de personaches filosoficos como David Hume u Adam
Smith. Tamién por motivos arquitectonicos: En Edimburgo i ye important a
presencia de l'Arquitectura neoclasica inspirata en l'Arquitectura griega.

Edimburgo ye tamién conoixita como Dunedin, variación d'o suyo nombre celta
gaelico de Dùn Eideann. A ciudat de Dunedin, en Nueva Zelanda estió alazetalment
dita Nueva Edimburgo y hue ye conoixita como a Edimburgo d'o sud.

Os poetas Robert Burns u Robert Fergusson clamaron la ciudat Edina en os suyos
poemas. O escritor Ben Jonson fabla d'ella como l'atro uello de Gran Bretanya
(Britain’s other eye), y sir Walter Scott se i refiere como a Emperadriz d'o
Norte.

A topografía d'Edimburgo ye conformata de forma que os suyos abondants pueyos
permiten amplas anvistas panoramicas sobre a ciudat. A o sudeste d'o centro
urbano, ye Arthur's seat (a cadiera d'Artús, tamién clamato a cadiera de
l'arquero). Arthur's seat ye un cinglo extraplomato sobre o palacio de Holyrood
y sobre l'antigo casco urbán (Old Town). Iste pueyo, un crag en anglico escocés
(u scots), ye un conchunto de chamineras volcanicas d'o prencipal vulcán sobre o
qual fue construita Edimburgo. O vulcán se fundió sobre sí mesmo, basculando
lateralment, con a qual cosa i quedoron istos pueyos, os más altos d'a suya
redolada. Arthur's seat ye actualment encluyito en o parque de Holyrood, una
antiga propiedat reyal que feba parte d'o palacio de Holyrood, y ye igualment un
apreciato lugar d'esparcimiento d'os habitants d'a ciudat. O lugar fa parte d'os
lugars d'intrés scientifico en materia de Cheolochía d'o Reino Unito (Site of
special scientific interest, u SSSI en anglés).

A o norueste, dencima d'o centro d'a ciudat, bi ha Calton Hill. En a suya tuca
bi ha construitos bellos edificios, encluyindo-ie dos observatorios, una torre
en memoria de l'almirant Horatio Nelson, a Royal High School (a on bi yera o
Parlamento d'Escocia), y o National Monument, basato en o Partenón d'Atenas,
pero que no ye rematato. O nombre d'Atenas d'o Norte ta Edimburgo provién en
parte d'a existencia d'iste molimento. En Calton Hill se celebran tamién as
festividatz de Beltaine cada 1 de mayo.

O centro historico d'a ciudat d'Edimburgo ye dividito en dos partes por os
Chardins de Princes Street. A o sud d'os chardins bi ha a ciudat antiga (o vico
d'Old Town), dominato por o castiello, dencima d'a tuca d'un antigo crag
volcanico. L'eixe mayor d'a ciudat antiga, a Royal Mile, ye en l'arista d'o crag
y desciende ta o Palacio de Holyrood a l'este. A o norte d'os chardins, bi ha a
ciudat nueva (o vico de New Town). Istos Chardins se troban en l'antigo lugar a
on bi yeran unas zonas paulencas y o río Nor'Loch, emplegato antigament ta foso
d'o castiello.

A l'ueste d'o castiello bi ha o vico d'as finanzas, a on bi ha muitos bancos y
companyías de seguros. Tamién bi ha un edificio circular construito en granito,
a on bi ha o Centro Internacional de Conferencias.



https://an.wikipedia.org/wiki/Durrazo

Durrazo (en albanés Durrës) ye una ciudat situata en a costa central d'Albania y
a segunda més poblata d'o país y a més antiga. Ye la capital d'a prefectura de
Durrazo. A suya población ye estimata en 203.550 habitants (2009).

En febrero de l'anyo 1082, quan o mandato d'o emperador Aleixo I Comneno fue
ocupata por os normandos de Robert de Guiscard y Boemundo de Tarento dimpués d'a
batalla de Durrazo. Os bizantins recuperoron a ciudat 5 anyatas dimpués, pero la
tornoron a perder en l'anyo 1185, quan la conquirió o rei Guillén II de Secilia,
tamién normando. Dimpués d'a Quatrena Cruzata a ciudat fue transferita a lo
mandato d'a Republica de Venecia. Pasó a mans de Manfredo I de Secilia y de
Carlos I de Secilia en l'anyo 1268.

En griego ye Epidamnos (Επίδαμνος) y Dyrrhachion (Δυρράχιον), en latin
Dyrr(h)achium, en antigo eslavo eclesiastico Drač (Драч), en turco Dıraç, en
francés medieval Duras y en italián Durazzo. A forma en italián yera como esta
ciudat yera nombrata més a sobén en textos internacionals, pero o toponimo
albanés Durrës ha sustituito a lo toponimo italián en o sieglo XX.

En a "Cronica de Espaynna" de García de Eugui s'escribe Duraço, Duraçio y
Duracio:

En a "Cronica de Morea" parlan a sobén d'o duch de Duraç y una vegata de Duraço:



https://an.wikipedia.org/wiki/Dreitos_humans

Os dreitos humans se definen cheneralment como as libertaz, facultatz,
institucions u reivindicacions basicas que corresponden a tota presona por o
simple feito d'a suya condición humana, ta guaranciar-li una vida digna. Istos
dreitos se poseyen independientment de quala sía la situación legal u churidica
d'o país u rechión en o que habita y de factors como lo estatus, a etnia, a
nacionalidat u qualsiquier atra circumstancia d'o individuo en qüestión.

De forma legal, os dreitos humans quedan recullitos en a ordenación legal de
muitos estatos, asinas como en diferents tractatos internacionals, estando lo
más important d'istos a Declaración Universal d'os Dreitos Humans. A más, en a
mayoría de países desembolicatos, os dreitos humans son una base etica y moral
arredol d'a que se quiere construir l'orden cheopolitico d'a sociedat moderna,
antiparti de qualsiquier atra consideración legal.

Os dreitos humans son y han estato obchecto de permanent estudeyo por parti de
diferents corrients filosoficas y politicas en tota la historia, como lo
iusnaturalismo, o iusracionalismo u o iuspositivismo.



https://an.wikipedia.org/wiki/Diodo

Un diodo ye un dispositivo electronico. O suyo funcionamento se basa en as
valvulas de vueito, ya que premite o fluxo d'a corrient electrica en una
dirección, pero la bloqueya en o sentito contrario (restrinchindo lo movimiento
d'os electrons).

De forma simplificata, la curva caracteristica d'un diodo (I-V) ye formata por
dos rechions, por debant de cierta diferencia de potencial, se comporta como un
cercuito ubierto (no conductor), y por dezaga d'ista como un cercuito zarrato
con una muit chicota resistencia electrica.

Debito a iste comportamiento, se lis gosa decir rectificadors, ya que son
dispositivos capaces de convertir una corrient alterna en corrient contina (por
meyo d'un cercuito especial dito puent rectificador).

Os diodos p-n son unions de dos materials semiconductors extrinsecos de tipo p y
n, por lo que tamién reciben a denominación d'unión p-n.

En establir-sen istas corrients apareixen cargas fixas en una zona a un costato
y a l'atro d'a unión, zona que recibe diferents denominacions como: zona de
carga espacial, d'agotamiento, de deflexión, etz.

A mida que progresa o proceso de difusión, a zona de carga espacial va
ixamplando-se afondando en os materials a un costato y a l'atro d'a unión.
Manimenos, l'acumulación de cargas induce una diferencia de tensión (V) que
actuará sobre os electrons con una determinata fuerza de desplazamiento que
s'oposará a la difusión de vueitos y a la corrient d'electrons y rematará
aturando-los.

Ista diferencia de tensión d'equilibrio (V0) ye de 0.7 V en o caso d'o silicio y
0.3 V si o material ye o chermanio.

L'amplaria d'a zona de carga espacial una vegata que s'ha plegato a lo
equilibrio, gosa estar de l'orden de 0,5 micrometros pero quan un d'os materials
ye muito mas dopato que no l'atro, a zona de carga espacial ye muito mayor.

En ista situación, o diodo no habría de conducir a corrient; manimenos, a causa
de l'efecto d'a temperatura se formarán parellas electrón-vueito (se veiga
semiconductor) a un costato y a l'atro d'a unión producindo una chicota corrient
(de l'orden d'1 μA) dita corrient inversa de saturación.

Por efecto d'a polarización inversa, as concentracions de minoritarios—electrons
en a zona p (np), y vueitos en a zona n (pn}) -- disminuyen en amanar-se a la
unión dende as valors inicials d'o diodo no polarizato dica anular-se.

Tensión de muga, de codo u de partita (Vγ). A tensión de muga de polarización
dreita coincide en valor con a tensió d'a zona de carga espacial d'o diodo no
polarizato. En polariza dreitament o diodo, a barrera de potencial inicial se va
reducindo, incrementando a corrient licherament, arredol de l'1 0'o nominal.
Manimenos, quan a tensión externa supera a tensión de muga, a barrera de
potencial desapareixe, de traza que ta chicotz incrementos de tensión se
producen grans variacions d'a intensidat.

Corrient maxima (Imaix ). Ye a intensidat de corrient maxima que puet conducir o
diodo sin fundir-se por l'efecto Joule. Ya que ye función d'a cantidat de calor
que puet disipar o diodo, pende sobretot d'o disenyo d'iste.

Corrient inversa de saturación (Is). Ye a chicota corrient que s'estableixe quan
se polariza inversament o diodo por a formación de parellas electrón-vueito. Ye
función d'a temperatura d'o material y se duplica por cada incremento de 10 °C
en a temperatura.

Tensión de ruptura (Vr). Teoricament, quan se polariza inversament o diodo, iste
conducirá la corrient inversa de saturación; en realidat, a partir d'una
determinata valor d'a tensión de l'orden de 5 V, o diodo prencipia a conducir
tamién en polarización inversa.

O modelo matematico mas emplegato ye o de Shockley (en honor a William Bradford
Shockley) que premite aproximar o comportamiento d'o diodo en a mayoría d'as
aplicacions. A equación que liga a intensidat de corrient electrica y a
diferencia de potencial ye:

Ta evitar l'uso d'exponencials (encara que son un d'os modelos mas sencillos),
en ocasions s'usan modelos mas simples encara, que modelan as zonas de
funcionamiento d'o diodo por trampos rectos; son os ditos modelos de contina que
s'amuestran en a fegura. O mas simple de totz (4) ye o diodo ideyal.

L'oro prevoca a supresión d'os portiadors minoritarios. Ixo disminuye a
capacidat efectiva d'o diodo, premitindo d'operar a freqüencias altas. Os diodos
de chermanio y os Schottky son tan rapedos como iste, como tamién lo son os
transistors bipolars "capatos" ta funcionar como diodos. Os disenyatos ta fuents
d'alimentación son pensatos ta funcionar a un maximo de 400 Hz.

Son diodos que son feitos ta conducir tamién en sentito inverso. Iste efecto,
dito ruptura Zener, pasa a determinato voltache, fendo que se pueda empelgar o
diodo como una referencia de voltache de precisión. Bells dispositivos
etiquetatos como Zeners d'alto voltache, son en realidat diodos de lurte (se
veiga entalto). Dos diodos Zener (equivalents) en serie y unatro d'o revés,
constituyen un Transorb (marca rechistrata). Os diodos Zener son emplegatos
tamién en os motors paso-a-paso y en os cercuitos con relés ta desmagnetizar as
bobinas rapedament y evitar os picos de corrient que istas producen. Reciben o
suyo nombre d'o Dr. Clarence Melvin Zener d'a Southern Illinois University,
inventor d'o dispositivo.

Mientres os electrons trescruzan a unión, s'emiten fotons. En a mayoría d'os
diodos, son reabsorbitos, y son emesos a freqüencias no visibles (a sobén
infrarroyos). Manimenos, con os materials y a disposición adequata, a luz se fa
visible. O potencial d'istos diodos define a suya color. D'ista traza 1.2V
corresponden a lo royo y 2.4V a lo violeta. Totz os LEDs son monocromaticos.



https://an.wikipedia.org/wiki/Dinast%C3%ADa_Merovinchia

Os merovinchios estioron una dinastía de reis francos d'orichen salio que baixo
o reinato de Clodoveu I vencioron a los galorromans d'o Reino de Siagrio y a los
visigodos d'o Reino de Tolosa, prenioron o control d'a mayor part de l'ueste y
centro de Galia y creyando un reino muito extenso y poderoso entre os sieglos V
y VIII denominato por os historiadors como Reino Franco. En l'anyo 543
sozmetioron tamién o Segundo reino d'os burgundios.

O Reino Franco d'os merovinchios comprendeba territorios de l'actual Francia, de
Belchica, d'una parti d'Alemanya y de Suiza. Teneban a tradición de dividir o
reino entre diferents hereus y reunificar-lo dimpués. As unidatz principals d'o
Reino Franco en o periodo merovinchio yeran Austrasia (a rechión d'o Mosa,
Mosela y Rin), Neustria (norte de Galia), y Borgonya (antiga Burgundia u Reino
d'os Burgundios). Neustria yera habitata por una gran mayoría de población
autoctona galorromana y teneba més importancia en o sieglo VII tiempos de
Dagoberto. Austrasia yera a rechión més chermanizata y incluiba as tierras
d'orichen d'os francos, teneba més importancia en o sieglo VIII.

Os merovinchios yeran suposatos descendients de Meroveu, fundador eponimo d'a
dinastía. O primer representant historico d'a dinastía merovinchia, Khilderico I
(458 dica 481), fillo de Meroveu (rei dende 448 dica 457), dominó una parte de
l'antiga provincia romana d'a Galia Belga (a Belgica Segunda) que compreneba os
territorios de:

Os reis merovinchios deixoron que os mayordombres de palacio prenesen més
importancia en o gobierno, y esdevenindo con o tiempo os qui teneban o poder de
verdat. Arribó l'inte que a dinastía d'os merovinchios fue sustituita por a
dinastía Carolinchia, familia orichinaria d'a cuenca d'o Mosa a la que
pertanyeban bells mayordombres de palacio como Pepín de Heristal, Carlos Martel
y Pepín lo Petit y en l'anyo 751 este zaguero deponió a lo zaguer rei
merovinchio, Khilderico III.



https://an.wikipedia.org/wiki/Diftongo

Un diftongo (d'o latín diphthongus, y iste d'o griego δίφθογγος) ye a unión de 2
vocals en una mesma silaba, estando lo menos una d'ellas feble (zarrada), igual
tiene l'orden. Eixemplos: fiero, boira. Quan se complegan tres vocals en una
mesma silaba (seguindo l'orden zarrada-ubierta-zarrada), tenemos un triftongo,
como en ueito. Un hiato se produz quan se troban dos vocals fuertes, u quan
s'achuntan una fuerte y una feble y a vocal feble siga accentuada. Dos vocals
fuertes adchacents no fan nunca un diftongo; se deseparan en silabas distintas.

En aragonés, as vocals ubiertas u fuertes (a, e, o) y as vocals zarradas u
febles son (i, u). Os termins "ubierta" u "zarrada" fan mención a la posición
d'os organos articulatorios.

Foneticament, as propiedatz d'as vocals cambean quan son en contacto en un
diftongo y la uno prene bellas trazas foneticas de la otro. Antiparte, cadaguna
das vocals se gosa fer más curta.

Istos diftongos, clamaus diftongos homochenios, se forman quan s'achuntan as dos
vocals febles (i, u):

En achuntar-sen una vocal fuerte u ubierta (e, a, o) y una feble u zarrada (i,
u), siempre que a feble no siga tonica (como en Caín), se fa un diftongo.

Diftongos decreixients: formaus por una primera vocal fuerte y una segunda
feble. En ista mena de diftongos os organos articulatorios pasan d'una posición
ubierta enta unatra más zarrada.

- Diftongos creixients: formaus por una primera vocal feble y una segunda
fuerte. En ista mena de diftongos os organos articulatorios pasan d'una posición
zarrada enta unatra más ubierta.



https://an.wikipedia.org/wiki/Daucus_carota

A zafanoria u azanoria (Daucus carota L., 1753), tamién conoixida en bells
puestos d'a comarca de Sobrarbe como carota u garrota, ye una planta
dicotiledonia apial d'a familia d'as apiacias, de port herbacio, que se cautiva
por a suya radiz.

A zanoria ye una planta bianyal, que de forma natural completa o suyo ciclo
vital en dos anyos. Manimenos os exemplars domesticos se gosan culler antes,
quan cumplen a primer anyada de creixer, pus ye o momento quan a radiz contiene
mas nutrients.

A zanoria creix como una hierba de fuellas en roseta, sin trallos aerios en o
primer anyo, de color verde intensa. As follas son simples anque fuertement
lobuladas, como les pasa a muitas apiacias, dica o punto que gosa pareixer que
cadagún d'os lobulos foliars que arrodeyan a'l niervo sia, en realidat, un
foliolo.

A radiz ye muit caracteristica, y a planta la emplega como reservorio de
nutrients que emplega en o segundo anyo, quan fa florada, ta la construcción d'o
trallo floral. Ye una radiz pivotant, muit carnosa, que almagazena grans
cantidatz de glucidos, y ye de color narancha.

As flors son diminutas, d'entre 1 y 3 mm d'amplo, blancas, y s'aglutinan en una
inflorescencia en forma d'umbela sustentada sobre un trallo floral muit largo,
que gosa fer encara 1 metro d'altaria.

As simients son muit chicorronas y se presentan como aquenios (granetz) dotadas
de garfios, por o que se comportan como un cachorro, en apegando-se a la ropa
d'as personas y a o pelo d'os animals, o que en fa mas fácil a dispersión.

En aragonés a planta y a suya radiz conoixen diferents denominacions, que pueden
agrupar-se en dos familias: a familia de carota y belatras formas relacionadas y
a familia de zanoria y relativas.

As formas mas extendidas en Aragón y en o dominio lingüistico de l'aragonés son
as relacionadas con «zanoria». S'ha documentau «zanoria» en Tardienta, en a
comarca d'os Monegros, «azanoria» en Exeya d'os Caballers y en Uncastiello en as
Cinco Villas y en Morillo de Galligo y en a ciudat de Uesca en a Plana de Uesca,
pero tamién en puestos tan luent de l'Alto Aragón como Calatorau y en l'Almunia
de Donya Godina en a Val de Xalón, a Puebla d'Íxar en o Baixo Aragón y dica en
Sarrión, en a comarca de Gúdar-Chabalambre, en o extremo sud de a Comunidat
Autonoma, o que implica una distribución muit ampla en o territorio aragonés.

Unatra forma estreitament relacionada con as dos anteriors, posiblement una
variant, ye «azenoria», que s'ha documentau en Uncastiello, en as Cinco Villas.
A forma desviada a partir d'ista «azenoira» s'ha documentau exclusivament en a
val d'Echo, en a villa d'Echo y en a suya pedanía Ciresa.

A parola «zafanoria» y belatras relacionadas que incluyen a -f- tienen tamién
una distribución muit ampla en Aragón. S'ha documentau «zafanoria» en Urreya de
Gayén, en a comarca d'o Baixo Martín, y en Torralba, Villamalur y Ayódar, en a
comarca de l'Alto Millars. A pronunciación d'esta mesma parola con seseyo
safanoria se siente en a parla churra d'Almedíxar y L'Alcudia de Veyo. A variant
«fafanoria» se documenta en Torrociella d'Alcanyiz, en o Baixo Aragón. Formas
con o grupo -nd- por cuentas d'-n- s'ha trobau tamién, anque podrían haber-se
formau por etimolochía popular, tot comparando as formas mas antigas y
autoctonas con belatras parolas que, en castellán, lievan -nd: «zafandoria» y
«fafandoria» amaneixen en bells lexicos sobre castellano dialectal d'o Baixo
Aragón historico, como en a obra de don José Pardo Sastrón (1822-1907), que yera
de Torrociella d'Alcanyiz, y en os dialectos d'o catalán que charran en as
comarcas adchacents, en municipios catalanofonos d'Aragón como La Fraixneda
(Matarranya) u Tamarite de Litera (a Litera). Una forma peculiar, tamién
portadera d'una -f-, ye «chafanoria», que s'ha documentau en Alloza (comarca
d'Andorra-Sierra d'Arcos).

«Zafanoria» amaneix en bells textos historicos, como en o Capbreu d'el peache
que se culle en el Real, d'o entorno d'as Cinco Villas y datau en o sieglo XV:

Una forma muit relacionada, «zafanoiria», se documenta en romance navarro d'ixes
mesmos tiempos.

En a Carta Puebla de Bellestar que os templers de Villel concedioron a los suyos
moros trobamos a variant relacionada «çanyaforia»:

Por contra, l'atra familia de formas, con «carota», pereix que tienen una
distribución mas reducida y se'n documenta exemplos solo que en as comarcas de
Sobrarbe y a Ribagorza en l'Alto Aragón.

Asinas, «carota» s'ha documentau en a val de Chistau y puede sentir-se,
puntualment, en nuclios de belatros puestos d'a comarca de Sobrarbe, como a
Buerda u es d'o Toledo d'a Nata. «Carrota» s'ha documentau en Oto y en Broto, en
o costau nort-occidental d'ista mesma comarca, y una forma variant, «garrota»,
en a villa de Bielsa y unatra vegada en Broto. En muitos casos, istas formas
coexisten y encara s'alternan en a parla de bellas personas con formas de l'atra
familia etimolochica, como zafanoria u azanoria, como pasa en a Espunya.

Curiosament, o solo lugar de fuera de l'Alto Aragón a on que se diz una froma
relacionada con ista familia lexica ye Alfambra, en a Comunidat de Teruel, a on
que s'ha documentau a voz «carlota».

Sobre a orichen de a familia de zanoria i ha dos hipotesis diferents: una que
postula que zanoria, zafanoria y as formas relacionadas vendrían d'o griego
<staphylînos, y l'atra que postula que vienen de l'arabe اِسفاناريجا
['Isfannārỉya]. Bells autors creyen que la una y l'atra no son incompatibles
d'entre si, pus os arabes podeban haber tomau ista hierba, que ye d'oríchens
europeas, en chunto con a parola que a identifica en belatra luenga de o norte
d'a Mediterrania, entre ellas o griego u talment o latín.

L'arabe tiene diferents voces ta decir-le a ista radiz alimenticia, belunas d'as
quals podrían estar efectivament helenismos. En l'arabe actual d'os países d'o
Magreb, en o norte d'Africa, se fan servir as parolas [sefnnāriya] y
[sennāriya], que podrían estar una base plausible d'a on que podría haber
evolucionau as formas aragonesas de a familia «zanoria» y «zafanoria», y tamién
o castellán «zanahoria».

A pronunciación [sennāriya] encaixa con as formas «acenoira», «acenoria»,
«azanoria», «zanoria» y «cenoria». Manimenos, y d'alcuerdo con a "viella
escuela" de filologos que minimizaban a influencia de l'aragonés en a formación
d'o vocabulario dialectal propio d'o castellano d'Aragón, Tomás Buesa Oliver
reculló a forma «azanoria» pero a identificó con una forma popular evolucionada
dende o castellano antigo «zahanoria», que se troba p. ex. en o Libro del Buen
Amor (Reino de Toledo, s. XIV), que dimanaría de l'arabe vulgar [safunâriya].

Manimenos, i ha una hipotesi que diz que as parolas d'o grupo evolutivo de
«zanoria» vendrían d'o vasco <*aza horia, que significa «piel amariella». Ista
hipotesi a mantienen qualques sectors pro-vasquistas de a etimolochía de muitas
parolas, anque a mayoría de filologos consideran que o proceso habría estau
l'inverso: primero se formó a parola en as luengas romances (posiblement, como
s'ha explicau, por contacto con l'arabe, como arabismo) y dimpués l'habría
adoptau o vasco tot asimilando-la a formulas (como Aza horia) que tendrían
sentiu ta os suyos parladors.

En favor d'ista hipotesi, se cuenta que en vasco moderno s'emplega belatras
voces mas que no aza horia ta dicir a ista hortalicia: As formas vascas
chenuínas son arbigorri ("napo royo") y erregenbedar ("hierba d'a reina").

En vasco se dicen tamién as formas zanhori, zain hori, azanario, azenario y
zanayo, que se pareixen a las formas navarro-aragonesas y a las formas
castellanas populars, por o que o navarro-aragonés y o castellán habrían puesto
transmitir-le-ne. Por o que pareix as formas vascas zanhori y zain hori son
adaptacions por etimolochía popular.

A forma carota y as relacionadas s'emparentan con belatras luengas romances,
especialment as d'o grupo galo-romance que se charra en norte d'os Pireneus
(francés carotte, occitán gascón carota, italiano carota, etc.). A etimolochía
ye confusa, pero se considera mayoritariament que vienen d'o latín <CAROTA,
parola que en ista luenga podría haber estau amprada d'una luenga celta, como o
galo, u talment d'o griego antigo <καρότον, "karotón".



https://an.wikipedia.org/wiki/Cuenca

A suya población ye de 55.738 habitants (2014), en una superficie de 911,06 km²
y una densidat de población de 61,18 hab/km².

Ye en o forcallo d'o río Xúcar con o suyo afluyent o Huécar. Estos dos ríos fan
foces fluvio-karsticas, y en o cabalto d'os cinglos de calsinera plegoron a
construir unas casas que huei son una conoixida atracción turistica, as Casas
pendidas de Cuenca (Casas colgadas de Cuenca). En o termin municipal de Cuenca,
muit extenso, bi ha pedanías como Colliga, Embit, La Melgosa, Mohorte, Nohales,
Tondos, Valdecabras y Villanueva de los Escuderos. Este termin municipal
presenta prolongacions a lo mesmo estilo que as mangas d'Albarrazín, que plegan
a rodeyar de tot localidatz como Tragacet y a mugar con o termin municipal
d'Albarrazín en a Bega de Tacho y Val Tablau.

Cuenca ya ye mencionada en tiempos d'os musulmans. Cuenca fue reconquiesta por
Castiella en o reinau d'Alifonso VIII. Pa conquerir Cuenca o rei de Castiella
comvocó a las chents d'Almoguera, Ávila, Atienza, Segovia, Molina d'Aragón,
Zamora, La Transierra, a lo sinyor d'Albarrazín Pero Ruíz d'Azagra, a lo conte
Nuño Pérez de Lara, a Pero Gutiérrez, Alvar Fáñez, Tello Pérez, Nuño Sánches, a
lo rei Ferrando II de Leyón, a lo rei Alifonso II d'Aragón lo Casto, y a las
ordens melitars de Sant Chaime, Calatrava y Montegaudio. Se fació cerco a la
ciudat o día d'epifanía d'o sinyor de 1177. L'alcait Abu Beca demandó aduya a
Yacub Yusuf, pero se trobaba en Africa y no podió aduyar-lo. O 27 de chulio os
cuencans fan una incursión pa atacar o campamento cristián prebando de matar a
lo rei y desconchuntar a ofensiva cristiana. Matan a lo conte Nuño Pérez de Lara
pero no a lo rei. En setiembre os cuencans se veyen obligaus a rendir-sen y a
entregar a ciudat. O exercito cristián prene l'alcazaba y lo castiello, y
Alifonso VIII y lo suyo sequito entran en octubre. Como recompensa a l'aduya
amprata por Alifonso II lo Casto, Alifonso VIII de Castiella renunció a los
suyos dreitos sobre o Regnum Caesaragustanum. Alifonso X lo sabio concedió a
Cuenca lo títol de ciudat.



https://an.wikipedia.org/wiki/Crovates

Os crovates son os habitants mayoritarios de Croacia y Herzegovina occidental, y
forman minorías en atras zonas de Bosnia-Herzegovina y o Sirmio. Parlan o
standard crovate d'o diasistema serbo-crovate, d'o grupo eslavo meridional y son
catolicos.

A etimolochía d'o etnomino d'os crovates ye un tema polemico, y li quieren dar
un orichen iranio u eslavo. Ye claro que existiba a lo norte d'os Carpatos, (a
Croacia blanca, en l'aria de l'actual Cracovia), atra cosa ye si os eslavos que
s'establioron en Croacia se deciban crovates por provenir d'ixa zona (beluns no
consideran a posibilidat de repetición independient d'etnonimos, que se fan a
partir de radices d'una mesma luenga orichinal). En aragonés o etnonimo
documentau, en o "Libro d'os Emperadors", pareix preso a traviés d'o, y
curiosament conserva a consonant sonora intervocalica como en "lexiba", "coda",
"rader", "remugar" y "gredal", d'alcuerdo con a fonetica aragonesa, a diferencia
d'atras luengas latinas, on se pierde:

De traza oficial fan servir un standard d'o servo-crovate diferent a lo de
Serbia y Montenegro dito "idioma crovate". Os crovates charran os tres dialectos
d'a luenga común serbo-crovata, que prenen a suya denominación por como dicen
“qué”. O štokavski lo charran los serbios, montenegrins y muitos crovates y
bosnians musulmans. Fue esleito como luenga standard por estar común pa totas as
nacionalidatz. En o norueste de Croacia se charra o kajkavski y en o sudueste,
costa y islas de Dalmacia y en Istria se charra o čakavski.

O standard štokavski que escriben y parlan oficialment os crovates se diferencia
d'o estandard que escriben y parlan os serbios en a pronunciación d'una antiga
vocal eslava (por eixemplo vreme se prenuncia en stokavski crovate vrijeme).
Tamién bi ha diferencias lexicas como krup, ladfca y papir, cheosinonimos de
hleb, fioka y hartija (“pan”, “caixón”, “papel” en stokavski serbio).

En a Edat Meya os crovates escribiban en alfabeto glacolitico, introdueito a
zaguers d'o sieglo IX por os disciplos de Cirilo y Metodio, y a muestra més
antiga de crovate escrito ye a placa de Baska, de l'anyo 1100 d'alto u baixo,
con mezcla d'eslavo eclesiastico y eslavo dialectal. Dende a decada de 1980 bi
ha intrés en este alfabeto como senyal de cultura crovate.

En os sieglos XVI y XVII os crovates producioron una luenga escrita con
caracters latins y en os dialectos čacavski y kajkavski. En a decada de 1880 se
desembolicó un standard crovate basau en o štokavski en os tiempos de promover a
unidat cultural d'os eslavos d'o sud. Esta esleción como base d'una luenga común
fació que crovates y serbios se comunicasen millor.

Os nacionalistas crovates han lamentau que o stokavski haiga estau esleito como
standard porque contribuyó a diluir as diferencias entre serbios y crovates y
exposó a los crovates a una serbianización. Dende a decada de 1980 os
nacionalistas crovates han prebau de purificar a luenga crovate sacando as
parabras que se perciben como foranas, en especial as serbias. Belunas d'as
parabras que se preban d'introducir no son neolochismos de tot, son parabras
creyadas en a Segunda Guerra Mundial por o rechimen ustaixa.

Existe a teoría que os primers crovates yeran una tribu alana eslavizada. Bells
estritos arabes d'os sieglos IX y X mencionan un país eslavo a lo norte d'os
Carpatos dito Khordab u Khravat, que os historiadors situan en l'aria de
Cracovia y dicen "Croacia Blanca". Costantín Porfirocheneta afirma que o
emperador Heraclio clamó a los crovates pa que s'establisen en as riberas d'o
Drava y Sava entre os anyos 630 y 640. Os crovates feban d'etnia-tampón entre o
Imperio Bizantín y o Khanato Avaro.

En a Edat Meya bi habió un estau crovata que con o rei Tomislav (910-928) plegó
a estar poderoso y a tener una extensión territorial dende l'Adriatico dica o
riu Drina, que ye considerau en o nacionalismo crovate como a muga natural de
Croacia. En diferents momentos d'a suya historia os monarcas crovates tenioron
conflictos con os hongaros, os bizantins u os venecians, que prebaban de
controlar o suyo territorio. A diferencia d'atros pueblos eslavos d'os Balcans
yeran un pueblo catolico, sobre tot dende o Concilio de Split de 1060. O
catolicismo ye un sinyal d'identidat crovata.

En 1102 o rei Kalman u Koleman d'Hongría consigue un acuerdo con os
representants d'as 12 tribus crovatas, os Pacta Conventa, con os que a corona de
Croacia pasa a lo rei d'Hongría en unión presonal pa cutio, a lo tiempo que os
crovates conservan lur autonomía, o suyo ban (gobernador) y un parlamento
(sabor). Os Pacta Conventa aseguraban a los crovates y dalmatas a conservación
de lurs leis, costumbres y privilechios. A muga entre Croacia y Hongría quasi no
cambiará dica 1918, o mesmo que a muga con o Sacro Imperio Román-Chermanico. O
reino crovate prebará d'estendillar-se por Dalmacia y l'actual Bosnia. Os
sobirans hongaros conseguirán sozmeter Bosnia dende o sieglo XII dica mitat d'o
sieglo XIV.

Os otomans rematoron de conquerir l'actual Bosnia en 1465, y vencioron a los
crovates en Krbovsko Polje en 1493. Se produció una gran despoblación que buido
buena part d'a zona ocupada por os otomans. En 1526 os otomans vencen a los
hongaros en a batalla de Mohacs y consolidan o suyo dominio sobre quasi toda
Croacia, de fueras d'una chica part que queda baixo protección d'os Habsburgo
d'Austria, y d'a costa dalmata que perteneixeba a la Republica de Venecia.

En os sieglos XVI, XVII y XVIII bi habrá una serie de guerras y tractaus en os
que os territorios crovates irán pasando a sobiranía austriaca u veneciana, de
fueras d'a rechión de Bosnia d'o Imperio Otomán que os otomans se resisten a
perder. En o que dende ixe inte se conoix como "Bosnia" ye tanto a cuenca d'o
río Bosna (actual Bosnia Oriental) como territorios antigament d'os crovates
(actual Bosnia Occidental). En Bosnia qualques crovates s'islamizan endevenindo
bosnians musulmans u bosniacos. Manimenos os franciscans creyan unas condicions
que permiten que continen existindo comuninatz catolicas en qualques zonas con o
suyo ret de monesterios, por eixemplo en Posavina, en a Val de Lašva y en
Herzegovina occidental.

En o sieglo XVIII os austriacos creyoron en os países crovates os confins
militars. A despoblación produeita por as guerras y a emigración de población
musulmana se compensó con a inmigración de crovates y tamién de cristians
ortodoxos "vlacos" d'o imperio otomán que bi heba en Bosnia. Estos vlacos
s'identificarán con o nacionalismo serbio en o sieglo XIX. Una rechión con muita
población serbia será conoixita como Krajina.

As guerras napolionicas y a restauración suposoron primero a formación d'as
Provincias Ilirianas, a lo sud d'o Sava, que s'ixemene o ilirismo y o paso
d'Istria y Dalmacia a Austria con a desaparición de l'administración
napolionica.

En as revolucions liberals con component nacionalista d'o sieglo XIX os crovates
aduyoron a los austriacos contra os hongaros en ixas envueltas d'o ban Jelačić,
considerau heroi nacional crovate. Esto suposó cambios socials (abolición d'a
servitut) y politicos. O Compromís austro-hongaro deixó Istria y Dalmacia en
Cisleitania (con capital en Viena) y Eslavonia y a Croacia propiament dita en
Transleitania, (con capital en Budapest). Adintro de Transleitania os crovates
consiguioron un Compromís hongaro-crovate]] con cierta autonomía. En 1878 as
tropas austro-hongaras ocuporon Bosnia-Herzegovina y o gobierno hongaro consigue
que os Habsburgo suprimís os confins militars, y con ixo os privilechios d'a
chent que defendeba a muga, muitos d'ellos serbios. Os austriacos favoreixioron
a los crovates en l'administración de Bosnia-Herzegovina. A zaguers d'o sieglo
XIX creixió o sentimiento illirista entre os crovates y atros pueblos eslavos
d'os Balcans, manimenos o nacionalismo crovate yera mayoritariament más hostil a
los serbios que a los austriacos.

O desarrollo d'a Primera Guerra Mundial y a derrota austriaca refirmoron a lo
ilirismo y yugoslavismo entre os eslavos d'o Imperio Austro-hongaro (eslovens,
crovates y serbios), que formoron un efimero Estau d'os Serbios, Crovates y
Eslovens que s'unió a lo Reino de Serbia pa formar o Reino d'os Serbios,
Crovates y Eslovens l'1 d'aviento de 1918, estau conoixiu como Yugoslavia, que
será o suyo nombre oficial uns anyos dimpués. Os crovates d'Istria y Chadra y
ciertas islas quedoron en Italia por o Tractau de Rampallo de 1922, y tamién los
de Rijeka u Fiume en 1924. O nuevo estau de Yugoslavia representó pa os crovates
una dominación por part d'a monarquía serbia, que exerceba o centralismo en
contra d'os intreses crovates y con a colaboración d'a minoría serbia de
Croacia. Os crovates fuoron deixando de creyer en o ilirismo y, quan a oposición
crovate fue prou perseguida y o rei Aleixandre I imposó una dictadura, o
nacionalismo crovate se radicalizó con a formación d'o movimiento ustaixa
ultracatolico y ultranacionalista. En os zaguers anyos d'a primera Yugoslavia se
formó a Banovina Crovata con Croacia y territorios crovates de
Bosnia-Herzegovina (Posavina, Herzegovina y Bosnia central).

En a Segunda Guerra Mundial as potencias d'o Eixe dioron o poder a os ustaixas
pa que formasen o Estau Independient de Croacia, estau formau con o territorio
Crovate ixamplau con Bosnia-Herzegovina y Sirmia, pero sin Dalmacia. En este
estau os bosniacos musulmans fuoron consideraus crovates, manimenos se persiguió
a os serbios, y en menor mesura a os chitans y chudeus. Manimenos ni os ustaixas
ni os alemans no podeban controlar tot o territorio, a on operaban guerrillers
monarquicos serbios y os partisans comunistas de Josip Broz Tito, os qui a la
fin vencioron. Os tres bandos estioron responsables de grans mortalera
d'opositors y miembros d'as nacionalidatz que consideraban enemigas. A derrota
d'o Eixe y d'os ustaixas en a Segunda Guerra Mundial suposó a reconstrucción de
Yugoslavia, pero como estau comunista. A Yugoslavia de Tito recuperó Istria y
Dalmacia. Bi habió una guerrilla crovata anticomunista dica 1950, dimpués Titó
una paz y estabilidat que duró decadas. Os franciscans aduyoron a part d'os
crovates refuchiaus u exiliaus en países como Espanya.

Dende 1990 Croacia y Eslovenia, con mayor tradición capitalista y con una clase
dirichent més enriquida que en Serbia mientres o periodo titista tractoron de
deixar a Republica Federal Socialista de Yugoslavia, o qualo suposó que
esclatasen as guerras yugoslavas de secesión d'a decada de 1990, en as que
s'enfrentaban as nacionalidatz que quereban independizar-sen contra os exercito
federal controlau por os serbios y contra as minorías serbias locals. En as
primeras fases d'a Guerra d'independencia crovata os crovates fuyoron u fuoron
forachitaus de territorio que quedó en control serbio (o 30 % d'o territorio),
manimenos una contraofensiva en 1995 dio a victoria a Croacia, os refuchiaus
podioron tornar y os serbios eslamporon.

En a Guerra de Bosnia-Herzegovina os crovates luitoron primero contra os serbios
y dimpués contra os bosniacos musulmans (Guerra Crovata-Bosniaca). Os países
occidentals presionoron pa que os bosniacos musulmans y os crovates formasen una
Federación Crovata-Musulmana adintro de Bosnia-Herzegovina. Como consequencia
d'a Guerra de Bosnia se produció a "limpieza etnica" de zonas de población
crovata en Bosnia central, a on s'imposoron os bosniacos musulmans, y de
Posavina, a on s'imposoron os serbios de Bosnia. Dimpués d'a Guerra de Bosnia ha
continuau o exodo de crovates de Bosnia-Herzegovina ta Croacia y atros países en
part por a situación economica.



https://an.wikipedia.org/wiki/Corvus

O chenero Corvus (en latín, cuervo) ye constituito d'especies de muixons de
grans dimensions, plomache per un regular negro (anque con excepcions) y con
brilos metalicas, y d'habitos omnivoros. Muitas d'as suyas especies son
reconoixitas como carnuceras habituals, y amés, se conoix que tienen muita
intelichencia, habendo estato dos d'as especies d'o chenero estudiatas en
importants treballos d'etiolochía. Per eixemplo, o cuervo de Nueva Caledonia
(Corvus moneduloides) ha estato estudiato en zagueras per estar a unica especie
d'au conoixita que fa ferramientas ta aconseguir l'alimento.

Totz es continents (menos Sudamerica) y a-saber-las islas ocianicas tienen
representants entre as 40 especies d'o chenero.

Evolutivament, se crei que es muixons d'iste chenero amaneixión en Asia central,
y que dimpués s'estendilloron per es altros continents, plegando-bi per l'este a
traviés de l'Atlantico ta Norteamerica d'Alaska ta Mexico, y tamién Europa,
Africa y Ocianía.

As suyas midas varían entre muixons poquet més grans que una paloma como es gais
d'o Viello Mundo, ta animals como lo Cuervo d'a rechión palearctica y es grans
cuervos de pico grueso d'as altiplanas etiopes.



https://an.wikipedia.org/wiki/Cort_Internacional_de_Chusticia

A Cort Internacional de Chusticia (CICh) u Trebunal Internacional de Chusticia
(TICh), conoixita coloquialment como Cort Mundial, ye l'organo chudicial
principal d'as Nacions Unitas. Establita en 1946, as suyas funcions principals
son resolver os pleitos entre os estatos y dar opinions y consellos en qüestions
legals presentatas por l'Asambleya Cheneral y o Consello de Seguridat, u por
achencias especializatas que tienen l'autorización d'os dos organos d'a ONU. O
Estatuto d'a Cort Internacional de Chusticia ye o principal documento
constitucional que regula as actividatz d'a Cort.

A seu d'a Cort se troba en Den Haag, Países Baixos. Ye formata por quinze
chueces esleitos por l'Asambleya Cheneral d'a ONU y o Consello de Seguridat d'a
ONU d'una lista de presonas seleccionatas por grupos nacionals d'a Cort
Permanent d'Arbitrache. Os chueces treballan por o periodo de nueu anyatas y
pueden ser reesleitos. No pueden ser esleitos dos chueces d'o mesmo estato. Un
tercio d'a Cort ye esviellata cada tres anyos. Cadagún d'os miembros permanents
d'o Consello de Seguridat siempre tiene un chuez en a Cort. As qüestions que se
presentan a la Cort se resuelven por mayoría d'os chueces presents. L'articlo 38
d'o estatuto diz que ta plegar a una decisión, a Cort ha d'emplegar as
convencions internacionals, a tradición internacional y os prencipios chenerals
d'a lei reconoixitos por as nacions civilizatas. Os chueces pueden emplegar
decisions chudicials previas ta entrepritar a lei, encara que a Cort no ye
sucheta a las suyas decisions previas. Si as partis son d'alcuerdo, a Cort puet
decidir ex aequo et bono, (en chusticia y igualdat), lo que significa que as
decisions son basatas en os prencipios chenerals d'igualdat y no pas en una lei
especifica.



https://an.wikipedia.org/wiki/Coreya_d%27o_Norte

Coreya d'o Norte, oficialment Republica Democratica Popular de Coreya (en corián
조선 민주주의 인민 공화국, Chosŏn Minjujuŭi Inmin Konghwaguk), ye un estato d'Asia
oriental. Ocupa a parti setentrional d'a peninsula de Coreya, situada a l'este
de China, entre as mars de l'este y Amariella. O territorio ye monterizo, con
cordeleras cubiertas por selvas a l'este, sobre o litoral d'a Mar de l'Este. En
as planas se cautiva roz, que ye o prencipal producto agricola. O 90% d'a tierra
se treballa en forma cooperativa. Ye un país rico en recursos minerals (carbón,
fierro, sen, arambre, plomo y manganeso). A suya capital y ciudat mas gran ye
Pyongyang. A Zona Desmelitarizata de Coreya sirve como zona neutral de
deseparación entre Coreya d'o Norte y Coreya d'o Sud. O río Amnok y o río Tumen
fan de muga entre Coreya d'o Norte y a Republica Popular China. Una chicota d'o
río Tumen en o suyo estremo noreste ye a muga con Rusia.

A peninsula entera fue gubernata por o Imperio Corián dica que fue anexionata
por Chapón dimpués d'a guerra ruso-chaponesa en 1905. En rematar a Segunda
Guerra Mundial, en l'anyo 1945, fue dividita en dos zonas d'ocupación, una
sovietica y una atra estatounitense. Coreya d'o Norte refusó fer parti d'as
eleccions que se celebroron en 1948 en o sud baixo a supervisión d'as Nacions
Unitas, lo que fació que se creyasen dos gubiernos diferents en cadaguna d'as
dos zonas d'ocupación. As dos, Coreya d'o Norte y d'o Sud, reclamoron a
soberanía sobre tota a peninsula, lo que fació que esclatase a Guerra de Coreya
en 1950. L'armisticio de 1953 remató con a luita; manimenos, os dos países se
troban encara oficialment en guerra l'un con l'atro, ya que nunca no s'ha
sinyato un tractato de paz. Os dos estatos dentroron en as Nacions Unitas en
l'anyo 1991.



https://an.wikipedia.org/wiki/Configuraci%C3%B3n_electronica

O termin confeguración electronica, se fa servir en quimica ta referir-se a la
distribución d'os electrons, en os orbitals arredol d'o nuclio d'un u mas
atomos.

Como os electrons son fermions, son chusmesos a o Prencipio d'exclusión de
Pauli, que diz que dos fermions no pueden ocupar o mesmo estato quantico a la
vegada. Ista ye a regla fundamental que determina a colocación d'os electrons en
un atomo. Una vegada que un electrón ha ocupato un estato, o sigüient electrón
ha d'ocupar un estato mecanoquantico diferent.

En un atomo, os estatos estacionarios d'a función d'onda d'un electrón (os
estatos que son función propia d'a equación de Schrödinger HΨ = IΨ a on H ye o
hamiltoniano) se denominan orbitals, por analochía con a clasica imachen d'os
electrons orbitando arredol d'o nuclio. Istos estatos tienen quatre numeros
quanticos: n, l, ml y ms, y, en resumen, o prencipio de Pauli quiere decir que
no puet haber dos electrons en un mesmo atomo con as quatre valuras d'os numeros
quanticos iguals. Os mas importants d'istos son o n y o l.

O primer numero quantico n (dito tamién numero quantico prencipal) corresponde a
os diferents nivels d'enerchía permititos u nivels quanticos; as valuras que
prene son 1, 2, 3, 4,... Ta n=1 se tien o nivel de menor enerchía. En bells
casos (por eixemplo en espectroscopia de rayos X) tamién se denotan como K, L,
M, N,...

O segundo numero quantico l corresponde a o momento angular d'o estato. Istos
estatos tienen a forma d'harmanicos esfericos, y por tanto se describen
emplegando polinomios de Legendre. A istos subnivels, por razons historicas, se
les asigna una letra, y fan referencia a o tipo d'orbital (s, p, d, f, g):

As valuras que puet prener l son: 0,..., (n-1), estando n o numero quantico
prencipal.

O tercer numero quantico, m, puet prener as valuras dende -l a l, y por tanto bi
ha un total de 2l+1 estatos posibles.

Cadagún d'istos puet estar ocupato por dos electrons con espins oposatos, lo que
viene dato por o quatreno numero quantico s (spin), que puet valer +1/2 o -1/2.
Isto da un total de 2(2l+1) electrons en total (tal como se puet veyer en a
tabla anterior).

Por eixemplo en o caso d'o helio (2 electrons), en a suya confeguración
electronica habitual, contendrá 2 electrons con os sigüients numeros quanticos;

En o caso d'o neón (10 electrons), tendremos as sigüients valuras posibles ta os
numeros quanticos;

Se fa servir una notación estandar ta describir as confeguracions electronicas
d'os atomos. En ista notación, cada subcapa ye descrita con a notación nxe a on;

As subcapas d'un atomo siempre se describen en orden d'enerchía creixient
(Prencipio d'Aufbau).

En o estato no excitato d'un atomo (o estato mas normal), a confeguración
electronica sigue o Prencipio d'Aufbau. Seguntes iste prencipio, os electrons
dentran en os orbitals, en orden d'enerchía creixient. Ye decir, o primer
electrón d'un atomo, se coloca en l'orbital de menor enerchía, o segundo en o
sigüient menos enerchetico, y asinas asinas. De contino s'amostra una tabla con
l'orden en que s'implen os orbitals.

Ta obtener a confeguración electronica d'un elemento, os estatos se van ocupando
por electrons seguntes a enerchía d'istos estatos: primero s'ocupan os de menor
enerchía. Como o estato 3d (n=3 y l=2) ye mas enerchetico que o 4s (n=4 y l=0),
existen os metals de transición; y como en l'orbital d i cullen 10 electrons
seguntes a primera tabla (u bien fendo l=2 en 2(2l+1)=10), bi ha diez elementos
en cada serie de transición. O mesmo alcurre con atros bloques d'elementos que
se pueden veyer en a tabla periodica d'os elementos.

Concretament, en o diagrama s'implen dica o 3d, prencipiando por a primera serie
de transición. Si por eixemplo se quiere saber a confeguración electronica d'o
vanadio, con o diagrama obtendríanos:

En tractar-se d'o vanadio cal meter 23 electrons. En cada orbital s en i cullen
2; en os p, 6 y en os d, 10. O zaguer orbital nomás tendría 3 electrons por o
que no sería pleno. Manimenos, existen bellas excepcions d'elementos que no
siguen de tota ista regla, por eixemplo o cromo, con un electrón mas, 3d54s1 (se
veiga confeguración electronica d'os elementos quimicos).

Una atra notació menos emplegata, ye a d'indicar ordenadament o numero
d'electrons que bi ha en cada nivel, por eixemplo en o silicio sería: 2 8 4. O
primer 2 equivale a 1s2, o 8 equivale a 2s2 2p6 y o 4 equivale a 3s2 3p2

As propiedatz quimicas d'un atomo penden muito de como son ordenatos os
electrons en os orbitals de mas enerchía (a vegadas ditos de valencia), a parti
d'atros factors como o radio atomico, a masa atomica, u l'acesibilidat d'atros
estatos electronicos.

En baixar por un grupo d'elementos, dende o mas lichero dica o mas pesato, os
electrons mas externos, en nivels d'enerchía mas altos, y que por tanto ye mas
fácil que faigan parti en as reaccions quimicas, son en o mesmo orbital, con una
forma parellana, pero con una enerchía y distancia a o nuclio mayors. Por
eixemplo, o carbonio y o plomo tienen quatre electrons en os suyos orbitals mas
externos.

A causa d'a importancia d'os nivels enercheticos mas exteriors, as diferents
rechions d'a tabla periodica se dividen en bloques, dencindo-se seguntes o
zaguer nivel ocupato: elementos d'o bloque s, elementos d'o bloque p, elementos
d'o bloque d y elementos d'o bloque f, tal y como se veye en o diagrama.

Ta que un atomo sía estable ha de tener totz os suyos orbitals plenos (cada
orbital con dos electrons, un d'espín +1/2 y altro d'espín -1/2). Por eixemplo,
l'oxichén, que tien confeguración electronica 1s2, 2s2, 2p4, ye mas estable si
plega a la confeguración 1s2, 2s2, 2p6 con o que, os nivels 1 y 2 serían plenos.
Alavez l'oxichén tendrá tendencia a ganar os 2 electrons que le mancan.

D'atra man, o hidrochén, tien un electrón en a capa de valencia. Y por tanto
tien u bien tendencia a liberar-lo ta quedar-se sin ell u bien ta capturar-ne un
atro ta emplir o nivel 1s.

Por ixo l'oxichén y o hidrochén se combinan ta formar augua, cada atomo
d'hidrochén cede un electrón d'o suyo nivel 1s que utiliza l'oxichén ta rematar
d'emplir o suyo nivel 2p dica os 6 electrons. Como l'afinidat d'os dos elementos
por os electrons (electronegatividat) ye parellana, se forma un enlace covalent
y os dos atomos comparten os electrons ceditos por o hidrochén.

Un atro eixemplo: en o cloruro sodico, o cloro tien muita tendencia a ganar un
electrón ta replenar o suyo orbital 3p. Por l'atro costato, o sodio tien muita
tendencia a ceder un electrón ta quedar-se con l'orbital 2p pleno. Por tanto a
combinación de cloro y sodio chenera un enlace ionico, a on os electrons no se
comparten, sino que son ceditos de tot, ya que o sodio se queda con un electrón
de menos y o cloro con un electrón de mas.

En as moleculas cal tractar con os orbitals moleculars. Se conoixe como molecula
a la unión d'atomos no metalicos, os qualos ta tener cantidat d'electrons
exteriors muit amanatas a l'octeto, tienen una alta electronegatividat, por tant
tienden a atrayer electrons (a esferencia d'os metals que tienden a perder-los)
y por tanto, si se troban con un atro atomo no metalico compartirán electrons
dica que os dos puedan tener os 8 electrons en a capa de valencia. Iste tipo
d'unión se diz covalent y ye a mas fuerte conoixita por a sciencia (superior a
la fuerza d'atracción metalica, ionica, polar, etc.). Ta meter un eixemplo, o
material mas duro y resistent d'a naturaleza, o diamant, ye un rete d'atomos de
carbonio unitos entre si por unions covalents. Ta gosar crebar istas unions
s'amenista fer calentar o diamant a alto u baxo 6273K.



https://an.wikipedia.org/wiki/Condensador

Un condensador ye un dispositivo que almadazena enerchía en o campo electrico
que s'estableixe entre una parella de conductors que son cargatos pero con
cargas electricas oposatas. Historicament os condensadors han adoptato a forma
d'una parella de laminas de metal, ya sían planas u arrullatas en un celindro,
pero de totas trazas entre qualsiquier parella de conductors en qualsiquier
disposición siempre se da o fenomén d'a capacitancia.

En octubre de 1745, Ewald Georg von Kleist de Pomerania (Alemanya) inventó lo
primer condensador. Yera una ampolla con augua y con un conductor adintro y
salindo por a boca mientres que l'atro yera sostenito manualment sobre o vidre
que feba d'aislant.

Un anyo dimpués o fisico neerlandés Pieter van Musschenbroek inventó en a
universidat de Leiden una maquina parellana mientres miraba d'electrizar l'augua
contenita en una ampolla, con un revestimiento metalico interior que yera un
d'os electrodos y unatro d'exterior deseparato de l'anterior por o vidre. O
invento sería conoixito como l'ampolla de Leiden. Más tardi Daniel Gralath
combinarba diversas ampollas ta aumentar a carga almadazenata.

Benjamin Franklin investigó con ampollas de Leiden y podió contrimostrar que a
carga yera almadazenata en o vidre y no en l'augua como s'heba pensato dica
allora. A primera unidat de capacitancia estió lo jar que equivaleba alto u
baixo a un nanofarad.

O termin condensador lo emplegó por primera vegata Alessandro Volta en 1782
(condensatore en italián) y fa referencia a la calidat d'istos dispositivos
t'almadazenar una densidat de carga electrica muito más gran que no un conductor
normal.

Un condensador ye formato por dos electrodos, u laminas, deseparatas por un
dielectrico que evita que as cargas electricas pasen d'un electrodo ta l'atro.
As cargas pueden plegar dica las laminas por atros camins, por eixemplo
procedents d'una batería, pero si se saca la batería as cargas continaran en as
laminas. D'alcuerdo con a lei de Coulomb as cargas deseparatas por o dielectrico
s'atrayen entre sí y se creya un campo electrico entre as laminas. O condensador
más simple consiste en dos laminas amplas deseparatas por una primera capa de
material dielectrico.

Si asumimos que l'aria d'as laminas A {\displaystyle A} ye muito más gran que a
suya deseparación d {\displaystyle d} , allora o campo electrico instantanio
entre as laminas E ( t ) {\displaystyle E(t)} ye o mesmo que en qualsiquier
punto entre as dos superficies. Si a carga instantania se reparte regularment,
tenemos

A capacitancia d'un condensador de laminas, y por tanto, a cantidat d'enerchía
que puet almadazenar o condensador, ye proporcional a la superficie d'as laminas
y inversament proporcional a la distancia entre istas. Tamién ye proporcional a
la permitividat d'o material dielectrico (ye decir, no conductor) que desepara
as laminas, ya sía vueito, aire u atros materials trigatos especificament por a
suya alta permitividat electrica.

A capacitancia, C {\displaystyle C} , ye una mida d'a cantidat de carga
electrica almadazenata en caguna d'as laminas ta un voltache dato

En unidatz d'o Sistema Internacional, a capacitancia se mide en farads, un
condensador tendrá una capacitancia d'un farad quan un coulomb de carga produce
una esferencia de potencial d'un volt entre as laminas. Debito a que o farad ye
una unidat muit gran, a valura d'un condensador s'exprisa a sobén en microfarads
(μF), nanofarads (nF), u picofarads (pF). En cheneral, a capacitancia será más
gran si as laminas son muit grans y a distancia que las desepara ye muit
chicota.

O movimiento de cargas entre as laminas d'un condensador debito por una
influencia externa chenera un treballo. Quan a influencia externa desapareixe a
deseparación d'as cargas contina estando, de traza que bi habrá una enerchía
almadazenata en o campo electrico creyato por a presencia d'as cargas. Si ye
posible que as cargas tornen a la suya posición d'equilibrio se podrá liberar a
enerchía almadazenata. O treballo necesario ta establir o campo electrico, y a
cantidat d'enerchía almadazenata, vendrá data por:

A cantidat maxima d'enerchía que se podrá almadazenar en un condensador vendrá
data por o limite d'o voltache de ruptura d'o dielectrico. En conseqüencia, totz
os condensadors feitos con un determinato dielectrico tendran a posibilidat
d'almadazenar alto u baixo a mesma densidat de carga (a mesma densidat
d'enerchía) si o dielectrico ye a parti dominant d'o suyo volumen. Contra más
volumen tienga o dielectrico más carga se podrá almadazenar en as laminas d'o
condensador.

A capacitancia de bells tipos de condensador disminuye en aviellar-se o material
dielectrico. Os factors más significativos que determinan l'aviellamiento son o
tipos de dielectrico e as temperaturas de treballo y d'almadazenamiento,
mientres que a tensión de treballo tien un efecto muito más chicot.
L'aviellamiento ye reversible por meyo d'o calentamiento d'o component por
dencima d'a temperatura de Curie. En o caso d'os condensadors ceramicos
l'aviellamiento ye más rapedo a lo prencipio d'a vida d'o component y dimpués
s'estabiliza; d'atra man en os condensadors electroliticos, o proceso se produce
a la fin d'a vida d'o component en evaporar-se o electrolito.

Quan se conecta un condensador a una fuent de corrient, se transfiere una
cantidat de carga a las suya placas seguntes un ratio definito por: i ( t ) = d
q ( t ) / d t {\displaystyle i(t)={\text{d}}q(t)/{\text{d}}t} . Como lo voltache
entre as placas ye proporcional a la carga, tenemos que:

E a la inversa, si tenemos un condensador conectato a una fuent de voltache, a
corrient de desplazamiento vendrá data por:

En un cercuito de corrient contina (CC u, en anglés, direct-current, DC), un
condensador actua como un cercuito ubierto: no li travesa denguna corrient,
encara que a esferencia de potencial aplicata a lo prencipio entre os suyos
estremos puet servir como una fuent d'enerchía ta o cercuito (encara que
baixando de manera exponencial). En corrient alterna (CA u, en anglés,
alternating-current, AC), un condensador almadazena y libera enerchia
ciclicament a lo dople d'a freqüencia fundamental.

Un cercuito que contiene nomás una resistencia, un condensador y una fuent de
voltache que da una corrient contina constant v src ( t ) = V 0 {\displaystyle
v_{\text{src}}(t)=V_{0}} mesos en serie, ye conoixito como cercuito de carga.
Seguntes a lei de Kirchhoff d'o voltache tenemos que:

a on v r ( t ) {\displaystyle v_{r}(t)} i v c ( t ) {\displaystyle v_{c}(t)}
son, respectivament, os voltaches en os estremos d'a resistencia y d'o
condensador. Si reducimos a expresión a una equación diferencial de primer
orden, tenemos:

Asumindo que o condensador no ye cargato inicialment, no tien garra campo
electrico interno, y que a corrient inicial ye I 0 = V 0 / R {\displaystyle
I_{0}=V_{0}/R} . Con istas condicions inicials podemos resolver a equación
diferencial como:

En conseqüencia, en puyar a carga en as placas d'o condensador tamién puyará o
voltache y lo fa dica que plegue a un estato estacionario que corresponde a la
valor de V 0 {\displaystyle V_{0}} , estando a corrient allora zero. Tanto a
corrient como a esferencia de potencial entre o condensador y a fuent cayen
exponencialment respecto d'o tiempo. A constant de tiempo d'a cayita viene data
por τ = R C {\displaystyle \tau =RC} .



https://an.wikipedia.org/wiki/Comunismo

O comunismo ye un sistema teorico d'organización social y un movimiento
politico. S'alazeta en a propiedat colectiva d'os medios de producción. Como
movimiento politico, o comunismo aspira a establir una sociedat sin de clases
socials. O comunismo ye una fuerza politica important dende os comencipios d'o
sieglo XX, por un regular ligata con as ideyas marxistas, encara que bi ha
escuelas politicas no marxistas que tamién se consideran comunistas.

O comunismo esfiende a conquista d'o poder por o proletariato (clase
treballadera), a extinción por sí mesma d'a propiedat privata d'os medios de
producción, y por lo tanto a desaparición d'as clases como categorías
economicas, lo que, finalment, levaría a la extinción d'o Estato como
ferramienta de dominación d'una clase sobre un atra.

Adoptó a bandera roya con una falz y un martiello cruzatos (simbolo d'a unión
d'a clase treballadera y o campesinato), y dende o suyo orichen tenió caracter
internacionalista, encara que o estalinismo recuperó o discurso nacionalista d'a
"mai Rusia" antis d'a Segunda Guerra Mundial, a la que a propaganda sovietica
dició "gran Guerra Patriotica".



https://an.wikipedia.org/wiki/Chist%C3%A9n

Chistén (Gistaín en castellán, Gisten en Grafía SLA) ye un municipio situau en a
comarca d'o Sobrarbe y provincia de Uesca en a val de Chistau. Es suyos
habitants se dicen chistabins.

La población suya ye de 161 habitants, y la superficie d'el municipio 76,14 km²,
con una densidat demografica de 2,11 gab/Km2. D'es 76,14 km² d'el termin
municipal, garra ye per baixo d'a cota d'es 1.000 metros d'altitut, mes d'el 50%
son per alto d'es 2.000 metros, y belas puntas (en el Pico d'a Pez, la Bachimala
u la Culfreda) pasan per alto d'es 3.000. Ixo fa que el municipio de Chistén
siya un d'es més altos de tot el Pireneu espanyol.

El lugar de Chistén se troba per alto de Sant Chuan, a 1.378 metros d'altitut a
la falda recuesta d'el Cuezo, poquet mes d'un kilometro seguindo la carretera
d'a val de Chistau t'alto en pasar Sant Chuan, que fa buenas curvas y tien
tamién dos esbarres que son la pista que puya ta Viadós y tamién ye d'un canto
per on se baixa ta'l Puent Pecador que ye dintro d'el municipio de Sant Chuan.
Esta carretera, de Sant Chuan ta Chistén, la son arreglando estes anyos (2007)
ta fer que tienga dos carrils en cuentas d'uno solo que en teneba. La villa mira
ta la val de Chistau, anque la més gran parte d'el termino municipal ye abocau
ta la val de Viadós.

El nuclio de Chistén, que ye el solo que fa parte d'el municipio, ye una villa
chicota (u mesmo se'n podría dir un lugar gran) en l'alto d'una faixa recuesta
de la Penya d'el Cuezo (1926 m), y ixo el fa d'estar el solo lugar de Chistau
que no toca el Cinqueta, pos en ye bells centenars de metros de leixos. De tot
el patrimonio que este lugar tien, s'abrí de fer mención d'as casas nobles,
belunas d'elas de tan antigas que se van fere d'es siglos XVI y XVII. D'ixes
tiempos nos i trobem Casa de Rins, que i tiene la calendada en a portalada que
diz que ye feta d'el 1600, y que encara conserva el porte suyo tradicional y las
formas tipicas de qu'habría estau una d'as casas més ricas d'a localidat pos en
el decir d'es vecins de Chistén se recuerda que enantes teneban rivalidat con es
de Casa Tardán, qui yeran tamién bien prencipals. Altras casas como Casa Palacín
nos amuestran qué bien que en s'han adaptau ta fer negocio de cosas como ye el
torismo que ye el que hoi fa que la villa tienga economía buena.

El torismo y sobretot, que s'han fetas prou segundas residencias en a villa,
l'han chuflato vida nueva pos encara que el municipio tiene buenas estivas y
teneba buena cantidat de bestiar, con es anyos en heba marchau mutisma chent y
ya no yera Chistén la villa que heba siu en atros tiempos.

Chistén ye una villa que va tener la suya importancia historica perque yera el
zaguer puesto d'a on que se saliba ta pasar es puertos ta Francia, y tamién quan
se tornaba d'allá t'aquí. Podría estar que se i hes de pasare el puerto de Plan
per el barranco d'a Sallena, u tamién que se remontás ta'l puerto d'a Madera u
d'a Pez per la val de Taberners (de Viadós t'alto), y tamién, en rematando, per
Anyes Cruces. Ye per la suya ubicación que en Chistén i van tener especial
negocio d'el contrabando con as vals francesas a traviés d'ixes puertos (ye
important que nos en haigan quedau puestos con nombres d'ixa epoca, como el paso
d'es caballos en La Sallena) y asinas se fesen grans fortunas ta beluns d'el
lugar. Asinas se an alzar, sobretot en es siglos XVI y XVII, las torres que son
es monumentos prencipals d'a villa, que en heban siu mes, pero que atualment no
mos en trobem que dos.

De la construcción d'una d'estas torres, la mes alta, en dicen es becins de
Chistén que va estar bien curiosa, pos i heba ya en el lugar una torre, la dita
torre de Tardán, per baixo d'a ilesia, (propiedat de Casa de Tardán) que yera
l'argüello d'es amos suyos pos yera el costumbre d'ixes tiempos de fer-se alzar
torres t'amostrar qué diners se teneban en a casa, més que no ta defender-se
guaire (anque, obviament, tamién yeran utils si nunca se precisasen ta ixe
menister). Alavez, perque es amos de Casa de Rins se feban dir con despeito con
es de Casa Tardán, y siempre les feban renuga perque teneban una torre a'l canto
d'a ilesia, diz que un diya que yera uno de Rins redindo-se-ne le'n va dir a
l'amo de Tardán: "¡Cosa no vales, que vales menos qu'un gran d'hordio!" y alavez
le va dir l'amo de Tardán "Pos ya te cal que mires bien... perque este gran
d'hordio te foterá un pino debant d'a casa que ni el sol no tornarás a viyere".
Poquez tiempos dimpués, teneban es de Rins una torre que yera dos bezes d'alta
la de Tardán, y puesta debant de casa d'éstes ta quitar-les el sol. La dos
torres encara las podem viyer a'l puesto, y l'antiguisma portalada de casa Rins
debaixo la uembra d'a torre de Rins siempre en as horas centrals d'el diya.

Amés, es casaches de la villa de Chistén tienen un puesto tercero que repunta
per alto, que ye la ilesia de Sant Vicent el Martir, feta d'es siglos XVI y
XVII. Atros monumentos son la ermita de Sant Fabián, 1 u 2 Km leixos a par d'el
barranco d'el Pacín, feta d'el siglo XVIII, y tamién es conchuntos de bordas que
i heba per alto en Viadós y en Taberners, belunas que encara conservan es
tellaus de palla que gosaban tener d'antes. l'Hespital de Chistén y el santuario
d'a Vírgen Blanca, a on que s'achuntan el Cinqueta d'a Pez y el d'Anyes Cruces.



https://an.wikipedia.org/wiki/Castiella-La_Mancha

Castiella-La Mancha (Castilla-La Mancha en castellán) ye una comunidat autonoma
espanyola formata por as provincias de: Albacete, Cuenca, Guadalachara, Toledo y
Ciudad Real, estando asinas a succesora de l'antiga Castiella a Nueva (amás
d'Albacete, que d'antis mas feba parte de Murcia). Ista comunidat muga con
Castiella y Leyón, Comunidat de Madrit, Aragón, Comunidat Valenciana, Rechión de
Murcia, Andalucía y Estremadura.

A suya población ye de 2.078.611 habitants, en una superficie de 79.463 km², con
una densidat de población de 26,2 hab/km². As suyas prencipals ciudatz son
Albacet, Talavera de la Reina, Guadalachara, Toledo (en ye a suya capital),
Ciudad Real, Cuenca, Puertollano, Tomelloso, Azuqueca de Henares y Valdepeñas.

O president d'a Comunidat ye María Dolores de Cospedal, d'o Partido Popular,
estando o Partido Socialista Obrero Español o prencipal partito d'a oposición en
as Cortes de Castiella-La Mancha. Un Estatuto d'Autonomía, aprobato o 10
d'agosto de 1982 y modificato en 2007, reculle as normas politicas d'a
Comunidat.



https://an.wikipedia.org/wiki/Canta

Una canta u canción ye una composición y un chenero musical, con parti vocal,
asobén acompanyata con un u mas instrumentos musicals. Por un regular, as cantas
tienen una durada curta, y a parti vocal gosa cantar un texto de tipo poetico.
Tienen a ormino un caracter mas popular que atros cheneros musicals, encara que
bells tipos han trespasato a esfera d'a musica popular y a tradicional y fan
parti d'a musica clasica.

Entre os tipos especials de cantas se troban por eixemplo os himnos, muitos
d'ells cantas nacionals d'un país u d'atro grupo de personas (equipes
esportivos, interpresas...) u as cantas de cuna que les cantan a os ninos
t'adormir-se

En a musica popular actual, a estructura tipica d'una canta prencipia con una
introducción, dimpués contina con una alternancia entre estrofas y estrebiello
(o estrebiello ye a parti que se repite y que ye o que asobén identifica a
canta), l'antiestrebiello (o estrebiello con una variación, por eixemplo a un
ritmo mas lento), y o clímax final.



https://an.wikipedia.org/wiki/Bielsa

Bielsa ye un municipio d'a provincia de Uesca con capital ena villa d'el mesmo
nombre. Tamién incluye altros lugars d'as valles que la environan: Chisagüés,
Espierba, Ixabierre de Bielsa, Las Cortz d'Espierba, Parzán, Salinas e
Zapatierno, fincatos enas diversas valles que bi son baixatas a esauguar-se enta
la Cinca, amanatas d'a villa de Bielsa; valle de Bielsa, Chisagüés, Barrosa e
Pineta. La población suya ye de 463 habitants en una superficie de 202,4 km² e
una densidat de 16,85 hab/km²; només 330 d'es habitants son d'el lugar de
Bielsa.

En Bielsa e enas suyas valles se bi parla un dialecto de l'aragonés, central de
mena, dito belsetán.

D'el lugar de Salinas de Bielsa, vico més aversato enta lo norte de l'antigo
lugar de Salinas (hue repartito d'entre dos municipios, Bielsa e Tella-Sin), la
buegata sud-ueste d'el municipio s'enfila ta lo més alto per la baixadera de
Gospisanna e l'Estibiella enta'l Puntal d'el Bachaco (2.317 m), primer
contrafuert d'a Sierra d'as Zucas, que dende allá e t'adebán fará de muga
conducindo las buegatas municipals enta'l mallo d'as Tres Serols per alto de
totas las suyas tucas. Ye per alto d'a zaguera e més alta d'ixas (El Zucón
(2.781 m)) que la cuenca de valles que forman Bielsa tiene-i un pas ta la
Montanya Sensa e las suyas estivas a traviés d'a cul de Pineta, que enantes en
deciban la Collata d'Anyisclo perque s'ubriba ena capezana a on naixe la garona
d'ixa valle.

Tornando ta baixo d'a sierra, a on i yera naixita ésta, se troba el Forato d'as
Devotas, una gran caita d'el terrén que fa zarratas las paretz suyas arredol
d'el corso d'a Cinca, per on se deciba que enantes els pobladors d'eixas valles
bi heban tenito diferents puents per l'alto d'el río, de canto a canto ena foz,
fetos con no més cosa que matiers e cuerdas, e per ixo quan las mullers d'as
valles d'alto el heban de trescruzar ta baixar enta'l lugar de Badaín per una
romería que se feba enantes, diz que heban de fer el camín decindo pai-nuestres
per la pavor que gosaban a pasar-be. Ye a iste congosto per on la linia d'el
termin municipal queda debuixata per la linia que be marca lo río.

La man oriental d'o Forato la constituye lo paco d'a Sierra Perezosa, coneixita
per el Tozal de Pegueras (2.045 m) que ne ye la punta prencipal. Sierra Perezosa
ye un contino con la dita Sierra del·la Fita que tiene-i' lo més alto puntal eno
Maristás (2.430 m) ("Puntas de l'Orbar" ta'rs vecins d'a man chistabina). Cal
decir que es belsetans en dicen siempre sierras d'es garrotz e garras d'as
rallas montanyesas; ansín se-bi troban "sierras" como la Sierra d'el Marqués, la
sierra d'a Fita u la sierra Ferriz que no están si que ixas baixaderas d'altros
tozals més grans (Punta Fubillons (2.437 m), El Maristás (2430m) e la Punta
Fuesa (2.858 m, amanata d'Ordiceto) respectivament). Ye l'entremont d'ixas tucas
el que bi forma las mugas d'entre Bielsa e lo vecín municipio de Chistén, con a
valle de Chistau ena suya man, con lo solo pas d'a Collata d'a Cruz de Guardia
que tiene el cubil·lar d'a Bergüesera allá mesmo.

La man belsetana d'este sarrato tiene importants barrancos (Montiello, Barleto,
El Clau, l'Arizón) que son baixatos d'es ibons d'alto, como el Ibón d'el Clau, u
l'entibato d'Ordiceto. Ye per el nort-este d'ixe ibón que s'alza la altuera
d'Ordiceto (2.592 m) tamién dita Punta d'as Tres Buegas per estar que ye la muga
d'entre Chistén, Bielsa e Francia.

Disprés, per l'ueste, rematan las baixaderas d'el Bachaco per la par d'a
barranquera de Mosuliet en l'Entibo de Pineta. Las riberetas antigas d'El Plan e
Cerners, baixo l'entibo d'es prencipios d'el sieglo XX, rematan per alto d'es
tellatos d'a villa dica la qual la Cinca bi arriba a traviés d'es campetz de Lo
Pucet.

La villa de Bielsa, actuando como la cabezana d'a valle, se puede-i mirar alavez
ena crucera d'ixa Cinca encara chovenona con a Barrosa baixadera de Parzán e la
suya valle. Per alto d'a villa s'alza la Punta d'El Cuezo (2.045 m) enta la qual
se bi puede puyar per las faixas de Pennareto.

Per alto de Bielsa se contina de tot, como se una valle natural mesma fues, la
compleguera d'a Barrosa, d'a qual en ye lo solo nuclio el lugar de Parzán.
Ansinas, la valle d'a Barrosa ye, per excelencia, la valle de Parzán.

En es primers 2Km per alto de Bielsa la valle no tiene-ie guaire desnivels, y
d'ixa maniera permit que s'haigan posato de siempre faixas amplas eno transeto.
Bi tienen el puesto suyo, encaixonatas d'entre El Paco e la sierra Ferriz, e
ennumeratas d'el sud enta'l norte, que bi son las fincas d'el Forquet, Archilers
e Azans. Fan estes campetz parte d'una ribereta que només ye trencata per
l'arribata d'el Barranco d'Arizón que baixa d'a sierra de Ferriz per la man
d'Insoleta, a l'este de tot el dito.

Enta Parzán bi ye arribato per l'ueste lo río Real, garona d'a valle de
Chisagüés, per alto d'el qual la variancia d'alturas ena montanya se fa prou més
patent. No bi ha continación natural d'a valle d'a Barrosa si que no per on
s'esaugua lo Barranco d'Ordiceto, e cal continar lo camín suyo enta'l norte
només que per la carretera A-138 enta Francia, perque la valle se fa d'astí enta
debant més sargosa e angosta. Las verdes faixas d'Estiveta e Sannaruelas bi son
baixatas d'el Tozal de Miranda (2.226 m) e mos guardan la vista d'es Pinars de
Liena e d' Albarosas, endretos naturals de firme berroys, que como es suyos
nombres fan de pensar, heban estato selvas estimatas d'as chents d'estas valles,
quitando-se-ne d'astí d'es pocos árbols que la partita (de) Bielsa tota heba
puesto exportar en altros tiempos. Bielsa no estiore mai un municipio navatero,
pues que alavez las fustas propias las i emplegaban enta'l prou més lucrativo
negocio d'as fargas e ferrerías, como s'explicará adebant.

D'esta parte la uembra ye venita d'alto, d'a Punta Mener (2.453 m) que finca a
l'este d'a valle. La Liena Mala e El Cubil·lar d'Alto forman un pacot pretato
d'esta montanya, a on siempre se puede trobar nieu, dica quan en es altros
puestos d'a valle ya se'n ye desfeta. Punta Mener ye deseparata d'as puntas
Sonque (2.427 m) e Marcatiecho (2.627 m) per el Barranque de Tringonier que,
baixando per Plana Fita de primeras e Faixas royas disprés, naixe per dos mans
diferents d'el Plan de Marcatiecho -estiva de bestiar- e l'Ibonet, como no be
d'escapar-se-les á's mutos escursionistas que coneixen prou bien el puesto,
encara que siya més con o nombre castellanizato de "Trigoniero".

Alavez, ena uembra de Salcorz (2.704 m), l'Hespital de Parzán se troba bells 500
m d'antes que la carretera no arribe enta'l Tonel de Bielsa, en una cul de valle
feta per las cheleras quaternarias, ta la qual no bi arriba pas la Barrosa que
d'ixas arresas se'n ye feta ya enta l'ueste per la compleguera de Mallarruego
que , si mos mirarinos d'allá t'alto, ye una vallata que enfila enta la Cul d'a
Barrosa que en dicen, a baixo d'a Pica d'a Barrosa (2.666 m) en una chicolona
valle glacial quaternaria.

La valle de Chisagüés ye la més curta d'as Valles de Bielsa, que baixa con el
río Real de l'endreto dito la Estiva, una cul propiament posata d'entre la Punta
d'El Huerto (2542m) e lo doplet Chinipro-La Larri, enta la Barrosa que bi ye
baixata.

Ye deseparata per la par més alta d'a suya cuenca d'a valle glacial de La Larri
per las puntas de Punta d'El Chinipro (2.800 m) e Punta de La Larri (2.758 m),
estendendo-se en paralel per tota la suya lonchitut d'a valle de Pineta, d'a
quala en ye separata per la Sierra d'Espierba. Per el norte la barranquera de
Mallarruego conduce la Barrosa enta una altra valle paralela que ye deseparata
de Chisagüés per man d'el mallo de Liena (2.607 m) e La Mota (2.580 m).

El lugar de Chisagüés, quasi a baixo de tot d'a valle, ye lo solo nuclio con
habitants eno endreto.

La valle de Pineta ye la valle que naixe con a Cinca per alto d'as Planetas d'a
Cul de Pineta e d'el Balcón d'el mesmo nombre. Per la capezana alta d'a valle,
enta on se troban lo Barranco de La Larri se bi puede mirar el Parador de
Pineta, con o suyo cámping a las garras. Esta ye una d'as valles més berroyizas
d'el Pireneyo entier, dita per altro nombre "la valle verde", e tiene, per la
suya lonchitut, un d'es espacios rectilinios més extensos de tota la
cordel·lera, tenendo per el norte e lo sud paretz montanyesas (La Man Pacina per
el sud, e Las Planas de Costaduet e Las Cortz d'a sierra d'Espierba per el norte
e nort-este) que ne son fendo el treballo de separadors prou més rectos que no
en altras valles d'a redolata. Es nuclios habitatos d'a valle se troban per a
baixo d'esta, no leixos d'a boca suya en Ixabierre, e son, emprencipando per
alto, Espierba con Las Cortz d'Espierba ena mesma man, Zapatierno bells cientos
de metres més ta baixo, e disprés, ya més amanato de Bielsa, Ixabierre, a on bi
ye tamién l'Entibo de Pineta.

En alto, a man d'el Parador bi ha es limites més orientals d'el Parque Nacional
d'Ordesa e d'as Tres Serols, que bi son ficatos es puestos més altos d'a
cabelera d'a valle de Pineta.

Las Mugas son, per la man de Bielsa, es puestos per on s'heba trespasato
tradicionalment es puertos ta marchar ta Francia. Belaunas d'estas mugas han
estato de siempre puestos de pas obligato ta pastors, comercidants, marchadors e
contrabandistas, habendo-ne vías de pas per lo Puerto Viello de Bielsa, que no
ye si que l'alto que bi ha per alto d'el Tonel de Bielsa, que comunicaba enantes
els lugars de Parzán e la suya compleguera con l'Arañunet d'a man francesa.
Tamién en son eixemplos, de mugas, el Puerto d'a Plana de Castet e el Puerto
d'Ordiceto.

El carnaval de Bielsa ye una d'as festividatz més coneixitas de tot el Sobrarbe
e, adintro d'el sistema de valles que forma este municipio, s'ha de remarcar la
confluentia de chent que se bi amana enta'l lugar ta celebrar-lo.

La caracteristica més important d'el carnaval belsetán ye la presencia d'una
colla de personaches arquetipicos, como en d'altros carnavals d'estas valles,
que representan papers concretos dintro d'a borina carnavalenca d'el lugar; en
el caso de Bielsa, las Trangas u Trancas, a feto de creyatueras metat animal
metat presona, vestitas de piels de crapa e con a cara pintata de negra,
representan la virilidat masculina sien de garra control, encorrendo las mullers
que bi troban en el suyo pas e fendo-les gestos obscenos e prevocadors, son de
seguras es personaches més antigos e importants d'a fiesta, representadors de
totz es pecatos que ben d'estar plucatos á'l final d'ixa fiesta.

Es altros personaches més importants son las Madamas, mullers bien guarnecitas,
politas e limpias, que con la suya galanura e con es suyos vestuaches e calcers
fan representación d'el que ye més contrario de tot enta las trangas; la
feminidat e la orden social. Á'l final d'a borina, quan las trancas bi son
dentratas a la fin enta la plaza d'el lugar e troban allá las madamas, estas han
d'estar las unas que redimirán lo pecato e lo desenfrén masculins d'as
semi-bestias, aportando asinas la valor moralizadora d'en rematar el carnaval,
retornar totas las cosas enta la suya orden establita.

Altros personaches més secundarios son es Onsos e es cazataires, que acompanian
las trancas en totz es momentos d'el carnaval. Es onsos son altros personaches
ancestrals, metat animal metat ser humano, tienen las esplatas plenas de palla,
indo-ne totz cubiertos de piels como las trancas e con las mans e pietz
encatenatos, caminan torponament per as carreras d'el lugar concarando las
presonas que troban mientres es cazataires els encorren e zorroneyan mantas de
palos, fotendo-les trucazos con bastons e perchas (per ixo la palla d'el
disfraz, pos l'hombre que i va dintro sino s'els levaría totz ena renera) en
conducir-los ta'l centro de Bielsa. La valor d'estas creyatueras ye evident;
magnifican lo poder d'el ser humano per alto d'as bestias e salvachinas d'estes
monts.



https://an.wikipedia.org/wiki/Bater%C3%ADa_(instrumento)

A batería (en anglés drum kit u drum set) ye un instrumento musical formato por
a combinación de quantos instrumentos de percusión.

En a suya historia han estato muitas as diferents combinacions d'os instrumentos
que han formato a batería, pendendo más que más d'o estilo musical que se yera
fendo. A confeguración que actualment se troba más estendillata ye a formata por
una caixa, un bombo, quantos tom-toms (asobén tres u quatre), un hi-hat, quantos
platiellos (os más habituals son crash, ride y splash) y atros instrumentos de
percusión como caixas chinesas u cencerros. Manimenos a combinación d'os
instrumentos y a suya destribución ye asobén una elección personal de cada
musico y puet cambear muito d'una batería t'atra.

Hue en día tamién existen, amás d'as tradicionals baterías acusticas, as
baterías electronicas.

Muito asobén os termins percusión y batería se fan servir como sinonimos,
manimenos a percusión puet incluyir tamién atros instrumentos, amás d'a batería,
y en una orquesta sinfonica en a sección de percusión s'incluyen totz os
instrumentos de percusión.

A caixa (en anglés snare drum) ye o prencipal d'os instrumentos que composan a
batería y se sitúa chusto debant d'o musico. Tien o suyo orichen en as collas
musicals melitars europeas, habendo-se desarrollato diferents marchas y
rudimentos ta batería.

O suyo cuerpo ye formato por quantas capas de fusta (por un regular entre 6 y 10
capas) u por metal. Ye cubierta por os dos cantos con dos membranas, d'antis más
feitas de piel y actualment feitas de poliester u plastico. A membrana superior
ye resistent a os golpes, feita con quantas capas de material y asobén de color
blanca u grisa. A membrana inferior ye más lisa y fina, pero tien más
resonancia.

A caixa obtiene o suyo caracteristico sonito a traviés d'un conchunto de
cordons, ditos bordons, que trescruzan o casco d'a caixa d'un canto ta l'atro.
En tanyer a membrana superior os bordons vibran chunto con a membrana inferior u
bordonera, dando-le a la caixa un sonito pareixito a un bomboloneo. Con un solo
golpe d'a baqueta sobre a membrana superior se produce a combinación de dos
procesos: o golpe d'as baquetas en a dita membrana y o retacule d'os bordons
sobre a membrana inferior. Por medio d'un mecanismo especial se puet tamién
amortar iste efecto, ya que a vegatas os bordons vibran quan se tanye atro
instrumento con una determinata freqüencia. Ye posible adaptar a tensión d'os
bordons, logrando asinas una ampla variedat de sonitos.

As midas más habituals d'o casco d'a caixa son 14" de diametro y fundarias entre
5" y 6,5". Tamién bi ha caixas más chicotas con diametros de 8" u 10" (ditas
piccolo) y fundarias de dica 3,5", que se fan servir asobén como instrumento
adicional (en anglés side-snare) amás d'a caixa prencipal.

O bombo (en anglés Bassdrum) ye o segundo d'os prencipals instrumentos d'una
batería. Se composa d'un gran cuerpo feito asobén de doble capa de fusta, que se
refirma en dos patas (retractils ta facilitar o suyo transporte) que se troban
en a suya parti debantera. Ta tanyer o bombo s'emplega un pedal, que s'achusta a
o bombo con un dispositivo especial. Un batería adreto fa servir o pedal d'o
bombo con o suyo pie dreito. Como alternativa a o emplego de dos bombos (doble
bombo), existe a posibilidat de fer servir un doble pedal con transmisión
mecanica que permite tanyer un solo bombo con os dos pietz.

A resonancia d'o bombo en a suya parti debantera s'asocia asobén con os foratos
que se fan en a membrana ta deixar salir a l'aire. O mesmo forato tamién premite
ficar microfonos en o bombo ta fer gravacions u amplificar o sonito. Atra forma
d'amplificar o sonito d'o bombo son os triggers, que s'emplegan tamién quan se
quiere tanyer más rapedo, pero sin baixar guaire a intensidat d'o sonito.

D'atra man tamién gosan emplegar-se a vegatas mantas, almadas u dispositivos
especials que se fican entre as dos membranas t'amortar o sonito. Istos s'apoyan
en a membrana a on que golpea a maza t'amortar o golpe y lograr asinas un sonito
más sordo.

A ormino se montan sobre o mesmo bombo os tom-toms, escusando asinas espacio y
evitando a necesidat d'instalar unatro dispositivo especifico ta penchar os
toms. Os baterías profesionals gosan personalizar a membrana debantera d'os
bombos con o logo u nombre d'o grupo

Os Tom Toms u simplament toms (tamién ditos a begatas timbals) son instrumentos
de percusión con doble membrana (por a parti superior y inferior) con diametros
entre as 6 y as 18 pulgadas. Pendendo de como se situen en a batería bi ha dos
tipos de toms. Os toms más chicotz gosan meter-se dencima d'o bombo con un
dispositivo especial (en anglés de dicen "rack toms"). D'atra más os toms grans,
toms de base u piso u timbalas (en anglés "floor toms") se sitúan en tierra
sobre as suyas propias patas.

Bells baterías, como Phil Collins, prefieren toms sin de resonancia
(concert-toms). Istos toms tienen un tono muito más definito, parellán a os
timbals. S'emplegaba muito iste tipo de toms en a decada de 1970.

O numero de toms en una batería pende muito asobén d'o estilo musical. Asinas
mientres que en o pop u en o jazz clasico gosan emplegar-se dos u tres toms, en
o jazz rock u heavy metal pueden emplegar-se dica ueito toms diferents.
Manimenos o numero de toms siempre ye una elección personal d'o musico seguntes
o suyo estilo de tanyer a batería. Una batería estandar gosa levar tres toms,
dos chicotz (d'entre 10 y 13 pulgadas) dencima d'o bombo y un tom de piso (entre
14 y 16 pulgadas).

O ride (en anglés ride cymbal) tien por un regular un diametro d'entre 16 y 24
pulgadas y o material de que son feitos puet tener diferents durezas.

En trucar-lo, o ride fa un sonito más sostenito y brillant que o curto y
decayito sonito d'un crash. O diametro más habitual ta un ride ye de 20",
estando manimenos una grandaria estandar entre as 18" y as 22". Os rides más
chicotz y finos gosan tener un sonito más fosco y brillant, mientres que os
rides más grans responden millor en situacions de mayor volumen.

A función prencipal d'o ride ye levar un ritmo más que meter accentos. Por ixo
os baterías sitúan o ride amán d'a suya man dominant. Manimenos, a vegatas quan
se tanye prou fuerte tamién se puet fer servir o ride ta accentugar como si
fuese un crash. Tamién en tanyer suau gosan emplegar-se atros tipos de platos ta
fer a función de ride como por eixemplo os chinas, sizzles, pangs u suizos.

O hi-hat u charles ye formato por dos platiellos montatos en una estructura
metalica que permite a traviés d'un pedal ubrir u zarrar o dispositivo. Quan se
preta o pedal, o platiello superior (móvil) truca a o platiello inferior (que ye
fixo) y en deixar libre o pedal o platiello superior torna a la suya posición
inicial. O diametro estandar d'os platos gosa estar arredol d'as 14", estando o
plato inferior más pesato que o superior.

En zarrar o charles con o pedal se produce un sonito relativament suau pareixito
a una cabasa. Quan se tanye con o pedal ubierto o sonito ye muito más cerenyo y
sostenito, se puet variar a fuerza d'o sonito ubrindo u zarrando más o pedal.
Quan se tanye con o pedal zarrato de tot s'aconsigue un sonito muito más curto y
xuto.

O hi-hat gosa emplegar-se, igual que o ride ta levar un ritmo, podendose tanyer
amás diferents feguras ritmicas y accentos sobre ell, variando tamién a suya
apertura.

En a confeguración estandar o pedal d'o charles se manella con o piet cucho,
encara que isto puet variar si o batería ye zurdo. Existe tamién a posibilidat
de fixar-lo con una determinata apertura ta poder liberar o piet cucho y
emplegar-lo en atro pedal (por eixemplo en un doble bombo).

O crash (en anglés crash cymbal) con uns platiellos que gosan estar en
comparación más chicotz y delgatos que o ride (entre 13 y 20 pulgadas de
gordaria) y que producen una mayor proporción de "rudio blanco". Se fan servir
asobén ta meter accentos y tamién, a vegatas, en os ritmos.

Os platiellos chineses (en anglés China cymbal) producen un sonito diferenciado
a on que predominan os sonitos en a faixa d'os meyo agudos. Lo fan servir os
musicos ta meter efectos u accentos. O sonito que produce ye rapedo, fosco y
explosivo. O suyo nombre proviene d'o aspecto parellán a un gong tanto en sonito
como en forma.

Son facilment identificables por o suyo canto curvato enta o exterior, a o
contrario d'os platos turcos que praticament no tienen garra curvatura. A suya
grandaria varia muito, dende 8″ dica 26″ en bells casos. A suya cupula puet
tener forma celindrica u de cono truncato con a base en o cobalto d'a cupula.

Se gosan montar invertidos en un soporte ta platos y se tanyen con as baquetas
por un regular en a suya aria de curvatura fendo un sonito caracteristico, no ye
guaire habitual tanyer-los en a suya cupula.

O platiello splash (en anglés splash cymbal) ye un platiello comparable en tipo
y función a o crash, pero que gosa estar de grandaria mas chicota (alto u baixo
entre 6 y 12 pulgadas) y tien un sonito caracteristico: agudo, brillant y de
breve durada. Se fa servir ta accentos curtos y que no amenistan d'un sonito
alto. Especialment Stewart Copeland y Manu Katché, entre atros, fan servir prou
en as suyas composicions ista mena de platiellos.

D'atra man existe una gran variedat de platiellos con tot tipo de formas y
disposicions ta enamplar o sonito d'a batería. A creatividat d'os fabricants de
platiellos asinas como a variedat de nombres ye prou gran. Tenemos entre muitos
atros os "sizzle", os "swish", os "pang" u as campanas.

Existen quantos dispositivos y accesorios que pueden fer parti d'a batería,
asinas amás d'os diferents soportes ta platos y timbals tamién existen pedals
especials. O doble pedal por eixemplo se fa servir ta tanyer un solo bombo con
os dos pietz como si fuese un doble bombo. Tamién existen atros pedals que se
pueden achustar ta tanyer atros instrumentos como por eixemplo cencerros.

Tamién fan parti d'os accesorios, mas que mas en baterías que gosan fer chiras
de conciertos, as fundas ta o transporte d'os instrumentos. Bi'n ha duras y
blandas, sobretot seguntes o tipo de viache y medio de transporte que s'haiga
d'emplegar, as primeras ofreixen un mayor grau de protección, pero tamién son
más caras y dificils d'almadazenar.

Os baterías profesionals tamién gosan levar microfonos en os suyos conciertos.
Particularment o bombo amenista un microfono especial, ya que produce un sonito
d'alta presión y un microfono normal de voz no ye parato ta recullir os sonitos
d'un bombo. Amás d'os microfonos cal portiar un sistema de dispositivos que
permitan achustar-los a os instrumentos.

En bells estilos musicals u situacions, como os clubs de musica country u as
ilesias, os musicos gosan portiar una pantalla de plexiglass ta amortiguar o
sonito d'a batería. D'atra man muitos baterías fan servir alfombras ta prevenir
que o bombo se pueda eslizar por o sulero en trucar-ie.

Ta estudear se gosan emplegar una gran variedat d'accesorios. Asinas os
metronomos aduyan a levar o ritmo y bells parches especials de goma reducen o
sonito d'os tambors y platos a la hora de practicar.

A caixa, os timbals y os platiellos se gosan tanyer con dos palos de feitos por
un regular de fusta y ditos baquetas. As baquetas s'agafan con as mans y se fan
servir ta trucar dreitament sobre os instrumentos. O bombo se tanye con o piet,
fendo servir un u dos pedals que levan una maza u mallet que truca sobre a
membrana d'iste. D'atra man o charles tamién se puet ubir y zarrar con un atro
pedal que se puet, si ye menester, deixar fixo. En bells estilos musicals como o
jazz se fan servir as escobetas (en anglés "brushes"), que no son que baquetas
feitas con muitas variellas metalicas ficatas en fundas de nylon. Seguntes a
traza d'agafar as baquetas (en angles "grip") se pueden distinguir o agarre
tradicional (popularizato por Sanford A. Moeller) u o muderno (popularizato por
Ringo Starr) que se divide a la vegata en agarre alemán (con o dorso d'a man
entalto, lo que nos permite ganar mayor fuerza en o golpe), francés (con o
pulgar entalto, lo que permite fer servir millor a tecnica de didos) u americán
(ye una mezcla d'os anteriors).

En primeras as membranas d'as baterías se feban de piel natural. Hue en día, por
un regular, se fan con una u dos capas de plastico. Se montan en o casco d'os
tambors fendo servir uns aros que son por un regular feitos de metal. Os aros
varían en función d'o diametro de cada tambor y s'achustan a iste con entre
quatre y dotze torniellos, seguntes a suya grandaria. D'ista traza, amás se
pueden afinar as membranas, pretando u floixando-las. Existen por un regular dos
membranas en cada tambor, a superior sobre a que se truca y a inferior que
vibra. Conoixitos fabricants de membranas son Remo, Evans u Aquarian.

O casco d'o bombo y d'os toms se fa por un regular de fusta. A fusta mas popular
en a fabricación de baterías ye l'acirón, ya que ofreixe un sonito calido y
equilibrato con tonos graus relativament cerenyos. Manimenos atra fusta muit
emplegata tamién hue, mas que mas por o suyo buen comportamiento en os estudeyos
de gravación ye l'abetullo. Atras fustas que tamién se gosan emplegar son o
fabo, o chopo, a tillera u o caixico.

Os platiellos se construyen por un regular con aleyacions como o latón u
diferents menas d'aleyacions de bronze, como o cobre-niquel-bronze u o
estanyo-bronze. O porcentache d'estanyo varía dende un 8% dica un 20%. Tamién
existen platiellos d'alta calidat que incluyen una chicota cantidat d'archent.
D'antis mas se feban tamién platiellos con archent sterling. Conoixitos
fabricants de platiellos son Zildjian, Meinl, Sabian u Paiste. A la uembra
d'istos quatre grans se troban atras marcas, no de pior calidat, como
Masterworks, Anatolian u Ufip.

As baquetas se gosan fer de fusta (por un regular de hickory, un árbol de
norteamerica), plastico u fibra de carbono (baquetas de carbono) y muit poquetas
vegatas de metal. Ta a suya fabricación se fan servir tochos delgatos de fusta u
quantas tiras finas de plastico, unitas en un faixo. As escobiellas se fan por
un regular de plastico u metal. Bi ha una gran variedat de fabricants, pero
entre as mas conoixitas se troban Promark y Vic Firth. Amás muitos fabricants de
baterías tamién distribuyen baquetas, por eixemplo o fabricant de platiellos
Zildjian u o fabricant alemán de baterías Sonor.

Decisiva ta l'aparición d'as baterías estió a invención por parti de J. R. Olney
d'o primer pedal de bombo en l'anyo 1887. A isto le sigue en 1899 a producción
por parti de William F. Ludwig d'os primers productos en serie y as leis
"No-Drumming-Laws" (en anglés "leis sin de tambors") en os Estatos Unitos. Istas
leis prohibiban a os esclavos tanyer os suyos intrumentos tradicionals (mas que
mas timbals y tambors que se tanyeban con as mans), feito que fa que a musica
ritmica africana prencipie a fer servir instrumentos de percusión europeus y
orientals. A primera batería completa apareixió en o mercato en l'anyo 1918 d'a
man de Ludwig Drum Corporation.

Como en muitos atros sectors d'a economía, a fabricación de baterías luego
s'internacionalizó y globalizó. Dica a decada de 1960, a mayoría de productos
proveniban de fabricants americans (Ludwig y Gretsch), britanicos (Premier) u
alemans (Sonor y Trixon).

Manimenos, dende a decada de 1960, prencipió a apareixer una mayor competencia,
con pres cada vegata mas competitivos. As baterías mas baratas plegaban dende
Chapón, y dimpués dende Taiwan y Coreya d'o Sud. Chapón y Coreya prencipioron a
quitar productos de buena calidat dende a decada de 1970 (con marcas como Tama u
Yamaha), fendo una gran competencia a las tradicionals companyías americanas,
britanicas y alemanas y sacando-les una buena cuota de mercato.

En a decada de 1980 Taiwan se convirtió en o prencipal proveedor de materials ta
as marcas de baterías mas importants d'o mercato internacional. Con a
globalización en a decada de 1990 a situación inicial cambeyo de raso, agora
totas as marcas precipals pendeban d'os que antis yeran os fabricants de baixo
coste (por eixemplo Sonor d'os fabricants chineses).

En os zaguers anyos Brasil ha dentrato en o mercato d'as baterías con a marca
RMV que produce baterías con una calidat relativament buena a unos pres prou
asequibles.

Bells baterías fan servir totz os suyos components electronicos. Bi ha dos
prencipals trazas d'emplegar baterías de tipo electronico. A primera ye l'uso de
triggers en totz os diferents instrumentos que fan parti d'a batería. Istos
triggers son pads de goma que se meten en o mesmo puesto a on que se i meterían
os tradicionals instrumentos con os suyos parches. Cadagún d'istos contiene un
transductor piezoelectrico que transmite un sinyal electrico quan se truca sobre
ell. Cada pad s'une con un cordón a un modulo sintetizador que se encargará de
reproducir o correspondient sonito d'ixe instrumento. Asinas, si o batería truca
sobre o pad que ye designato como a caixa, o modulo sintetizador producirá o
sonito d'una caixa. Como o sonito ye feito por un sintetizador, o mosito puet
trigar entre un amplo rango de sonitos, como pueden estar os sonitos de
qualsiquier tambor u platiello real u tamién sonitos electronicos. Un batería
puet incluso fer que o sintetizador produzca sonitos que no son propios d'una
batería, como chapadas, chuflitos u qualsiquier atro efecto de sonito.

L'avantalla de tanyer en una batería electronica pura ye que no fa dengún atro
sonito que no sía o producito por un amplificador (qualo volumen puet estar
facilment regulato u desenchegato). Isto puet estar important en eventos a on
que se deseya que o sonito d'a batería no sía muit cerenyo como puet estar una
ilesia u una actuación en un teatro. Amás tamién os baterías que fan servir
equipes electronicos pueden practicar sin amolestar a os suyos vecins u
companyers de piso. Atra avantalla important ye que as baterías electronicas no
han d'estar afinatas ni tampoco no s'han d'instalar microfonos si se quieren
gravar. D'atra man, as disavantallas d'as baterías electronicas son que no
tienen un rango tonal tan amplo como as baterías acusticas y que os pads y
platiellos de plastico u goma no tienen o mesmo tacto ta o musico que los tanye
que os parches d'una batería acustica. Asinas por eixemplo una batería
electronica de gama baixa tendrá un sonito de caixa, manimenos probablement o
pad d'a caixa no incluyirá un sensor ta detectar o golpes en l'aro. Atra
disavantalla potencial ye que o batería amenistará un amplificador u sistema
parellán ta poder sentir-se en un ensayo.

A segunda traza de tanyer una batería electronica ye fer servir una batería
acustica tradicional (con cuerpo de fusta y platiellos metalicos) y meter
triggers en totz os diferents tambors y platiellos. Os sensors, igual que en o
caso d'a batería purament electronica, s'unen a un modulo sintetizador que
reproducirá os sonitos. L'avantalla d'ista batería ye que o musico puet combinar
os sonitos tradicionals d'una batería acustica con os peculiars sonitos d'a
batería electronica en una mesma actuación.

A prencipal función d'una batería en una colla musical ye construir o ritmo de
fundo d'a canta, y chunto con os atros instrumentos ritmicos (o baixo y o
teclato) levar o groove (literalment en angles, o "sulco") d'a musica. O batería
gosa creyar un pulso fixo, que se repite, mantenendo a velocidat d'a canta
constant. Os alazetz d'o ritmo gosan estar una alternancia entre o sonito grieu
d'o bombo y o sonito alto d'a caixa. Antiparti d'ista función basica, a
percusión se fa servir tamién ta adornar y destacar as partis importants d'a
canta con efectos y modificaciones. Ta isto se fan servir platiellos como os
crashes u atros platiellos especials ta creyar efectos y accentuar. Os
rudimentos y accentos, en tanyendo en a caixa, contribuyen tamién a destacar
partis concretas d'a canta. A vegatas se fan servir tamién istos dos zaguers en
os solos de batería, ye alavez quan iste instrumento pasa a tener un papel
protagonista en a canta y a resta son en un segundo plan.

Debito a la gran variedat de trazas de combinar os diferents instrumentos de
percusión en una batería, no existe hue en día una notación estandar. Por ixo a
vegatas s'incluye chunto con a partitura un diagrama con a explicación d'a
distrubución d'os instrumentos (conoixito en anglés como drum key).

Asinas pues bi ha muitas convencions ta escribir as partituras de batería. En
cuentas d'a tipica clau se i fa servir a clau de percusión u neutra, ya que como
totz os instrumentos de percusión a batería no s'achusta a denguna nota musical.
Amás en os instrumentos de metal (como os platiellos) s'emplega una nota con
cabeza en forma de "X", mientres que ta os tambors se fa servir a tipica nota
con cabeza de forma redonda. Quan bi ha instrumentos que s'han de tanyer de
traza conchunta as suyas notas s'achuntan a vegatas en a partitura. Tamién ye
habitual, que os instrumentos que s'han de tanyer con os pies se metan en a
parte baixa d'a partitura y con os palos d'as feguras musicals entabaixo,
mientres que as partis que s'han de tanyer con as mans se meten en as ringlas
mas altas y con os palos d'as feguras entalto. Una excepción a ista regla ye o
hi-hat ya que se puet tanyer tanto con os pietz como con as mans.

Cada instrumento se representa con una sola nota, ya que o sonito d'un
instrumento de batería no se puet fer durar en o tiempo. Os silencios se fan
simplament no tanyendo mientres a duración d'iste. De contino se veye un tipico
ritmo de batería de ueito notas. Se veiga como se tanye o charles en as ueito
corcheas, a caixa en as negras 2 y quatre (coindindo en notación con as
correspondients corcheas d'o charles) y o bombo en as negras 1, 3 y a corchea
d'o tiempo 3. Os silencios d'o bombo en os tiempos 2 y 4 indican que no s'ha de
tanyer:

L'aprendizache ye estreitament relacionato con a propia estructura d'a batería.
A batería ye diferent d'a mayoría d'os atros instrumentos, ya que no se tracta
nomás de tanyer con as dos mans, sino tamién con os dos pietz. Amás no ye un
solo instrumento, sino un conchunto de quantos instrumentos, que s'han de meter
de forma que se pueda acceder a ells de traza rapeda y comoda con mans y pietz.
En primeras s'ha d'aprender a tanyer a caixa, ta dimpués pasar a la resta de
instrumentos, estando especialment important aprender a combinar correctament o
bombo con a caixa. Iste zaguer punto se puet describir como l'adquisición d'una
correcta coordinación entre mans y pietz y ye una parti important d'o proceso
d'aprendizache d'o instrumento. Manimenos, ye o conchunto d'istos dos, as
diferents combinacions en a caixa (y tamién en os toms) y o groove completo
entre hi-hat, caixa y bombo, lo que fa a base d'una colla de musica.

L'aprendizache asobén se fa analizando y practicando una pieza musical. En
primeras, ye prou important observar o tiempo y a estructura d'a obra. Dimpués
s'analiza y aprende a parti de batería, ta dimpués pasar a tanyer chunto a la
resta d'instrumentos. Emplegar y escribir partituras facilita muito, mas que mas
en grans collas, una correcta interpretación. Amás siempre ye important tamién
tener en primerías conoiximientos chenerals de solfeo y adoptar una correcta
posición sobre a batería.

Se puet aprender a tanyer a batería en muitos conservatorios musicals. Atra
traza de aprendizache prou popular son as clases particulars. Amás como un
trango mas entaba en l'aprendizache d'a batería se puet estudear percusión. Por
un regular son uns estudeyos que se pueden cursar nomás en bellas escuelas
superiors u institutos privatos como o Drummers Focus en Alemanya u o
prestichioso Berklee College of Music en os Estatos Unitos.

A batería chuga un papel muit important en a educación musical. Se fa servir
asobén t'amostrar a comprensión basica d'o ritmo y o compás en a musica. Debito
a la rapeda sensación de exito, o ran de motivación entre os prencipiants ye
prou alto. Iste grado de motivación s'ha de refirmar, ya que a complexidat d'o
aprendizache aumenta a escape. Asinas o mayestro tien una gran responsabilidat.
A traviés d'una motivación correcta a o prencipio de l'aprendizache se consigue
que l'alumno contine con intrés l'aprendizache quan a largo plazo puya a
complexidat d'iste. Isto se puet y s'ha d'amillorar a traviés de l'uso d'o
instrumento entre un grupo mas gran d'instrumentos como una colla musical.



https://an.wikipedia.org/wiki/Base_de_datos

Una base de datos ye un conchunto de datos estructurato, organizato seguntes una
estructura coderent y accesibles dende mas d'un programa u aplicación, de traza
que qualsiquiera d'ells puet estar quitato d'o conchunto y actualizato, sin
d'afectar ni a estructura d'o conchunto ni os atros datos.

O software especializato que chestiona istos datos se diz Sistema Chestor de
Bases de Datos (en anglés, DBMS). Ta que un programa sía considerato un SChBD,
ha de cumplir as propiedatz ACID (Atomicity, Consistency, Isolation,
Durability).

Una base de datos puet seguir un modelo de datos. O mas común ye o modelo
relacional de datos, encara que bi'n ha d'atros, como o modelo obchectual de
datos. O luengache mas conoixito ta o modelo relacional de datos ye o SQL.

Encara que as bases de datos pueden contener muitos tipos de datos, beluns
d'ells se troban protechitos por as leis de diversos países. Por eixemplo en
Espanya, os datos personals se troban protechitos por a Lei Organica de
Protección de Datos de Carácter Personal (LOPD).



https://an.wikipedia.org/wiki/Baixkiria

A Republica de Baixkortostán u Baixkiria (Республика Башкортостан u Башкирия en
ruso; Башҡортостан Республикаhы en baixkir) ye una republica d'a Federación rusa
situata a lo sud d'os Urals.

A suya población ye de 4.104.336 habitants (2002), en una superficie de 143.600
km², con una densidat de población de 28,6 ab./km².

A transliteración directa d'o nombre d'a republica en ruso ye Respublika
Baxkortostán (Baxkiriya); en baixkir, ye Baxqortostan Respublikahy, a q se fa
servir pa transliterar a letra ҡ que se pronuncia con una oclusiva uvular que
acompanya a vocals como o fonema /o/ y que ye diferent d'a letra cirilica k,
tamién present en baixkir pero con atras vocals. O nombre en tartre ye
Başqortostan Respublikası.

La suya superficie ye de 143.900 km². A Republica muga per o norte con o krai de
Perm, per o noreste con l'oblast de Sverdlovsk, per l'este con l'oblast de
Cheliábinsk, per o sud con l'oblast d'Orenburgo, per l'ueste con Tataria y per o
norueste con Udmurtia.

Baixkiria se troba en o fuso horario d'Ekaterimburgo (YEKT/YEKST). A
compensación respective a lo UTC (Tiempo Universal Coordinato) ye de +0500
(YEKT)/+0600 (YEKST).

Bi ha més de 13.000 ríos en Baixkiria, estando-ne os prencipals o Belaya u
Agidel, l'Ufa u Öfö y o Sakmara.

A Republica de Baixkortostán ye un d'os territorios més ricos en recursos
minerals d'a Federación rusa, com bells 3.000 chacimientos. Yera un d'os
prencipals centros d'extracción de petrolio en a Unión Sovietica. Altros
recursos destacatos son o gas natural, o carbón y as piedras preciosas.

Con més d'un tercio d'o territorio baixkir cubierto per selvas, a fusta ye un
altro d'os recursos naturals importants. Os árbols que i predominan son, d'entre
altros, l'abetoch, o caixico u l'acirón.

As divisions d'a Republica de Baixkortostán que s'establioron siguen una
clasificación complexa. As unidatz administrativas prencipals son os districtos
(район), d'os quals en bi ha 54, y os selsovets (сельсовет), d'os quals en bi ha
953. As ciudatz baixo churisdicción d'a republica son:

Ufa ye o centro administrativo de Baixkiria y a suya ciudat més gran. En 1990 os
rusos etnicos i representaban o 58 %, os tartres o 25 %, os baixkirs o 9 % y
atras nacionalidatz o 8 %.

Més d'un ciento de nacionalidatz habitan Baixkiria, encara que os tres pueblos
prencipals son os rusos (39%), os tartres (28%) y os baixkirs (29%). O ruso ye
parlato per tota la población. O tartre lo parla un 30%, mientres que o baixkir
ye parlato aparentment per un 20%.

O idioma baixkir, idioma turquico, tien en Baixkiria estatus de cooficialidat
dende 1990 con o ruso. Os tartres demandan dende alavez o mesmo ran de
cooficialidat pa o idioma tartre.

Os primers asentamientos en Baixkiria se remontan ta o Paleolitico. Pero ye en a
Edat de Bronze quan i plegan as chents d'a cultura Abajevo, que podeban
treballar o bronze ta fer armas, ferramientas y obchectos decorativos. Estioron
os primers a establir asentamientos permanents a lo sud d'os Urals.

A denominación de baixkir se conoix per primer vegata en o sieglo IX. A
relichión islamica s'esparde entre os baixkirs a partir d'o sieglo X, estando-ne
ya en o sieglo XIV a relichión mas estendillata. Dica o sieglo XVI, Baixkiria ye
estallata entre os khanatos de Kazán y de Siberia y a horda Nogai. As tribus que
i viviban yeran gubernatas per bii (capecers tribals). Dimpués que Kazán se
rendise a Iván o Terrible en 1554-1555, representants de tribus baixkirs
occidentals s'amanoron ta o zar con a intención d'adhibir-sen d'implaz a lo
Prencipato de Moscú.

Rancando d'a segunda metat d'o sieglo XVI, o territorio de Baixkiria encomenzó a
prener forma como parti d'o estato ruso. En 1865 se forma la Gubernatura
(guberniya) d'Ufa, trango important enta o reconoiximiento d'a identidat
territorial baixkir.

Dimpués d'a revolución rusa, s'establix en 1919 a Republica Socialista Sovietica
Autonoma Baixkir, dintro d'a URSS. A lo largo d'o periodo sovietico, s'atorgoron
a Baixkiria dreitos d'autonomía, d'os primers ta os territorios sovieticos.

L'11 d'octubre de 1990, o Soviet Supremo d'a Republica adoptó a Declaración
sobre a sobiranía d'o estato d'a Republica Socialista Sovietica Baixkir. O 25 de
febrero de 1992 cambió lo suyo nombre per o de Republica de Baixkortostán.

En 1992 y 1994 se firmoron uns pactos per o estallo y a delegación d'autoridatz
y poders entre os organos federals de poder d'a Federación Rusa y os organos de
poder d'a Republica de Baixkortostán.

En l'actualidat (2006), o president de Baixkiria ye Mortaza Ghöbäydulla uly
Räximev (Murtaza Rajimov), esleito lo 17 d'aviento de 1993. A suya reelección en
aviento de 2003 estió contenata per a OSCE (Organización ta la Seguranza y
Cooperación a Europa) en considerar que se i heban visto elementos de frau.

Baixkiria ostenta una posiión privilechiata entre as republicas rusas en o
respective a lo numero de museus y bibliotecas, asinas como una escuela de danza
de prestichio internacional.

A Orquesta Simfonica Nacional d'a Republica de Baixkortostán fue fundata en 1992
y luego se tornó una d'as prencipals d'a Rusia de finals d'o sieglo XX.

O instrumento més important y simbolo d'a musica baixkir ye o quray, feito con
una canya especial a qual només se troba que en os monts Urals. Puede sentir-se
igual en o folclor tradicional como en a musica popular muderna de Baixkiria.



https://an.wikipedia.org/wiki/Bailo

Bailo ye un municipio aragonés d'a provincia de Uesca, en a comarca d'a
Chacetania. Fa parte d'a diocesi de Chaca.

A suya población ye de 296 habitants (2010) en una superficie de 164,43 km² y
una densidat de población d'1,80 hab/km².

Bailo ye situato a 714 metros d'altaria sobre o ran d'a mar, a una distancia de
65 km de Uesca, a capital d'a suya provincia y a 26 km de Chaca, a capital d'a
suya comarca.

Ye amán d'o puerto de Santa Barbara, entre a sierra de Sant Chuan d'a Penya y as
estribacions d'a sierra de Santo Domingo, que comunica as cuencas d'o río
Aragón, a o norte, y d'o río Asabón, afluent d'o río Galligo, a o sud.

Bailo ye trescruzato por o barranco Fondo, que desaugua en o barranco Begernal,
afluent d'o río Aragón en o termin municipal d'a Canal de Berdún.

D'o termin municipal de Bailo fan parte os lugars d'Alastuei, Arbués, Arrés,
Villanoviella d'Alastuei, Especiello, Esporret, Larués y Paternoi, amás de
muitas pardinas, antigos lugars hue despoblatos, como Gabás, Pequera, Nociercos
(u Nueveciercos), Chaz y Villamuerta, entre atros.

O suyo termin municipal muga a o norte con Canal de Berdún y Puent d'a Reina de
Chaca; a l'este con Chaca y Penyas de Riglos (iste zaguer, en a Plana de Uesca);
a o sud con Penyas de Riglos; y a l'ueste con Longars y Bagüés (en a provincia
de Zaragoza y comarca de Cinco Villas) y con Mians, en a provincia de Zaragoza y
comarca de Chacetania.

Seguntes Agustín Ubieto Arteta, a primera cita d'o lugar ye de 948, recullita en
a obra d'o suyo chirmán Antonio Ubieto Arteta Cartulario de San Juan de la Peña
I, en Textos Medievales, 6 (Valencia, 1962), y decumenta as variants Bailo,
Bagilo, Bagilu, Bagitu, Bail, Baylo, Bagilese, Basili, Basilo, Uaylo, Vagilo y
Vaylo.

En Bailo se charra o castellán rechional d'Aragón, con substrato aragonés. O
lexico d'intrés etnografico de Bailo se conoixe relativament bien por figurar
esta localidat en l'ALEANR, con as siglas Hu 108.



https://an.wikipedia.org/wiki/Autob%C3%BAs

Un autobús u asobén simplament bus ye un vehiclo de carretera disenyau ta
portiar muitos pasachers. Bells autobuses pueden tener capacidat dica 300
pasachers. O tipo mas normal d'autobus ye l'autobus d'un solo piso y una sola
plataforma, encara que existen tamién autobuses mas grans de dos pisos y
articulaus con doble plataforma, y mas chicotz como os midibuses y minubuses.
Existen amás autocars que fan rotas entre ciudatz y autobuses urbans que
circulan nomás por aintro d'una ciudat. En muitos tipos d'autobuses, como os
autocars u os autobuses urbans cal pagar un billet ta dentrar-ie. Atros, como os
autobuses escolars gosan estar de baldes. En muitos puestos, o conductor
d'autobus amenista un carnet especial amás d'o carnet normal t'adugar autos..

Os buses se pueden emplegar ta un transporte urbán u interurbán programau,
transporte escolar u toristico por un regular organizaus en linias u rotas
regulars u pueden logar-se ta viaches u ocasions especials. Tamién los fan
servir por eixemplo os politicos ta fer as suyas campanyas u as collas de musica
ta desplazar-se en as suyas chiras.

Os primers autobuses tiraus por caballos amaneixioron en a decada de 1820,
inventando-se dimpues os autobuses de vapor en a decada de 1830 y o trolebús en
1882. O primer autobús con motor de combustión interna apareixe en 1895. En os
zaguers anyos bi ha un intres creixient por os autobuses hibridos, os autobuses
electricos y os autobuses que funcionan con atros combustibles alternativos como
hidrochén, gas natural u biodiesel. Ya en a decada de 2010 ha apareixiu a
globalización en os fabricants d'autobuses, trobando-se os mesmos disenyos por
tot o mundo.



https://an.wikipedia.org/wiki/Amariello

L'amariello ye una color; ye a color d'a luz en un ran entre os 565 y os 580
nanometros, encara que en realidat ye a mezcla d'as colors verde y roya, que a o
uello humán s'adhiben ta formar a color amariella. A suya color complementaria
ye l'azul.

Bi ha diferents hipotesis sobre a etimolochía d'a parola amariello. A més común
la fa derivar d'o latín AMARUS ("triste", "amargo"), con o sufixo -ELLU (que en
aragonés esdeviene -iello). D'esta traza a color amariella se relacionaría con a
muerte y con as malautías luengas. L'aragonés s'alinia en este aspecto con as
luengas ibero-romances galaico-portugués ((a)marelo), astur-leyonés (mariellu) y
castellán (amarillo), a diferencia d'as luengas galo-romances occitán (auriòl,
jaune) y francés (jaune), y o catalán (groc, d'o latín CROCUS, "zafrán").

En aragonés medieval trobamos a parola amariello con regularidat tanto en textos
comercials como literarios, con a curiosa excepción d'o "Libro d'as Marabillas
d'o Mundo" en o que leyemos tanto amariello como jaune. Actualment en aragonés
cheneral no se pronuncia lo diftongo -ie- en o sufixo -iello esta parola, ni
sisquiera en parlas conservaderas d'a pronunciación d'este sufixo como o
chistabín y benasqués, que por a suya situación nordoriental extrema podioron
tener atras denominacions en o periodo medieval. Manimenos as normas
ortograficas de l'Academia de l'Aragonés recomiendan d'escribir a forma
historica d'este sufixo.



https://an.wikipedia.org/wiki/Alto_Karabakh

A Republica de l'Alto Karabakh (en armenio Լեռնային Ղարաբաղ Հանրապետություն
Lernayin Gharabaghi Hanrapetut’yun, en azerí Dağlıq Qarabağ) u tamién conoixita
como Republica d'Artsakh u con l'antigo nombre ruso de Nagorno Karabakh
(Нагорный Карабах) ye de facto un estato independient situato en a rechión d'o
mesmo nombre en o Caucas Sud. Oficialment ye parti d'Azerbaichán y ye situata a
270 kilometros a l'ueste d'a capital Bacú y amán d'a muga con Armenia.

Dimpués de l'armenización d'os albans caucasians (antipasaus d'os Udis), l'Alto
Karabakh estió una zona de población armenia. Entre os sieglos XVI y XVIII yera
un bastión d'a cultura armenia y una d'as pocas zonas habitatatas por armenios
que no yeran en o Imperio Otomán. Una dinastía armenia local, os Melik,
resistiba contra a expansión otomana entre 1720 y 1730 en o contexto d'as
guerras entre Persia y o Imperio Otomán.

A principios d'o sieglo XIX os rusos conquirioron a lo Imperio Persa os
territorios a lo norte de l'Araxes, con l'aduya d'os armenios locals. En 1828 se
firmó o tractato de Turlmenchai entre os o Imperio Ruso y o Imperio Persa y
permitió a 50.000 armenios de Persia que s'establisen en a rechión de Ereván,
Nakhicheván y Karabakh.

En chunyo de 1918 os otomans ocuporon Azerbaichán y en agosto planteyoron a
qüestión de Karabakh. Una asambleya local, con mayoría armenia refusó a unión
con Azerbaichán, pero habió de ceder. Os otomans con l'armisticio de Mudros d'o
30 d'octubre de 1918 habioron de retirar-sen a las suyas mugas de 1914, mientres
as fuerzas britanicas preneban posicions en Transcaucasia.

Dimpués de desapareixer o periglo otomán plegó l'inte que os armenios
s'enfrentasen con os suyos vicins azerís. Os britanicos facioron de meyadors y
establioron a principios de 1919 que Nakhicheban quedase en Armenia y Karabakh
en Azerbaichán.

Nagorno Karabakh no feguraba en o tractato ruso-turco de Kars d'o 13 d'octubre
de 1921, tractato que repartiba l'Armenia independient entre Turquía y a URSS,
dimpués d'una invasión conchunta, pero poco dimpués fue atribuito a Azerbaichán
y se creyó a rechión autónoma d'Alto Karabakh o 7 de chulio de 1923.

En ixos primers anyos d'independencia y de descomposición d'a URSS i habió
tropas sovieticas que colaboraban en a muga d'Armenia y Azerbaichán en a
deportación d'armenios, mientres os armenios de Karabakh yeran en rebelión
ubierta y encomenzoron a vencer a los chenocidas azerís a servició d'a republica
d'Azerbaichán, y dimpués a forachitar a los azerís de l'Alto Karabakh, (y a los
meskhetas asentatos por os azerís). Os armenios de Karabakh y os armenios
d'Azerbaichán refuchiatos en Karabakh consiguioron controlar o 10 %
d'Azerbaichán, y creyar un corredor con Armenia en una zona habitata por kurdos.
Plegoron a controlar dica a ribera ezquierda de l'Araxes, en a muga con Irán,
dica que o exercito iraní intervinió creyando una zona de seguridat de 10 km.



https://an.wikipedia.org/wiki/Altaicos

Os altaicos son un conchunto de pueblos de luenga turquica poco numerosos que en
un 85 % habitan en a Provincia Autonoma de Gorno-Altai, (en a muga sudoriental
d'a Federación Rusa), especialment en os monts de Kuznetsk y Alatau, que fan
part d'o Macizo de l'Altai. En 1989 hi heba 72.000 altaicos, estando o 30 % d'a
población d'a suya provincia autonoma.

Se dividen en altaicos d'o norte (tubula, chelkan, cumandin) y altaicos d'o sud
(telengit, telesi y teleut).

A suya relichión tradicional enantes de plegar os rusos yera o mesmo budismo
lamaísta d'os mongols occidentals u oiratos, pero en tiempos d'o Imperio Ruso
beluns se facioron cristians y o grupo teleut se fació musulmán. En o sieglo XX
s'a produeito l'aparición d'una relichión mesianica propia, o burkhanismo pa
canalizar un sentimiento antirruso.

Orichinalment yeran tribus nomadas que fuoron sozmesas por os imperios
rechionals, como por eixemplo o d'os mongols occidentals u oiratos (Khanato
Dzhungaro). Como conseqüencia d'a colonización rusa fuoron desplazatos d'as
suyas antigas pasturas y tierras de caza enta rechions montanyosas en as que no
podeban mantener lur traza de vida tradicional y esdevinioron treballadors
agricolas. En 1922 as autoridatz sovieticas formoron a Provincia Autonoma
d'Altai-Oirot, que en 1948 fue rebaptizata como Gorno-Altai. Os altaicos
incluyen a los chelcan, cumandin y tuba.



https://an.wikipedia.org/wiki/Albany_(Nueva_York)

Albany ye una ciudat estatounitense, capital d'o estato de Nueva York y d'o suyo
condato, o condato d'Albany.

A suya población ye de 95.993 habitants (2007) en una superficie de 56,6 km²,
con una densidat de población de 1.695,99 hab/km². Sindembargo, ye muit vinclata
con as localidatz mugants de Troy y Schenectady, con as qualas forma un
conchunto, dito Capital District; ista aglomeración urbana tien arredol de
850.000 habitants.

Albany, establita en 1614, ye a segunda ciudat más antiga establita por os
europeus en o territorio d'as ditas Tretze colonias, estando establita por os
neerlandeses.

A localidat d'Albany ye situata a una distancia de 219 km a o norte d'a ciudat
de Nueva York, que ye a ciudat con mayor numero d'habitants d'o estato d'o mesmo
nombre. Ye a man d'a confluyencia entre o río Mohawk y o río Hudson.

A ciudat d'Albany estió a segunda localidat establita por os europeus en o
territorio d'as ditas Treze colonias britanicas, dezaga de Jamestown (en
Virchinia). Fue establita a prencipios d'o sieglo XVII, concretament en 1614,
como una factoría comercial por o explorador Henry Hudson quan feba exploracions
en iste territorio dende 1609 por cuenta d'a Companyía Neerlandesa d'as Indias
Occidentals en o suyo barco Halve Maen. Sindembargo, ya dende arredol de 1540 os
primers europeus plegoron a o territorio, estando sindembargo colons franceses
que treballaban como trampers ta arreplegar piels d'animals en a redolada, y que
establioron un fuerte en Castle Island, tamién en l'actual estato de Nueva York,
encara que iste fuerte fue luego albandonato.

Dende ixa calendata o territorio fació parte d'a colonia neerlandesa d'os Nuevos
Países Baixos, que en 1624 establioron muit amanata, en Fort Orange (en a honor
d'os prencipes d'Orange), a suya primera fortificación melitar en a colonia,
establindo dimpués a ciudat de Beverwijck en 1652. Quan en 1664 Anglaterra
conquerió a redolada, Beverwijck cambeó o suyo nombre ta l'actual Albany, en a
honor d'o duque de York y Albany, que luego esdevenió rei con o nombre de Chaime
II d'Anglaterra.

Dende 1797 ye a capital d'o estato de Nueva York, en cuentas d'a ciudat de
Kingston, que yera a capital dica ixas envueltas.



https://an.wikipedia.org/wiki/Aeronau

Una aeronau ye qualsiquier aparato con capacidat ta despegar, aterrizar y
navatiar por l'atmosfera, podendo amás transportar presonas, animals u cosas.
Seguntes a OACI, aeronau ye tota maquina que puet desplazar-se en l'atmosfera
por reaccions de l'aire que no sían as reaccions d'o mesmo contra a superficie
d'a tierra.

Os aerostatos, que son más licheros que l'aire, estioron os primers en estar
desenvolicatos. Puyan debito a lo prencipio d'Arquimedes, y se caracterizan por
contener un fluido gaseoso de menor densidat que l'aire. En iste grupo se troban
os dirichibles y globos aerostaticos.

Os aerodinos son aeronaus más pesatas que l'aire, y son as unicas que pueden
chenerar sustentación. A sustentación puet chenerar-se por alas fixas (aeronaus
d'alas fixas) u rotatorias (aeronaus d'alas rotatorias).

As aeronaus pueden estar tamién tripulatas y no tripulatas, istas zagueras
anomenatas UAV (de l'anglés Unmanned Aerial Vehicle) o RPV (Remotely Pilots
Vehicle) y atros nombres menos utilizatos.



https://an.wikipedia.org/wiki/A%C5%9Boka

Vardhana, con epiteto Aśoka ye o emperador més famoso de tota a historia d'a
India con qui a dinastía Maurya plegó a lo suyo apocheu. Como en muitos sobirans
gloriosos y antigos ye difícil deseparar a historia real d'a leyenda. morió en
l'anyo 232 aC. Reinó dende l'anyo 268 aC dica l'anyo 232 aC. Aśoka significa
"sin dolor", indicando que sería naixito sin ferir a la suya mai. Atros epitetos
son Piyadasi ("amable mirata") y Devanampiya ("aimato por os dioses").

Yera fillo de Bindusara, o segundo emperador Maurya. En a suya cort hi heba
muitos artistas persans refuchiatos dimpués d'a desaparición d'o Imperio Persa
Aquemenida, ya irreversible en tiempos helenisticos. Seguntes Dionisio, o
embaixador griego ninviato por Ptolomeu II Filadelfo, a cort de Maurya yera
famosa por o suyo luxo, fiestas palacinas y cazatas. Se casó con tres princesas,
pero no se conoix que Charivaki, con a que tenió muitos fillos.

Se refirmó en a burocracia, un exercito permanent y un rete d'espionache. A
fuent de riqueza estió l'agricultura, con un impuesto d'a quarta parte. A
capital yera alavez a mayor ciudat d'o mundo.

Con Ashoka amaneixen as primeras manifestacions artisticas en piedra, y a nueva
arquitectura y escultura reflecta as influencias griega y persa, encara que con
contenito indián. Tamién con Ashoka amaneixen as primeras manifestacions d'un
arte budista: os lipi (peirons propagandisticos), as stupas y as
cuevas-santuario entallatas en a roca. o viachero chino Faxián comenta que
Ashoka devantó ueitanta y quatre mil molimentos budistas.

Primero yera bisorei de Ujjain (Madhaya Pradesh) y dimpués de Taxila (Pakistán),
on teneba o prestichio de buen gobernant y pacificador y se familiarizó con o
budismo, (estudió en o monesterio budista de Taxila). As suyas quatre primeras
anyatas de reinato son consideratas por beluns como ilechitimas porque encara no
yera coronato oficialment. Beluns datan a suya coronación oficial con
consagración por o sacrificio d'o caballo en l'anyo 268 aC. Pa ixo mandó fer
gran y bella a capital Pataliputra. Antes de l'anyo 260 aC o suyo reino ye poco
documentato.

Conquirió Kalinga (Actual Orissa) enta l'anyo 260 aC y dimpués imposó a suya
autoridat sobre tota a Peninsula Indostanica (de fueras d'o cabo meridional).
D'alcuerdo con a tradición a conquiesta de Kalinga suposó una grant mortalera y
impresionato por ixo preconizó a no violencia (ahimsa), y respeto d'o dharma
(orden social y cosmico, y reglas morals d'alcuerdo con o budismo). Fació
entallar edictos en roca en diferents puestos d'o imperio como en Shahbazgarli:

D'alcuerdo con os textos budistas a conquiesta de Kalinga trayó a iluminación
d'Ashoka, encara que no bi ha garra documento contemporanio que corrobore u
demuestra que Ashoka se convertise a lo budismo. Os restos d'o palacio y as
fuents no endican que vivise d'una traza diferent a como viviba antes u como
viviba qualsiquier emperador. Os restos d'o palacio muestran evidencias de
protocolos u practicas zoroastricas. Manimenos si que ye cierto que dende ixe
inte a doctrina budista impregnó o reinato suyo, y que defendió y patrocinó a
los budistas, y que se retiró a lo monesterio budista de Taxila en l'anyo 233
aC. Se convertise u no se convertise a lo budismo, si que lo fació servir como
camín d'unificación politica, y fació que a etica budista fuese una conducta
moral pa tot o pueblo, que de feito yera de mayoría budista. O lolo y o pai
d'Ashoka estioron brahmanistas, y encara que unificoron muitas tierras d'a India
en base a lo poder melitar y politico, no teneban refirme popular porque a mayor
part d'a población refusaba l'orden social basato en as castas. Ashoka espleitó
o entusiasmo d'o pueblo por o budismo, y prenió o papel de protector de totz os
subditos. Hi heba tolerancia con as atras relichions.

Ashoka mandó entallar sobre piedra os edictos imperials en os puestos importants
con mayor importancia simbolica d'o imperio. Estos edictos mos permiten deducir
as pautas d'a organización social y administrativa. En o cabalto d'a piramide de
poder yera o emperador, seguito d'o primer menistro y un consello de menistros,
dimpués os bisoreis d'as provincias (quasi siempre parients), os gobernants
civils, y en zaguera posición os funcionarios de districto, y muitos atros
encargatos de diferents servicios como os escribans. Tamién hi heba muitos
administradors, vichilants y servidors d'a cort, con un harem, residents forans
y guardians d'os parques y chardins. Ashoka nombró 255 menistros d'a lei, con
trazas de censors relichiosos que cosiraban o complimiento d'a lei sagrata, y a
propagación d'o dharma.

Ashoka prohibió o sacrificio d'animals en ixas fiestas y celebracions y ordena
respetar a no violencia (ahimsa).

Os edictos s'escribiban en o idioma local y en atro de mayoritario. O costumbre
d'entallar en piedra os decretos reyals puet estar d'orichen persa u griego,
pero a elección cheomantica d'o puesto y forma escultorica d'os peirons ye de
tradición indiana. O pilar ye en a simbolochía indiana un puent entre o divín y
o humán, concentran as corrients enercheticas de l'universo y potencian totz os
rituals machico-relichiosos.

En l'anyo 255 aC ninvió a lo suyo fillo Mahinda a Sri Lanka con un pollizo de
l'arbol d'a iluminación. Encrara que Mahinda morió en l'anyo 204 aC en Sri
Lanka, antes convirtió a lo budismo a lo rei Devanampiya Tissa, y dende l'inte
Sri Lanka no ha deixato d'estar budista.

En l'anyo 245 aC Ashoka presidió o tercer concilio budista en Pataliputra, en o
que codificoron os textos sagratos en luenga popular o pracrito, a penar d'a
oposición dos monches de Caixmir, partidarios d'a codificación en sanscrito. Os
monches de Caixmir se deseparoron y formoron a secta sarvastivada u "d'as cosas
reals" (niegan o valor ilusorio d'a existencia), tendrán dimpués muita
repercusión en o sudeste asiatico, multiplicando-sen en muitas sectas y
escuelas.

D'alcuerdo con bella fuent dimpués d'una vida d'emperador Ashoka se retiró a la
paz espiritual d'o monesterio budista de Taxila a on moriría en l'anyo 232 aC.

En os zaguers anyos d'o reinato d'Aśoka ya hi heba un descontento en o pueblo,
prencipalment por a corrupción d'os muitismos funcionarios que formaban un rete
admenistrativo interminable y centralizato en a cort de Pataliputra. Tamién
podeba influir cierto descontento de qualques confesions relichiosas por o
refirme oficial a lo budismo. En o inte d'a muerte d'o emperador os enemigos
d'os Maurya canalizoron o descontento pa esclatar os primers chitos de rebeldía.
Dimpués d'a muerte d'Aśoka o imperio d'esboldregó. Taxila y Punchab
s'independizoron, encara que gobernatos por dos fillos d'Aśoka. As provincias
meridionals (actuals Kerala y Tamil Nadu) s'independizoron encara que yeran
mayoritariament budistas. Os territorios d'o norte cayoron en mans d'invasors
indo-griegos, sakas u partos. As quaranta y cinco anyatas entre a muerte d'Aśoka
y a desaparición definitiva d'a dinastía Maurya bi ha un gobierno de
descendients d'Aśoka en linia dreita que no n'heban heredato ni o carisma ni o
favor popular.



https://an.wikipedia.org/wiki/Z%C3%BArich

Zúrich (Zürich en alemán) ye una ciudat y comuna de Suiza, capital d'o cantón de
Zúrich y d'o districto de Zúrich.

A suya población ye de 365.098 habitants (2009) en una superficie de 87,88 km²,
con una densidat de población de 4.151,51 hab/km². Ya a ciudat suiza con mayor
numero d'habitants, pero ye tamién a prencipal ciudat suiza dende o punto
d'anvista economico, estando a segunda plaza financiera d'Europa dezaga de
Londres.

Situata en a plana central de Suiza, a mán d'os Alpes, se i troban os ríos
Limmat, Sihl, y o laco de Zúrich; iste zaguero ye uno d'os simbolos d'a ciudat.

A forma més antiga d'o toponimo ye Turicum, como testimonya una inscripción en
una tumba de fins d'o sieglo II. O toponimo podría estar celta y derivato de
l'antroponimo galo Turīcon, y a forma italiana d'o toponimo Zurigo sería més
pareixita a la orichinal que a forma alemana. Existe a hipotesi que
Turicum-Zúrich tienga a mesma radiz que Turia en l'este de l'antiga Hispania,
tamién de suposato orichen celta y que tamién han quiesto relacionar con
antroponimos tipo turos d'as inscripcions de Penyalba de Bellestar.



https://an.wikipedia.org/wiki/Voleibol

O voleibol ye un esporte d'equipe que se chuga en un campo a on que bi ha un
rete colocato transversalment que desepara os campos d'os dos equipes
partecipants. Cal fer pasar a pelota per dencima d'o rete enta o campo
contrario, fendo servir mas que mas as mans, encara que se puet fer, seguntes as
reglas d'o chuego, con qualsiquier parte d'o cuerpo d'o chugador. Cal parar
cuenta que nomás se permite que tocar a pelota, pero no se puet pillar-la, ni
retener-la ni mesmo d'acompanyar-la con o cuerpo. O punto se consigue quan a
pelota no nomás trescruza o rete enta o campo contrario, sino que amás toca en o
suelo d'o campo contrario, ye decir, que l'equipe contrario no ha puesto tornar
a pelota; tampoco si la tocan mas de tres chugadors d'o mesmo equipe de contino
u si la toca dos vegatas o mesmo chugador. O partito se chuga por sets y cal
ganar 3 d'os 5 sets que tién cada partito.

Ye un esporte naixito en Estatos Unitos en 1895, estando o suyo inventor William
George Morgan, un profesor d'educación fisica que prebaba de trobar un esporte
d'equipe ta chugar en interiors. Actualment, ye regulato por a Federación
Internacional de Voleibol, un organismo establito en 1947. Dende 1949
(masculins) y 1952 (femenins) se celebran os Campionatos Mundials de Voleibol,
esdevenindo un esporte olimpico dende 1964 anque d'antis mas estió esporte
d'amostranza en os Chuegos Olimpicos de París 1924. A suya variant, o voley
placha ye present en os Chuegos Olimpicos dende os Chuegos Olimpicos d'Atlanta
1996.



https://an.wikipedia.org/wiki/Valons

Os valons son quasi 3 millons d'habitants d'o sud de Belchica que charran una
luenga propia, o valón, pareixita a lo francés que tamién parlan y son cristians
catolicos.

A luenga propia d'os valons ye o valón, una luenga d'oil, encara que en Tournai
y Mons se charra o picardo, y en o cabo suroriental en contacto con o
luxemburgués se charre o gaumais, variant d'o idioma lorenés.

O francés standard ye en camín de sustituir a lo valón e se fa servir como
luenga oficial dende antigo. O francés lo parlaban ya las clases altas de tota
Belchica dende o sieglo XVIII y a burguesía s'identificaba con a cultura y
ideyolochía de Francia y no con Valonia. O francés yera oficial por eixemplo
entre 1795 y 1815 quan Belchica feba part de Francia). D'esta traza a
sustitución d'as "luengas d'Oil" u "dialectos d'Oil" en territorios no franceses
por part d'o francés ye una traza de sustitución lingüistica pareixita a la
progresiva castellanización d'a luenga escrita y posterior sustitución d'o
idioma navarro-aragonés en Navarra, Aragón y comarcas churras.

En o sieglo XIX bells periodicos se publicaban en valón. En 1856 se fundó en
Lieche a Societé de Littérature Wallonne. Manimenos París atrayeba muito a los
escritors, musicos y intelectuals valons, y s'afrancesaban.

Os chermans diciban a los galorromans walah etnonimo deribato de l'adaptación de
d'o etnonimo volcae a la luenga chermanica. Os flamencos seguiban dicindo a lo
suyos vicins de l'actual belchica d'una traza derivata de walah, walen, y de
walen derivan as formas valón y atras que se fan servir en luengas romances. En
o sieglo XIX batizan como Valonia a la rechión con capital en Namur. Os
lingüistas dicen "valón" a las parlas que se charran dende Lieche dica
Tchålerwè, pero o termin "valón" s'aplica a totz os belgas que parlan u charran
una luenga de oil, siga valón, siga picardo, siga francés.

Son os continadors lingüisticos y poblacionals d'os galorromans que viviban en a
Belchica romana antes d'as invasions d'os francos. En l'Alta Edat meya o suyo
territorio feba part d'o Sacro Imperio Román-Chermanico.



https://an.wikipedia.org/wiki/Val_d%27Ar%C3%A1n

A val d'Arán (en occitán aranés vath d'Aran, en occitán val d'Aran, en catalán
vall d'Aran) ye una val pirenenca y una comarca semiautonoma occitana y
administrativament perteneixient a Catalunya situada en a provincia de Leida.
Arán ye una parola d'orichen vasco que significa "val" ("haran"), asinas que Val
d'Arán puet ser un pleonasmo que significás Val de la Val.

A suya capital ye Vielha, y lo chentilicio d'es suyos pobladors ye aranés u
aranesa.

A val d'Arán ye la unica val d'es Pireneus espanyols que s'esaugua ent'a man
atlantica. S'estendilla fendo una parzana d'arredol d'es 620 km², con a muga
nortenca con Francia (departamento de l'Alta Garona), a meridional con l'Alta
Ribagorza y lo Pallars Sobirán, en o sud-ueste con a Ribagorza d'Aragón
(municipios de Montanui y Benás).

O río principal d'a val, a Garona, trescruza la val d'alto d'o plan de Beret
dic'a suya boca a l'Atlantico (á par de Bordeus). Ixa orientación cheografica,
per a suya embocadura natural ent'as tierras d'Occitania, que ligatas con a
manca de buenas comunicacions con es territorios peninsulars de Catalunya y
Aragón, en han fetas manifiestas diferencias con a resta d'as comarcas
catalanas, tanto fisica como culturalment. A diferencia mes esclatera se fa
manifiesta en que la val tienga como a propia una luenga diferent d'a resta d'es
territorios, l'occitán, que diz que n'han dito siempre aranés en a val. A
población recensada en l'anyada d'o 2005 yera de 9.219 habitants, y la suya
economía yera plenament alazetada en o sector d'es servicios.

A val d'Arán muga con Francia a lo norte y a l'ueste; con Aragón a lo sudueste;
con l'Alta Ribagorza a lo sur y con Pallars Sobirán a l'este.

Fa parti d'a Gascunya, rechión d'Occitania. O río Garona naixe en a val d'Arán,
bell centenar de metros dillá d'a libradera d'a Noguera Pallaresa, ixaltro río
que encieta la baixada per o canto mediterranio.

As poblacions d'a val son un total de 33 lugars, repartitos d'entre 9
municipios:

Per tot que respecta la suya división administrativa, de l'altra man, a comarca
se troba singularment dividita en 6 termins (ditos terçons allá):

As capiellas d'a val penden d'a diocesi d'a Seu d'Urchel d'o sieglo XVIII dica
l'inte; d'antis més pendeban d'o bispato de Comencha.

A economía tradicional d'a val d'Arán, como en a más gran parti d'as vals
pirenencas, yera alazetada en o bestiar y as expleitacions forestals. En o
sieglo XX, dos factors trascendentals marcoron o devenir-se de l'apuyanza
economica d'a val, a construcción d'a carretera d'o tonel de Vielha en es anyos
40, y l'apertura d'as pistas d'esquí de Baquèira-Beret. A combinación d'os dos
escaicimientos condicionó que una tierra de pastors y picadors se convertise en
o important foco toristico que ye a l'actualidat, y tamién que se producise una
rapeda transición dica que se fese una d'as comarcas con a renta per capita més
altera de Catalunya.

A val ye poblata dend'a prehistoria, como totas as vals pirenencas. A val d'Aran
estió adhibita a o imperio román anque la calendata exacta d'a suya adquisición
ye encara huei una incognita. Diz que quan César encetó a conquiesta d'as
Galias, a val més alta d'a Garona yeba ya incorporada enta o imperio. O proceso
de romanización se fació alavez a traviés d'a via romana que en rancando de
Tolosa marchaba ta o Pallars per alto d'a Bonaigua. A importancia d'a
romanización se fa patent enna presencia de toponimos como mesmo Vielha (alavez
Vetula), y de lapidas y estelas funerarias, y en cayer o imperio, a val como
totz es puestos d'a cuerda pirenenca, se dixoron perder enna suya suerte,
sucedindo-se bells sieglos a on que no se'n sabe cosa d'a situación d'a tierra
aranesa.

As primeras recensadas medievals el dixan veyer como a que feba parti d'o
Condato de Comenche (Comenge, Comminges), que feba dominio de tota l'Alta
Garona. Enno 1175, a val s'enclui enna Corona d'Aragón per o tractato
d'Emperanza que sinyó o rei Alifonso II. En 1195 diz que i-heba referencia d'a
construcción d'o Espital de Vielha, que como mutos d'altros pirenencos yera
adedicato ta l'auspicio de viachers.

A val cambeó de mans a soben mientres es sieglos XII y XIII, pasando-se'n d'es
reis d'Aragón enta es soberans de Bigorra u d'o condato de Comenche. Alifonso I
d'Aragón en reconoixió a soberanía de Céntol de Bigorra en compensación per
l'aduya que ell le prestó en a reconquiesta contra es musulmans (Céntol y lo
suyo chirmán o bizconte de Bearn compartioron o sinyorau d'Uncastiello y d'a
mesma Zaragoza, d'entre altros, en 1119). Ixa sección la fació sin de parar
garra cuenta que la val yera alavez baixo es dominios d'o primo d'aquells dos, o
comte Bernal II de Comenche. Alavez, o comte de Comenche decidió d'atacar y les
prenió diversos senyoratos de Bigorra, como Labrust.

Pero II d'Aragón se deixó d'asumir as pretensions d'a val en plegar ta un
alcuerdo con Bernal IV de Comenche d'alcuerdo con o qual Bernal se feba
esvurciar d'a suya muller María de Montpeller ta que ella s'acomodase con o
monarca aragonés. No s'ha tenito garra constancia que es contes de Comenche
nunca hesen estau vasallos d'es reis d'Aragón per a val d'Arán, per o qual cal
suponer que la suya soberanía a l'alto d'a val yera de tot plena.

En o 1298, pos d'o convenio d'Argelers, se determinó que la val d'Arán heba de
permaneixer temporalment baixo d'a churisdicción d'o reino de Mallorca mientres
que las partis que feban baralla no plegasen dica garra alcuerdo respective.
Finalment, en 1313 es araneses decidioron de votar popularment a remanencia d'a
val en a Corona d'Aragón pos o conte de Comenche heba abandonato plenament as
suyas pretensions dinasticas d'a val, d'a mesma vez que o rei Chaime I le daba a
la val o conchunto de privilechios conoixitos como a Era Querimònia, a verdadera
Carta Magna d'a val d'Arán, que se ratificó per man de totz es reis dica
Ferrando II.

En o 1411, o sindico (síndic) d'Arán ufrió d'unir-se libre y pactadament con es
condatos catalans, y las Cortz de Catalunya en aceptoron l'ofreiximiento.

A val d'Arán tammién estió asolada mientres a Sublevación de Catalunya d'o 1640,
en l'anyo 1645, pos heba remaso fidel ent'o rei Felipe IV.



https://an.wikipedia.org/wiki/Uella

A uella (pronunciau /'gweʎa/~/'gwɛʎa/) u ovella, d'o latín <*OVIC'LA <OVICULA,
(Ovis orientalis aries (L., 1758)), ye un mamifero artiodactilo herbivoro y
domestico de a familia d'os bovidos y subfamilia d'os caprins, concretament una
subespecie domesticada d'o muflón.

Ye uno d'os mamiferos que más tiempo fa que son domesticaus ta fines agricolas,
se cria prencipalmente por a suya lana, carne y leit y ye estendillata por tot o
mundo estando muito important ta muitas civilizacions mientres a historia d'a
humanidat. Por a suya importancia historica amaneixen en mitos, falordias y en
relichions, estando un animal de sacrificio en belunas d'ellas.

A uella ye un animal ungulau d'entre 25 y 40 kg en as fembras adultas (os
masclos gosan pasar t'alto d'os 50 kg) con o cuerpo cubierto de lana. A color de
a lana ye blanca de normal, pero existe exemplars melanicos que se diz uellas
martas u pardas. A calidat d'a lana, mesmo que bells rasgos, varían con a raza y
pueden fer-lo tamién con a edat.

Bellas razas tienen cuernos, que se dicen caracolas, más freqüents y grans en os
masclos. Belatras puede tener-ne u no, seguntes cada exemplar y o sexo que
tienga. Os exemplars que en tienen se conoixen como caracolers.

As uellas s'agrupan de forma natural en rabanyos, costumbre que l'hombre ha
aprofitau y potenciau en o proceso de domesticación d'a especie. Os rabanyos de
dimensions minguadas reciben o nombre de trapadas, y os grupichons de pocos
exemplars estallos.

Quan Carl von Linné describió a especie por a primer vegada, en Systema Naturae
(1758), le dio un nombre especifico propio, Ovis aries, pus se pensaba que en
yera. Manimenos, a comienzos d'o sieglo XXI s'ha puesto demostrar a continidat
d'os diferents linaches cheneticos de uellas domesticas con os muflons (Ovis
orientalis) que pueblan a cuenca mediterrania, contra os quals no gosaría formar
una especie diferent, sino que ye una subespecie.

A nomenclatura que actualment accepta la Comisión Internacional de Nomenclatura
Zoolochica ye Ovis orientalis aries, y considera a la uella una subespecie
cognata d' Ovis orientalis musimon, o muflón europeu (tamién rebaptizau), que
tamién s'habría desalpartau de o linache d'Ovis orientalis orientalis, o muflón
de Meyo Orient (subespecie que encara existe y que se considera antipasada de
todas dos), en tiempo pareixiu a quan se domesticón as uellas. O renombramiento
d'a uella se troba en a Opinión 2027 d'a Comisión, en a que tamién se reculle os
cambeos feitos en a nomenclatura scientifica de belatras subespecies domesticas
que dimanan de salvachinas vivas.

As poblacions salvaches d' Ovis orientalis se troban en Orient Meyo. Actualment
en queda poblacions reducidas que habitan en as montanyas d'o kurdistán, d'entre
Iraq y Turquía, pero se piensa que en un pasau no guaire remoto en pudo haber
poblacions en quasi todas as montanyas que diban dende Mesopotamia y l'antigo
Creixent Fértil dica os Balcans y a Peninsula de Crimea, arredol de a Mar Negra.
A domesticación d'os primers exemplars d'Ovis orientalis que dion lugar a'l
linache d'as uellas domesticas se debió producir bells 6.000 u 7.000 anyos antes
de Cristo, en os actuals Irán y Iraq, o que convierte a la uella domestica en un
d'os mamiferos que más tiempo fa que son domesticaus.

En o mundo, con una cabanya de uellamen de más de 1.200 millons de reses,
existen más de 800 razas de uellas reconoixidas. L'hombre ha creyau, por
selección artificial, razas de formas, colors y caracteristicas fisicas muit
diferents, bellas vegadas ta fer-las más adaptables a las condicions d'os países
a on que habita (desiertos, montanyas, tropicos, etc.).

En l'actualidat i ha razas que s'ha criau extensivament ta la producción
d'alimentos, como a Texel (fa la mayor parte d'o uellamen en países como
Australia u os Estaus Unius), una raza ta carne, y s'han tornau as más numerosas
internacionalment. En Espanya, os dos troncos racials principals son as churras
y as merinas, de as que s'ha quitau razas subsidiarias. En Aragón bi ha ueito
razas reconoixitas churra tensina, ojinegra de Teruel, rasa aragonesa, ansotana,
cartera, maellana, roya bilbilitana u a chisqueta de o Sobrarbe y a Ribagorza.
Manimenos, a mayoría d'as uellas que en l'actualidat se puede gosar veyer en os
lugars no son exemplars puros ni de la uno ni de l'atro grupo, sino que son o
producto de muitas decadas de tremescluz.

En Aragón i ha muita tradición ganadera ovina, por o que s'ha formau un lexico
relacionau con istos animals prou important.



https://an.wikipedia.org/wiki/UNESCO

A Organización d'as Nacions Unitas ta la Educación, a Sciencia y a Cultura más
asobén conoixita por as suyas sieglas en anglés Unesco (United Nations
Educational, Scientific and Cultural Organization), fue establita por as Nacions
Unitas en 1946 ta promover a colaboración internacional en educación, sciencia,
cultura y comunicación.

Hue en dia 193 estatos perteneixen a la Unesco, que tien a seu en París
(Francia), y tien más de 60 oficinas arredol d'o mundo. Os prochectos
patrocinatos por a Unesco encluyen prochectos scientificos internacionals,
programas d'alfabetización, d'amostranza tecnica u de formación de mayestros,
prochectos historicos y culturals rechionals, fomento d'a cooperación
internacional t'alzar o patrimonio cultural y natural mundial, y promoción d'os
dreitos humans.

A traviés d'a Convención sobre a Protección d'o Patrimonio Mundial Cultural y
Natural, a Unesco creyó en l'anyo 1972 un plan de protección d'os biens
culturals d'o mundo conoixito como Patrimonio Común d'a Humanidat.

O papel d'a Unesco ha estato controvertito muitas vegatas. Mientres os anyos 70
y 80, diferents países occidentals creticoron que a Unesco s'emplegaba como un
foro de países comunistas y d'o Tercer Mundo en contra d'os países occidentals.
Especialment, se creticó o plan Nueva Orden Internacional d'a Información,
decindo que iba en contra d'a libertat de prensa. Os Estatos Unitos d'America
albandonoron a Unesco en 1984, y retornoron-ie en 2003. O Reino Unito se'n
retiró en 1984, y torno a dentrar-ie en 1997. Tamién s'ha creticato a la Unesco
por suyo exceso de burocracia.



https://an.wikipedia.org/wiki/Tur%C3%ADn

Turín (Torino en italiano) ye una ciudat situata en o centro d'a Piemont, en o
nord d'Italia, sobre o río Po y con una población de 907.108 habitants. Ye a
capital d'a Piemont y d'a provincia de Turín.

Un grupo de edificios de la ciudat, las Residencias de la casa real de Saboya,fa
parte d'a Organización d'as Ciudatz d'o Patrimonio d'a Humanidat.

Dende os suyos remotos orichens celtas-ligur, estió una aldeya agricola, parte
d'o Imperio Román, d'o Reino Ostrogodo d'Italia y parte d'o marquesato d'o Sacro
Imperio Román Chermanico. En os sieglos XII y XIII estió una ciudat libre. En o
1280 pasó a la casa de Saboya. En o sieglo XV Turín esdevinió capital d'o
Piemont. Ocupada por os franceses en 1536–1562, tornó a los Duques de Saboya con
Manuel Filiberto.

En o sieglo XIX esdevinió un centro d'os que empentaban d'a Unidad de Italia y
más tarde en capital d'o nuevo Reino con Víctor Manuel II. Después d'o
Risorgimento Turín estió capital d'o Reino de Italia dende 1861 dica 1865, títol
que pasó por un breu periodo a Florencia y dimpués a Roma.

Turín estió a seu d'os Chuegos Olimpicos d'hibierno en a suya ventena edición en
2006.



https://an.wikipedia.org/wiki/Transilvania

Transilvania (rumán: Ardeal u Transilvania, hongaro: Erdély) ye una rechión
historica localizata en o centro de Rumanía, rodeyata por os Carpatos. A capital
d'a rechión, Cluj-Napoca, ye situata en a meseta, mientres que Braşov y Sibiu,
unas d'as principals ciudatz, son en o semontano d'os Cárpatos.

En a famosa novela de Bram Stoker, Transilvania yera d'on proveniba o Conte
Dracula.

A rechión ye una antiga cuenca sedimentaria terciaria plena (plataforma) y
rodeyata de tot por os Carpatos meridionals, os Carpatos orientals y os Monts
Apuseni ("Monts de Ponient" en rumán), cordeleras d'os Carpatos. As montanyas
rodeyan a rechión como una parete y en qualques puestos avanzan ta o interior.
Os principals ríos son Mureş y Târnava, afluents d'o Tisza y o río Olt, afluent
d'o Danubio.

Encara que en rumán tamién se diga Transilvania este toponimo ye una composición
latina culta que significa dezaga d'as selvas (a lo estilo d'o toponimo moncayín
Trasmoz y de Trassierra, que no tienen -n- en o prefixo trans- porque son
patrimonials en aragonés) y os rumans tamién la emplegan pero més en contextos
de charrar con forans u escribir pa estar leitos por forans. Ardeal ye como
gosan dicir-ne por un regular y fa referencia a un terreno ondulato con una
sucesión de cabezos u pueyos (deal en rumán) que bi ha por tota a plataforma
transilvana, que tien un modelato cheolochico pareixito a lo semontano pirenenco
u d'o Baixo Aragón por estar tamién en una plataforma con sedimentos terciarios,
n'este caso a plataforma de l'Ebro. Ardeal, Ar deal significa en rumán "aria de
pueyos", "aria de cabezos". O toponimo hongaro Erdély se conecta con o rumán
Ardeal, encara que os autors hongaros tiengan una interpretación como Erdõ-elve,
"més allá d'a selva".

En alemán ye Siebenbürgen, fendo referencia a las siet ciudatz fortificatas u
burgos medievals saxons més importants: Klausenburg (Cluj), Kronstadt (Braşov),
Hermannstadt (Sibiu), Schässburg (Sighişoara), Mediasch (Mediaş), Mühlbach
(Sebeş), e Bistritz (Bistriţa).

En serbio ye Transilvanija, en turco ye Erdel, en eslovaco ye Sedmohradsko u
Transylvania y en polaco, Siedmiogród, talment reflectando que os saxons
transilvans teneban relacions con os polacos.

A población mayoritaria son os vlacos, que dende a formación d'o nacionalismo
rumán y dimpués o estato de Rumanía s'autodenominan rumans. Bi ha una important
minoría hongara, una minoría secul asimilata dende fa muito a os hongaros y una
minoría huei muito redueita de saxons transilvans. Tamién bi ha chitans, que
yeran nomadas y no teneban arias de poblamiento compacta, pero encomienzan a
tener-ne. Tamién bi ha atras minorías pero no son numericament ni
territorialment importants.



https://an.wikipedia.org/wiki/Sobrarbe

O Sobrarbe ye una comarca oficial d'Aragón situada en o norte d'a provincia de
Uesca, que fa muga con o departamento d'os Altos Pireneus de Francia per o
norte, con a tamién comarca aragonesa d'A Ribagorza per l'este, con o Semontano
de Balbastro per o sud, con l'Alto Galligo per l'ueste. A suya capitalidat, per
motivos de tradición historica y d'importancia demografica, ye compartita
d'entre as villas de L'Aínsa y Boltanya.

Cheograficament parlando, o Sobrarbe ye una comarca de montanya, con qualques
d'as alturas mayors de tot lo Pireneu, y que se prolarga dende as alturas d'o
Pireneu Axial en norte y en a muga con Francia, dica las sierras exteriors
pirenencas, en sud, que la deseparan contra os semontanos aragoneses. A dita
limitación clara con sierras y formacions cheolochicas envistables fa que
siempre s'haiga considerato una comarca natural y que os suyos habitants y
tamién os de demés l'haigan apreciata tradicionalment como aital. Ademés, as
mugas actuals d'a comarca d'o Sobrarbe coinciden, alto u baixo, con as que en
fuén de lo condato de Sobrarbe.

Actualment, forman a comarca un total de 19 municipios, que en rematar l'anyo
2010 sumaban una población de 7.176 habitants, que con una superficie comarcal
de 2.202,7 km² fan una densidat de población de 3,26 hab/km². A suya superficie
representa o 14,1% de a provincia de Uesca, pero a suya población no yera si que
o 3,14% de lo total d'a provincia en 2010. A comarca actual ye a heredera, en o
Plan de Comarcalización d'Aragón de 2003, de l'antiga «Mancomunidad de Sobrarbe»
formata en os anyos 1990 per os achuntamientos d'os diferents municipios.

A comarca de Sobrarbe tiene una cheografía sinyoriata per as montanyas y per os
dos grans ríos que confluyen en L'Aínsa: A Cinca y l'Ara, y a comarca queda
devidita en dos grans tipos d'espacios en os que tradicionalment s'han entendito
as relacions humanas y que tiene muita relación con o espacio cheografico en o
que os pobladors humans se i troban: «As Fuevas», u l'aria que corresponde
aproximadament a la metat sud de a comarca, en agrupando-se con ista
denominación popular lo Viello Sobrarbe, a val d'o río Cinca dende L'Aínsa
t'abaixo, y A Fueva de Tierrantona, y «As Valles» u espacio que comprende totas
as vals tributarias d'o río Cinca y d'o río Ara dende L'Aínsa t'alto.

Adintro d'as mugas de lo Sobrarbe i naixen qualques d'os ríos prencipals que
dimpués esnaviesan per os semontanos: A Cinca, l'Alcanadre, o Vero, o Balcetz (u
Isuela) y o barranco de Mascún.

O Sobrarbe muga a o norte con o departamento d'os Altos Pireneus de Francia per
o norte, con a tamién comarca aragonesa d'a Ribagorza per l'este, con o
Semontano de Balbastro per o sud y con l'Alto Galligo per l'ueste.

A muga d'o norte d'o Sobrarbe, que ye a mes larga d'as mugas con Francia que
tienen as quatre comarcas aragonesas d'o Pireneu, coincide con a crestera d'o
«Pireneu Axial», y ye una succesión de picas y alturas que se troban
mayoritariament d'entre os 2.500 y os 3.400 metros sobre o nivel d'a mar, con
dos teitos que son a segunda y a tercera alturas de tot lo Pireneu y se troban
en o territorio comarcal, como son o Lardana (3.371 metros) y lo Mont Perdito
(3.355 m).

A linia con a man septentrional d'o Pireneu no tiene si que cinco puertos que
son, a saber-se, o puerto de Buixaruelo en a cabecera d'a val de l'Ara, a breca
de Roldán por a part de lo macizo d'As Tres Serols, o puerto de Bielsa u «puerto
viello», y o «puerto de la Madera» y o «puerto de la Pez» (nombres grafiatos en
chistabín) per a val de Viadós (tributadera de Chistau). De totz cinco, o paso
per a breca de Roldán ha gosato estar siempre lo mes temito, per l'altura per a
on se i pasa y per as mudanzas que a sobén i tiene l'orache, y encara en
l'actualidat ye un paso per a on que no se i recomienda pasar si que a os
pireneistas mes templatos.

En sud de totas istas montanyas, creixen as vals mes nortencas d'a comarca,
quasi totas d'oríchens glacials, que fuén socavadas per as importants cheleras
d'o Pleistoceno y que en l'actualidat suposan o corso superior d'os ríos
principals d'o Sobrarbe, como son l'alta val de l'Ara u val de Buixaruelo y as
suyas vals subsidiarias, a val de Bielsa y as suyas subsidiarias, y a val de
Chistau, a mes oriental d'a comarca.

Dimpués, mes en sud de ixas vals mes axials, se i puede trobar un cinturón de
monts que trescruza la comarca no guaire leixos en kilometros de la crestera d'o
Pireneu Axial, de forma sensiblement paralela a las mugas, y que muitors autors
consideran que ye asimilable a lo complexo d'as sierras interiors pirenencas.
Son formacions en as que i domina la penya calsinera, y se troban representatas
per o macizo d'a Tendenyera (2.853 m) sobre l'alta val de l'Ara, as Sestrals
(2.106 m) que sinyorean a val d'Anyisclo, de Puértolas y de Vio, o Castiello
Mayor (2.014 m) sobre Puértolas, y o macizo de Cotiella (2.912 m) que con as
suyas filials, Penya Lierga (2.268 m) y Penya Montanyesa (2.291 m) domina la val
d'a Cinca y A Fueva. Dos grans sierras calsinosas se troban d'entre qualques
d'ixas alturas menors y as vals axials, y comparten con as unas y as altras
firmes puertos que las meten en comunicación con gran altaria, por o que bells
autors as clasifican como partes d'o Pireneu Axial, mientres que belaltros lo
fan como sierras interiors; se tracta d'a sierra d'as Cutas, que desepara la val
d'Ordesa de l'alta val de Vio (concretament, a «val de Fanlo» ye como se conoix
ixa partida) y tiene alturas como la punta Cuta (u «Acuta»; 2.236 m) y o Pueyo
Mondicieto (2.382 m) sobre Nerín, y a sierra d'as Zucas que desparte la val de
Pineta contra la de Tella, con alturas como O Zucón (2.750 m), o Portanyús
(2.556 m) y a Pala d'O Bachaco (2.317 m) que se desploma sobre o forato d'As
Devotas, per a on que i esnaviesa la Cinca.

As sierras calsinosas cosiran, dende o norte d'a comarca, diferents «fuevas»
(depresions) que i ha d'entre o soaso de Linars dica La Fueva de Tierrantona. P.
ex. O soaso de Linars se troba deseparato contra la subcomarca de Sobrepuerto
per a sierra d'O Pelopín, u qualques serretas margosas que s'extendillan d'entre
a val de l'Ara y a d'o río Cinca y delimitan as vals de Vio, Puértolas y A
Solana, en as quals i predomina terrenos enfaixonatos de cultura de secano (a
mayoría, albandonatos en l'actualidat) en os que quan brincan mallas
deforestadas u d'erosión, luego i amaneixen os terreros, que son una forma
erosiva tan freqüent en buena cosa d'a comarca.

En sud de L'Aínsa i ha una gran depresión, asimilable a la depresión
intrapirenenca, que tradicionalment se conoixeba como «A Foia» u «Ribera de
Mediano», rica y de buenas fincas agricolas, pero que en l'actualidat se troba
submerchita debaixo de l'entibo de Mediano. Dimpués, en l'este, en habendo-se
salvato las terracetas fluvials a on que son Cherbe y Banastón y tamién a sierra
de Muro de Roda, se penetra en A Fueva (a de Tierrantona), que se puede
subdevidir en a «Fueva Alta» (a cuenca d'o río d'A Nata), fuertement
caracterizata per as faixas y sasos que i ha en os calcils d'a sierra Ferrera, y
a «Fueva Baixa» (a d'o río Usía), una depresión pura y extensa en a que i ha
bella cinqüentena d'aldeyas, pardinas y lugars (muitos, despoblatos)
capitaniatos per a localidat de Tierrantona. En sud de la sierra de l'Entremont
y d'o tozal de Trillo, as garroteras partidas que perteneixón a os municipios de
Clamosa y Trillo, en l'actualidat compresos en o municipio d'A Fueva, tienen
valletas per a on que i baixa os barrancos de Clamosa y O Salinar, que afluyen
en o entibo de Lo Grau que ha cacegato lo corso d'a Cinca en ista part per en
sud de l'Entremont.

En a metat meridional de o Sobrarbe, en ueste d'o río Cinca se troba la
subcomarca que se conoix tradicionalment como «Viello Sobrarbe», en a que
historicament diz que naixió lo condato medieval, y que como A Fueva de
Tierrantona y a Ribera de Mediano puede asimilar-se a la depresión
intrapirinenca, que ixo ye, lo espacio que i ha d'entre as sierras interiors y
as sierras exteriors pirenencas.

Con denominación de Viello Sobrarbe s'agrupan tres cuencas hidrolochicas que
drenan a subcomarca en tres direccions: norte, este y sud. A primer ye a
semi-meseta de Buil, con poblacions como A Torriciella y Buil, y que corresponde
con a cuenca hidrolochica de lo río Ena, que desaugua en dirección norte en o
río Ara aman de Guaso. Ista semi-meseta tiene una altitut en elevación muit poco
sensible anque quasi constant, con bells tozals y arias de terreros
intercalatas, y culmina en dirección a L'Arcusa, aman de Castellaz, a on que i
naixe l'Ena. Se troba deseparata de a val d'o río Cinca per o modesto sarrato de
Bruello, y de a val de l'Ara per as sierras de Sieste y de Guaso.

Estrictament en sud de la fondonada de Buil se troba la val d'o río Susía, una
vegada se trescruza lo modesto sarratet que i ha per alto de L'Arcusa, con una
discreta altitut que ronda os 1.000 metros sobre o nivel d'a mar, pero que
representa a culminación de la semi-meseta de Buil y a la vegada la divisoria
d'entre a dita semi-meseta y a val d'o Susía. Ista valleta incluye localidatz
que fan parte d'o municipio de L'Aínsa (como Castillón, L'Arcusa, Mondot u
Elsón) y d'o municipio de L'Abizanda (Lamata). O Susía desemboca en a Cinca en o
Mesón de Ligüerre, per lo que creya una baixant moderata y muit solana, rica en
formacions de terrero y d'especial interés cheolochico y cheomorfolochico, que
limita en sud con a sierra d'Elsón u «de Sant Benedet», a qual concabe la
Penyarrueba (1.107 m) y os puertos de «l'Alto'l Pino» (857 m) y de Sant Crapás
(810 m); limita tamién en este con os altos de l'Eripol, y en norte y nort-ueste
con os mes discretos que son os sarratos de L'Arcusa (ya mencionato) y de
Pelegrín y A Capana.

A tercer cuenca hidrolochica ye la d'o río Vero, que dende que naixe en as
garras d'o tozal de Crapamote (1.299 m), aman de Puimorcat, esnaviesa mes de
20 km en territorio d'a comarca de Sobrarbe d'antes no l'abandona per Lecina,
formando lo que se conoix como «Tierra de Buxo» (sinonimo popular de la «val de
l'Alto Vero»). A Tierra de Buxo, como tamién pasa con a val d'o Susía y a de
l'Ena, no tiene una divisoria important que la desepare d'as altras zonas que
s'engloba en o «Viello Sobrarbe», sino que se troba bien comunicata a traviés de
la loma d'os altos d'Eripol y per alto d'Almazore con a vecina val d'o Susía, lo
que fa posible a suya continuidat en a subcomarca. Fan parte, per orientación
cheografica, de la dita val de l'Alto Vero u «Tierra de Buxo», l'aldeyeta
ganadera de Puimorcat (no pas o despoblato de Morcat, que ye en a cabecera d'a
val de Sieste), en o termin municipal de l'achuntamiento de Boltanya, os lugars
de Sasa de Surta, Paúls, Santa María de La Nuez y O Coscollar, en o termin
municipal de L'Aínsa-Sobrarbe, y tamién Betorz, Almazore, L'Hespitalet, Lecina y
Barcabo, en o termin municipal que ha nombre como lo zaguer.

A muga mes meridional d'a comarca de Sobrarbe la estableixe a foz d'o río Vero,
en sud de Lecina, que s'adintra en o termin municipal d'Alquezra, que ya fa
parte d'a vecina comarca d'o Semontano de Balbastro. En sud de la Penyarrueba,
en a baixant de solano de la sierra d'Elsón, se troba la población de Suelves,
que anque fa parte d'o termin municipal de Barcabo, se troba fisicament en a
cuenca d'o barranco de La Llastra, per alto de Naval, localidat dende a que ye
millor accesible que no dende Barcabo, per lo que puede considerar-se que fa
parte cheograficament de lo Semontano de Balbastro anque politicament Suelves
sía adscrito a un municipio sobrarbenco.

O río Balcetz (que mes t'adebant, en o Semontano, recibe o nombre d'"Isuela")
naixe en os arredols d'o Mesón de Fuevola, en as estribacions sud-orientals de
la sierra d'O Gabardón y en as inmediacions de lo puerto de Sarrablo, adintro
d'o termin municipal de Boltanya, y pasa dimpués una parte d'o termin municipal
de L'Aínsa-Sobrarbe. Esnaviesa bells 17 km adintro d'a comarca de Sobrarbe, con
una trachectoria quasi paralela a la d'o río Vero, anque deseparata d'ixe per a
sierra que forman o tozal d'As Bellostas (1.297 m) primer y o tozal de Surta
(1.348 m) dimpués, per lo que no tiene guaire comunicación con a vecina val d'a
Tierra de Buxo, ni se puede decir que faiga parte de lo Viello Sobrarbe.

O naixedero se troba en una cul discreta que fa la suya val, delimitata en norte
per a Penyarrueba de Napinals (1.683 m), zaguer altura d'a sierra d'O Gabardón,
as baixants occidentals d'o sarrato de Puimorcat y As Bellostas, o tozal de La
Plana (1.392 m) per alto de Torrulluela, y o collato de Sant Póliz.

Anque o río bien luego se fica en un barranco fondo, en as baixants que
l'arrodeyan se troban qualques asentamientos que son Torrulluela de Lo Vico
(despoblato), Torrulluela de La Plana (despoblato), Bagüeste (despoblato) y As
Bellostas (9 hab. en 2010).

Dende Bagüeste y cara ta'l sud, o río Balcetz s'encaixona en a foz d'o río
Balcetz, que como a foz d'o Vero tamién fa parte d'o Parque Natural d'a Sierra y
as Foces de Guara. A foz ye cosirata en altura per a punta Forcas (1.540 m), que
fa parte d'a sierra de Balcetz, y o tozal d'Asba (1.441 m) que en ye de la
sierra de Sebil.

O barranco de Mascún, afluent d'o río Alcanadre, naixe per pocos cientos de
metros adintro de la comarca de Sobrarbe, en a curta distancia de la baixant
meridional d'o collato de Sant Póliz que o termin de Boltanya pilla aman de lo
despoblato d'Alastrué. Luego se mete ya en o Semontano de Balbastro, en o
municipio de Biarche, y baixa dica achuntar-se con l'Alcanadre en Rodellar, a 7
u 8 km en sud, en pasando per os despoblatos de Sant Póliz y Letosa, y dimpués
per Otín y mes t'abaixo Cheto d'antes d'arribar ta Rodellar.

D'entre os despoblatos semontaneses de Letosa y Otín, o barranco de Mascún traza
una foz prefunda, considerata una d'as mes espectaculars en o Parque de Guara.

O río Alcanadre tamién naixe en a comarca de Sobrarbe, anque per bells 2,5 km. O
suyo naixedero ye a poca distancia de lo despoblato de Matidero, en o termin
municipal de Boltanya. O río baixa per una valleta delimitata en este per a
serreta de Baibals (1.389 m, en Sobrarbe) y per l'ueste per a sierra d'Aineto
(Alto Galligo) dica que, en habendo recibita l'augua d'os barrancos de Cardito y
de Fuset mes t'abaixo de Bara, s'adintra en o Semontano de Balbastro per a foz
de l'Alcanadre, que ye d'entre a dita sierra Lupera y o tozal Cabeza (1.870 m)
d'a sierra de Guara. Se tracta, pues, d'un aria en a que en poquetz kilometros
se troban as mugas d'as comarcas de l'Alto Galligo, a Plana de Uesca, o
Semontano de Balbastro y o Sobrarbe.

En a part sobrarbenca d'ista val se troba os lugars de Matidero, Miz y Bibán,
totz tres en o termin municipal de Boltanya.

O Sobrepuerto ye una subcomarca natural situata a muita altitut, encaballetata
d'entre as cuencas hidrolochicas d'o río Galligo y d'o río Ara, y rodeyata per
un corrolde de puntas que s'enfilan d'entre os 1.500 y os 2.000 metros d'altaria
sobre o nivel d'a mar, como son (en sentito antihorario) A Manchoya (2.034 m), O
Pelopín (2.007 m), a punta d'A Erata (2.005 m), A Oturia (1.920 m), o Pueyo de
Cortiellas (1.694 m), o tozal de Santa Marina (1.646 m) y o tozal de Berroi
(1.658 m). En l'actualidat ye despoblata.

Anque administrativament se troba despartita d'entre la comarca de l'Alto
Galligo y o Sobrarbe, aproximadament a partes iguals, a realidat ye que quasi o
90% d'a suya superficie se desaugua per lo barranco de Forcos, que de camín per
Bergua baixa ta l'Ara. Nomas bell 10% d'a superficie, con o solo lugar
sobrepuertano d'Ainielle, se drenan per o barranco d'Ainielle que ye afluent
natural d'o Galligo. Ademés, tal como José Satué Buisán explicaba en o suyo
libro «Memoria de un montañés» (Xordica Editorial, 2005), os naturals de
Sobrepuerto guardaban muita relación con a val de Broto, mientres que, lo menos
os d'Escartín, Basarán, Ciellas y Cortiellas, no baixaban ta Biescas, camín mes
largo y duro, si que ta la feria de ganatos que se i feba. Manimenos, con motivo
d'a festividat patronal de tot Sobrepuerto, que ye la romería de Santa Orosia,
si que i gosaba puyar habitants de la val de Basa, como chent de Yebra, con a
que Cortiellas tiene camín de ferradura tradicional.

En l'actualidat, d'os siete nuclios de población que omne puede identificar como
propios d'o Sobrepuerto (Bergua y Ayerbe miran t'a val de Broto), nomás Otal,
Escartín y Basarán perteneixen a l'achuntamiento sobrarbenco de Broto, mientres
que Ciellas, Cortiellas y Sasa fan parte de l'achuntamiento de Yebra de Basa
(Alto Galligo), y Ainielle perteneixe a Biescas (Alto Galligo).

A comarca d'o Sobrarbe tiene a particularidat d'estar tota ella declarata
Cheoparque, una figura especial ta la protección d'a naturaleza que s'adhibe a
la presencia de dos Parques Naturals (Pocetz-Maladeta y Guara) y un Parque
Nacional (Ordesa) y os qualques cientos d'hectarias d'espacios protechitos per a
Red Natura 2000 de la Unión Europea en o territorio comarcal, y que fa
extensible qualques d'as propiedatz de protección d'ixes espacios a os mes de
2.200 km² que mesura la comarca. A presencia d'o Cheoparque de Sobrarbe u
«Parque Cheolochico d'os Pireneus» dexiche unas especials politicas de
conciliación d'entre o desarrollo economico y a conservación d'a naturaleza, que
son chestionatas per un patronato que depende de l'administración d'a Comarca de
Sobrarbe.

A declaración de lo Cheoparque obedeix a la particularidat cheolochica y
cheomorfolocica d'a comarca, que ha estato obchecto d'estudeo dende fa decadas
per partes d'investigadors de diferents universidatz internacionals y
espanyolas, y que ha servito ta lo millor estudeo y comprensión d'os procesos
hercinians y alpins que formón l'actual Pireneu, que cal recordar que ye una
d'as mayors sierras d'Europa.

En o territorio d'a comarca se dan cita plegamientos y anticlinals envistables,
de grans proporcions, como l'anticlinal de Boltanya, l'Entremont y la
d'Anyisclo, inmensas napas tectonicas como os que forman as alturas en As Tres
Serols y as destacables penyas de lo macizo de Cotiella y as suyas subsidiarias
(penya Lierga, Penya Solano, Sierra Ferrera), formacions de «carcavas» (terrers)
extensas en a depresión central (val d'o río Susía) y afloramientos de rocas
igneas antiquismas en a Comachibosa, a cul d'a Barrosa u l'ibón de Barbariza.

Con un percentache elevadismo d'o territorio comarcal ocupato con terrenos
calsinosos, as formacions erosivas, os karsts y os modelatos hidricos
constituyen un atractivo adicional d'o Sobrarbe.

A historia cheolochica d'o que en l'actualidat ye Sobrarbe se remonta
aproximadament a fa 450 millons d'anyos, en o periodo Ordoviciano d'a era
Paleozoica, que ye de quan s'ha puesto datar que se formón as rocas mes antigas
d'o territorio. A par d'alavetz, no i heba encara vida terrestre, y totz os
organismos vivos se concentraban en a mar. D'ixe periodo cheolochico s'ha puesto
rescatar restas d'almendrons de silicio, anque tansament en hai.

De lo periodo Siluriano, con bells 430 millons d'anyos, datan as pizarras muito
mes abundants que s'han quitato tradicionalment en as vals septentrionals d'a
comarca (como Bielsa y Chistau) ta cubillar os tellatos. En o Devoniano (fa ±415
- ±360 m.a.) se formó la penya calsinera antiga como a que se puede trobar en
norte de Chistén, en o puerto de Plan.

En o plano paleontolochico, os fosils que amaneixen son muit escasos. Lucas
Mallada describió Goniatites y Orthoceras (cefalopodos nautiloideus) en a val de
Buixaruelo y tamién s'ha trobato trilobites en a val de l'Ara.

En as zaguerías d'a era Paleozoica, o proceso global de deriva continental causó
a emersión d'o territorio actual dende os fondos marins dica formar-se un Primer
Pireneu, enmarcato en o proceso que se conoix como orochenia herciniana. Ixe
proceso aturó de forma quasi fortuita (cal pensar en a duración de mils u
millons d'anyos d'os procesos cheolochicos) o diposito de sedimentos que heba
caracterizato lo Paleozoico, en o que quasi totz os chacimientos sobrarbencos
son de rocas sedimentarias marinas, y probablement, anque con o numer tan baixo
de restas tan antigas que se puede trobar no i ha garra prueba que lo demuestre,
s'inició un proceso inverso, d'erosión, tan freqüent en os territorios
emerchitos.

O Mesozoico conoixió quasi de seguro ixe Pireneu primitivo emerchito, que debió
d'existir d'entre lo periodo Permiano paleozoico y lo periodo Triasico d'o
Mesozoico, anque i ha bien pocos datos de como heba d'estar. Se piensa,
manimenos, que o grau de continentalidat habría augmentato muito en respective a
lo Carbonifero, tot tornando-se una zona de disierto en o Permiano y o Triasico
inicial.

O Triasico suposó tamién un tiempo de deriva continental muit marcata, a nivel
global, pero que en a zona en a que actualment se troba o Sobrarbe i significó
un retroceso d'a formación montanyesa primitiva. En estirando-se tot lo
territorio, fayó baixar as alturas y remató, en habe arredol de 200 millons
d'anyos, con fer que o Primer Pireneu desapareixese, deixando una plana a lo
primer y dimpués fendo que i amaneixese un brazo de mar cada vegada mes amplo.
En tot ixe periodo, se formón grans dipositos salins, que son os que en tiempos
historicos recients han feito posibles as expleitacions de salinas en o barranco
d'o Salinar (Trillo), y en Salinas en a confluencia d'o Cinqueta con a Cinca. En
o Mesozoico, quasi totz os fosils corresponden a equinodermos y chicotz
invertebratos marins.

Os dipositos de sedimentos marins mesozoicos son os materials que predominan en
a cheolochía actual d'a comarca. O mantenimiento d'o territorio submerchito
d'entre fa ±200 millons d'anyos y ne fa bells 70 millons d'anyos pareix que ye
un feito comprebato. Anque en tota ixa dilatación temporal, o mar que cubriba
l'actual Sobrarbe tuvo variacions de prefundidat y temperatura. Per ixo, en o
Cretacio y Paleocén inicial se troba variacions substancials en as ampluras y
naturalezas d'os diferents sedimentos, quasi totz calsinosos, treito d'a famosa
formación d'as «Areniscas de Marmorens», que resultan vesibles a meya altaria en
as paretz que muito dimpués, en o Pleistocén, as cheleras excavarían en a val
d'Ordesa y en a de Pineta.

En as zaguerías d'o Cretacio, fa 70–65 m. a., s'emprencipió lo periodo
d'orochenia alpina que remataría dando lo Pireneu actual, en empuchando a placa
africana contra la eurasiatica, y fendo que la que dica alavetz heba estato una
isla se tornase a Peninsula Iberica y fendo re-emerchir os fondos marinos
prefundos como mar interior, plano, y con grans extensions de marismas en a
posterior era Cenozoica.

O Cenozoico s'escomenzó en Sobrarbe con un paisache de tot diferent de l'actual.
En o periodo Paleocén, as evidencias de fosils indican que o territorio comarcal
habría estato un aria plana, como una mar somera, con muit poca prefundidat y
abundants formacions coralinas, que s'intercalarían con uno u més deltas u
estuarios salobres. En o dito periodo amaneixen os primers chacimientos
paleontolochicos de vertebratos, en cheneral marins u de vita anfibia. A teoría
de que lo Sobrarbe hese estato un gran delta en o Paleocén y buena cosa de
l'Eocén pareix que explica la superposición d'estratos de diferents durezas que
se troban a embutes en tota la comarca, en forma de turbiditas y formacions de
flysch, que corresponderían con aportacions de sedimentos aluvials de tierra
t'adintro.. Entre as unidatz litostratigraficas de flysch destaca o "Grupo
Echo", que se troba a l'ueste d'o río Yaga. Bells cheografos parlan d'un "Flysch
de Sobrarbe" en a parte sud d'a comarca, diferent d'o "Flysch cretacio-eocén"
d'o norueste d'o Sobrarbe (y d'a mes gran part de l'Alto Aragón).

Tot iste proceso pareix que habría ocurrito en paralelo con que, per o sector
mes ta'l norte, as fuerzas orochenicas fesen empuchando mes y mes a tierra, y
que os cheologos creyen que sería o periodo en o que se formón as grans
anticlinals, plegamientos y cabalgamientos d'os estratos mesozoicos (anteriors)
per tot lo Pireneu, feitos per fuerzas que dende lo norte (placa eurasiatica)
habrían empuchato cara ta'l sud. Iste proceso se diz orochenia alpina. Muitas
d'as formacions de flysch, sobretot as que se troba en o soaso de Linars,
corresponderían con istos procesos, de pur derrubio dende lo norte, que se
podrían haber alternato u dica coexistito con as aportacions consideratas
fluvials dende lo sud, dindo poquet a poquet d'entre as unas y as altras
omplindo lo brazo de mar mesozoica, en un periodo que se debió de prolargar
muitos millons d'anyos, posiblement mientres buena cosa d'a era Cenozoica. Os
tierratremos y dica qualques erupcions vulcanianas i podión estar freqüents en a
era.

O periodo Eocén ye a epoca en a que mes sedimentos d'os que en l'actualidat se i
puede trobar se dipositón. As formacions mes caracteristicas d'ista epoca son as
«margas» grisas, que forman uns modelatos que en a tierra se conoixen como
«terrers/os», y que se'n puede trobar en grans extensions dende a baixa val de
l'Ara dica la cuenca de Tremp, en o Pallars Chusano (Leida). En l'Eoceno, as
fuerzas de compresión norte-sud se fayón intensismas, prevocando la formación de
plegamientos sinclinals y anticlinals, como os que son vesitables en a sierra de
l'Entremont. Mes en norte, una fractura chigantosa afectó a la crosta terrestre,
y formó una u mes napas tectonicas enormes, caracterizatos per o deslizamiento
d'estratos mes antigos en superficie, en tapando-ie os mes nuevos que se quedón
debaixo.

D'istes corrimientos, se troban as trazas d'una que se conoix como «napa de
Gavarnía», que ye socavato per a chelera pleistocena d'a val d'Ordesa. Un
segundo corrimiento se produció per alto d'ixe primer, y ye la roca calsinera
que forma las puntas d'o macizo d'As Tres Serols. Lo mes complexo d'as napa
tectonica que se puede estudear en o Sobrarbe ye a «napa tectonica de Cotiella»,
que forma l'altura d'ixe macizo, pero que tiene a estructura de diferents
escratas cheolochicas superposatas, d'entre as que se rompión qualques klipes,
que dión lugar a la punta d'as montanyas satelitals d'ixe macizo: Penya Lierga,
Penya Montanyesa y Penya Solano, grans moles calsinosas d'a era secundaria que
se refirman sobre materials terciarios.

De l'Eocén data tamién o conoixito fosil d'o «crocodilo de Lamata», un cranio
parcialment bien conservato de reptil crocodiliano que se trobó en os arredols
d'ista localidat d'o municipio de L'Abizanda, y que parla d'un entorno
d'almarchal litoral u de mar superficial en recesión fa d'entre 40 y 50 millons
d'anyos, en o subperiodo conoixito como Lutecián, en a zona sud d'a comarca.
Tamién en o termin municipal de L'Abizanda se trobó lo «femur de L'Abizanda», un
femur enter (60 cm) de bella especie de mamifero de grans dimensions, que,
ademés, tiene un dient de reptil (posiblement, bella forma de varano) que se
crebó y desprendió de l'amo quan se miraba ta consumir a carcana.

L'Oligoceno siguió con a elevación d'o Pireneu alpino, y a total desaparición
d'os ecosistemas aquaticos d'o territorio que actualment ye a comarca, que se va
tornar, paulatinament, mes continental. L'aparición d'importants vias d'augua,
ríos y torrents que drenaban as montanyas creixents propiciaban l'acumulación de
sedimentos que baixaban d'ixas, y s'acumulaban en qualques puntos. Amaneixen
conos de dechección fluvials litificatos en a sierra de Canciás (Fiscal), en o
puerto de Sant Crapás (Barcabo), en o «puerto de l'Alto'l Pino», y en a vecina
Ribagorza en a cuenca de Graus.

O Miocén y o Plioceno se caracterizón per os firmes cambeos en a repartición de
cuencas hidrolochicas en a Peninsula Iberica. Os ríos que naixeban en o choven
Pireneu cambeón paulatinament as suyas trachectorias a mesura que a forma d'as
montanyas s'aposentaba, y l'aparición d'o río Ebro (fa cosa de 6 millons
d'anyos) propició que os ríos d'o que ye Sobrarbe surtisen t'a Mar Mediterrania,
per cuentas de desauguar-se en os antigos mars interiors d'a Peninsula. O mayor
desnivel, con un Pireneu mes altero y con a surtita a la mar exterior,
favoreixió a lixiviación y erosión d'as cuencas sedimentarias meridionals,
resistindo millor as vals d'o Pireneu axial, de materials mes duros. En istos
millons d'anyos apareix A Fueva, quan se buedan os sedimentos interiors d'a suya
cuenca, y se forman os modelatos cheolochicos d'a cuenca d'o río Susía y d'o
Viello Sobrarbe.

A finals d'o Plioceno, muitas d'as montanyas calsinosas tienen ya la estructura
y altaria que tienen en l'actualidat, y s'escomienzan os procesos de modelato
karstico que foradan l'interior d'as moles de roca calsinera, y que encara en
l'actualidat no han deixato de funcionar.

O Pleistocén ye la epoca dorata d'as cheleras. Aproximadament fa 2 millons
d'anyos, quan as montanyas pirenencas ya feban alto u baixo la mesma altaria que
en l'actualidat, o progresivo refridamiento global d'iste periodo cheolochico
suposó l'aparición de grans masas de chel en as vals pirenencas. En a val de
l'Ara se producción as cheleras de mayor mida, en arribando en os picos glacials
dende a on en l'actualidat naixe o río dica lo Plan de l'Uviar y os Ixates, en
Sarvisé. En a Cinca existiban dos cheleras que no i hai pruebas que nunca
s'achuntasen, la una en a val de Bielsa que gosaba arribar dica Las Devotas, y
l'altra en Chistau, que naixeba en Viadós.

En qualques valletas laterals, como lo soaso de Linars, as morrenas de cheleras
mes menudas fayón que en os sieglos d'estadios mes calidos se i formasen lacos
d'altitut. Os Foratars d'Escuaín y as foces d'a val d'Anyisclo s'excavón con
l'augua que se deschelaba d'as cheleras concabitas en os cabos d'alto de las
ditas vals.

As formacions karsticas son numerosos en o terreno calsinoso d'o Sobrarbe, y
constituyen un d'os suyos atractivos, pus en i ha qualques que son practicables
en espelolochía. As formas de modelato socavatas con l'augua de milenta anyos
son comuns en buena cosa de l'actual comarca, y forman interesants cavidatz y
corredors soterranios d'augua en encara en l'actualidat son vivos.

O karst mes extenso documentato en o Sobrarbe ye o de Santa Helena en
Buixaruelo, con galerías de 30 km de largaria y quasi 1 km de prefundidat, que
desemboca en un viver de firme churro, que ye d'a on se quita lo nombre de
«Santa Helena». En a mesma val de Buixaruelo i ha tamién o karst de Senderuelo y
o karst de Gabietos, que os dos rematan tamién con barrancos d'augua en
superficie que afluyen en l'Ara.

Os truchos per a on percola l'augua en superficie son freqüents en a sierra
Ferrera y en as baixants de Cotiella, como en a partida que se'n diz a «Ereta
d'as Bruixas», debaixo de las Agullas d'O Mobisón y de la Cotiella. Tamién se'n
troba buen numer d'ixes foratos en o macizo d'As Tres Serols, y anque no s'ha
puesto explorar-los en prefundidat, se suposa que la cascada d'a Font-Blanca
d'Anyisclo, que le da naixedero a lo Bellós per debaixo d'a punta d'As Solas,
puede estar a manifestación externa d'as corrients soterranias de lo gran macizo
que conoix a suya mayor altura en o Mont Perdito.

A cascada de Gavarnía, en a vecina comuna de Gavarnía (Altos Pireneus, Francia),
ye una cascada de 423 metros d'altaria que fa parte d'o Patrimonio d'a Humanidat
de la UNESCO y que ye la mes altera d'Europa occidental. Una d'as
caracteristicas mes marcatas d'ixa cascada ye lo fuerte estiache que sufre en
hibierno, que heba meravillato a locals y foranos en muitas decadas, sin que
denguno no en hese puesto dar garra razón scientifica, dica que en o sieglo XX
se demostró que naixeba d'un viver d'auguas soterranias que se pillaban d'o
fundo de l'Ibón Chelato de Mont Perdito, que no tiene prou liquideza ta
abastir-la si que en o verano. Per a suya espectacularidat, a cascada de
Gavarnía corresponde probablement con o eixemplo mes destacable (pero no lo solo
eixemplo que i ha) d'un corso d'augua que esnaviesa per galerías karsticas en o
Sobrarbe, y comparte a suya naturaleza de churro aflorador con tantas altras
fuents en a comarca (Sorrosal, Garcés, Font-Blanca d'Anyisclo, vivers d'O
Campillón, churro de Furnos, O Garonazo, etc.) lo que fa platera la riqueza de
formacions karsticas que cal que i haiga en o Sobrarbe, muitas d'ellas que nian
s'han gosato describir encara.

O Sobrarbe tiene un clima actual dominato per dos variables que se manifiestan
mes u menos en seguntes qué puestos d'a suya cheografía: a continentalidat y
l'altitut. A primer variable, muit marcata per a suya posición en o centro d'o
Pireneu central, i alporta una component prencipal de sequera y temperaturas
extremas, que manimenos pueden sentir-se disminuitas per l'efecto de l'agreste
cheografía, que qualques vegadas actúa como cubilar contra l'orache, u como en o
caso d'as foces y valletas mes estretas, fa que se i guarde millor a humedat. A
segunda variable, prencipal per a dificil cheografía d'a comarca, conta con as
fuertes diferencias que suposa una comarca tan contrastada, con altitutz que no
pasan d'os 500 m en bells puntos en sud contra belaltras que brincan t'alto d'os
3.000 m en norte. A suma y integración de totas dos variables da una diversidat
de subespacios climaticos prou rica.

A continentalidat s'accentúa per a presencia de sierras y formacions montanyesas
que fan de barrera contra os vientos que arrociegan as precipitacions, per lo
que buena cosa d'a comarca presenta un grau de continentalidat superior a lo que
le i gosaría tocar per a suya posición y distancias dica las diferents mars, per
lo que o Sobrarbe ye la mes continental d'as quatro comarcas pirenencas
aragonesas, anque a diferencia con as de demés ye subtil.

A humedat que dimana de la mar Cantabrica y que en as comarcas mes occidentals
aporta precipitacions d'agüerro y d'hibierno, se troba con a seqüencia d'alturas
que va dende lo macizo d'a Tendenera dica Canciás, en pasando per recuestos como
lo puerto de Cotefablo, a punta d'Otal y a Oturia que cierran o Sobrepuerto per
a man occidental, y que privan relativament a dentrada d'as mesmas nubles que
fan discretament mes humedos os paisaches en a man de ponient d'ixes sarratos.
Significativament, a presencia de los ditas sierras en o extrimo occidental d'a
comarca reduce la incidencia d'os vientos de component ueste, como lo cierzo,
que tan freqüents son en a depresión de l'Ebro y en a val Ancha, y que en o
Sobrarbe son discretos u no se dan si que en as alturas.

O vientos de la Mediterrania, que arriban a traviés de Catalunya y d'a
Ribagorza, y que podrían aportar-ie a humedat de tronatas y ruixatas de veranos
que se desarrollan en o golfo de Lión, se troban con a linia de Pocetz, collata
de Sagún y o macizo de la Cotiella, que les impiden d'arribar enta'l centro y
norte d'a comarca. Ye poco significativa la pluviometría d'oríchens
mediterranias que se da en a comarca (si se cuenta con a suya posición
cheografica), y con freqüencia, quan en i hai, se concentra mes en a metat
meridional que no en a de norte, millor guardata per as ditas sierras.

En qualques arias d'a comarca, manimenos, cayen mes precipitacions que dimanan
d'os costato francés d'o Pireneu que no d'as cuencas hispanas. Ye un fenomén
prou tipico la «gabacha», nombre con o que se conoix en a comarca las formacions
de boiras altas que tapan con frequencia lo sistema d'as vals de Bielsa, pero
que se topan con a sierras d'As Zucas que no pueden atravesar y fan que se trobe
un contraste important dende a man norte contra la man sud de la dita sierra,
fendo que en Bielsa sia nuble u i pleva un numer significativament superior de
dias que p. ex. en Tella.

A pluviometría meya presenta una important variación dende as poblacions en
norte d'a comarca, afectadas freqüentment per o fenomén de la «gabacha» (u
nubles que trescruzan dende Francia), contra las poblacions en sud.

En poblacions en norte, se rechistra precipitacions meyas anyals de 1.600 mm (p.
ex. en a villa de Bielsa, 1.500 mm en Buixaruelo) y que se suposa que pueden
enfilar-se t'alto d'os 2.000 mm/anyada en as alturas. En sud, a sequera ye mes
dominant, con precipitacions de 950-1.000 mm en A Fueva y a val d'o río Cinca, y
con 800 mm anyals en Lecina, en o Viello Sobrarbe, en estando que a dita «Tierra
de Buxo» ye la part mes seca de tot Sobrarbe.

Ixa desigual repartición d'as precipitacions en a cheografía comarcal tamién en
ye en tot l'anyo, con maximos d'agüerro y de primavera, y estiaches d'hibierno y
de finals de verano que se fan notar en a baixata d'o nivel d'os ríos.

En altitut, a zonación d'a vechetación tamién i ye clara, pero presenta matices
que de regular se troba relacionatos con as diferents quantidatz de
precipitacions que se i rechistra. Os diferents pisos de vechetación que
tradicionalment se da tamién existen en o Sobrarbe, pero con peculiaridatz. As
prencipals peculiaridatz floristicas se pueden definir per a continchencia de
diferents factors, prencipalment dominatos per o tremescluz y aleatorización
d'especies vechetals propias d'as arias centroeuropeguas y mediterranias.

Existe, tamién, una influencia important de lo relieve: foces, conchestras,
tarteras u solans proporcionan condicions fisicas y d'habitabilidat muit
diferents, y tot isto fa que naturalment amaneixcan especies tipicas d'hábitats
muit diferents deseparadas tansament per pocos kilometros.

O territorio d'a comarca de Sobrarbe el trescruzan diferents vals que
prencipalment s'obren de norte ta sud, u que s'abocan a belaltra que sí que
tienga ixa orientación, lo que significa que per la boca tamién i pueden recibir
influencias d'ixas. En as vals norte → sud, as influencias son mes montanyesas y
atlanticas en norte, y mes de tipo mediterranio conforme baixan ta's semontanos.
Manimenos, l'aparición d'eixemplars inesperatos d'especies impropias de bell
puesto tamién puede tornar-se un fenomén común, y como eixemplo se'n puede dar a
presencia de selvetas de pinarras (Pinus halepensis, especie muit mediterrania,
de costa y clima suau) en l'Alto'l Pino, a quasi 1.000 metros d'altaria sobre o
nivel d'a mar y a mes de 250 km d'a costa millor amanata, u a peculiar comunidat
de carrascas (Quercus ilex, de meya y baixa montanya mediterrania) que s'enfilan
dica os 1.700 metros d'altitut en a baixant de solano d'As Sestrals.

En os pisos meyos i ha un paisache d'especies propias de l'estadío mediterranio
humedo y submediterranio, que son as mes numbrosas y as que, globalment, mes
superficie en a comarca cubren. Son especies de Quercus con fuella marcescent,
fundamentalment caixicos como Quercus subpyrenaica, muit numeroso en a comarca,
y sobretot grans extensions de pinedas de pin crabero (Pinus nigra var.
salzmannii) y de pinastra (Pinus pinaster), en estando-ie ista zaguer especie
una que s'ha trobau muit favoireixita per os procesos de reforestación de lo
sieglo XX.

Os pisos de vechetación en o Sobrarbe, d'alcuerdo con bells expertos, son
prencipalment seis, y son:

Una tonica cheneral adintro de totz os pisos fitoclimaticos ye que en os puestos
en os que se i puede dar mas humedat, se i puede trobar con freqüencia un numero
mayor d'especies propias de la rechión eurosiberiana (p. ex. Europa central),
mientres que en os solanos y puestos de mas sequera, as especies son mas
mediterranias.

En o Sobrarbe no i existe lo piso colino propio d'o clima atlantico. Tampoco no
se i troba especies tan freqüents en a rechión eurosiberiana como Quercus robur,
per garra puesto.

Ta entender a fesionomía popular y demografica d'o Sobrarbe, cal mirar-se es dos
ríos alazetals d'a suya naturaleza; a metat ueste, dominata per a influencia de
l'Ara, ye una tierra de vals chicotas con lugars alteros que enfilan t'alto en o
Sobrepuerto, con as chicolonas vals d'Otal y d'o Sorrosal, per alto de nuclios
poblacionals como Broto y Boltanya en a ribera d'o río, constituyen un paisache
bien curioso a on es despoblatos mandan es puestos més altos (con contadas
excepcions como Fraixén y Linás) y severas poblacions d'alto d'es 100 habitadors
mandando-ne as fincas més baixas (Sarvisé, Broto, Fiscal...). A parti més
calmera, a baixa cuenca de l'Ara, tien importants despoblatos como la rematanza
d'a Ribera de Fiscal, a on que l'entibo nunca construito de Chanovas vuedó de
tot en es anyos 60 es lugars de Lavelilla, Lacort y Chanobas, y a on que o
prochecto inconcluso d'una repoblación forestal d'es 70, que nunca se plegó a
fer, en exilió es pobladors d'a lateral val d'a Solana.

A metat este, dominata per A Cinca, ye una zona mes complexa a on que vals como
A Fueva y Chistau han aconservato dica es nuestros días plen furas personalidatz
individuals, mientres que a ribera mesma d'o río no ha habito (dica tiempos
recients) guaires diferencias con es lugars d'alto a las vals como Puertolas u
Tella. Bielsa, partida d'a on que libra a Cinca, ye per astí uno d'es municipios
més singulars d'Aragón, con capezana en a villa d'o mesmo nombre, repliega como
a lavallos un conchunto de vals que bien baixan d'o mallo d'As Tres Serols, u
bien enfilan t'as buegas que fan puesto a Francia d'altra man d'a montanya,
d'entre d'as qualas a Cinca en amaneix de mai tornar a traviés d'o Forato d'as
Devotas (O Forau) que ye o solo puesto per a on esta compleguera ha garra paso
ent'a resta d'o Sobrarbe.

O interfluvio d'a Cinca y de l'Ara, con a redolada d'o Quinyón de Fanlo y d'a
Valle de Vió (Valle' Vió en as formas d'a parla local) como a estandartes, ye
una tierra de gradients, culturals y demograficos, a on l'espoblación y a falta
d'envenache turistico han permeso la conservación de beluns d'es nuclios més
rusticos y isolatos d'a zona, y a on que qualsiquier visitant (y cada vegada ne
son més) bi puet trobar puestos unicos, paisaches remotos, y una rica muestra
d'as formas tradicionals sobrarbencas en a cultura y l'arquitectura autoctona.

A rechión més baixa d'a comarca ye separata per a ringlera de monts que forman a
Sierra d'Olsón en dos partis: o Viello Sobrarbe y o Baixo Sobrarbe (cuenca de
Mediano), enta que a ralla be d'implantar-se en a Sierra de Naval que en ye la
muga més inferior con o Semontán. O Viello Sobrarbe estió a ixe efecto o
primordio historico d'esta comarca, feta d'alto u baixo d'as tierras que
estioren o Condato de Sobrarbe medieval, feto que seguntes prou historiadors, en
salioren de debaixo d'es tozals de Guaso y per ixo d'a fondalada de Paulés
(depresión de l'Arcusa), as fuerzas cristianas ta conquerir-ne las villas de
Boltanya y l'Aínsa d'a valle de l'Ara. Una tierra complexa, fondalada orografica
sulcada per o río Ena en o norte, ixuca y repentata de terreros y lavallatas per
o sud, a on que es lugars dispersos d'o municipio de Barcabo fan puesto ta lo
zaguer repui sobrarbenco antes de fer-se semontanesa semontanesa ixa tierra que
o Vero ha de veyer, y més dura que verda en a suya despullatura per l'ueste, a
on que se'n diz con gran encierto a Tierra d'o Buixo, perque quasi no se i vei
altra cosa, penya sulcada de barrancos que sin més arbols que as almendreras
d'as marguins, fa camín enta o ya vecín Sarrablo.

Ye ixe Viello Sobrarbe de benas profundas afundato d'es territorios a on yera
l'antigo Condato de Sobrarbe d'o Sieglo IX, mientres que l'actual comarca
politica coincide alto u baixo con es limites d'aquell que fue dito asinas en o
sieglo X, a centuria dimpués, dezaga d'a conquista que heba de portar-ne lo
nombre en radigar-se con es orichens d'o mesmo Reino d'Aragón. Diz, no obstante,
que ya heba per ixes lugars ideya, de plen en o sieglo XX, que a tierra
conoixita como Sobrarbe no fues que a tierra que trobamos d'entre las sierras de
Guara, Sevil, Balcetz y d'Olsón, bellas partes baixo a uembra d'o Tozal de
l'Asba (1441m), bellas partes crebata d'as escorrenteras d'a tierra de Barcabo y
Lecina, y d'a Tierra d'o Buxo, pero nunca no mes enta o norte d'o Tozal de Guaso
y d'o río Ara. Ni l'Aínsa ni Boltanya, ni tota aquella tierra dita As Valles u
mesmo A Fueva, tiene o privilechio de contar-se adintro d'o Sobrarbe propiament
dito.

D'o Viello Sobrarbe en amaneix una val lateral ent'a cuenca d'a Cinca, de
l'Arcusa ent'a Cosculluela pasando per Castillón, que ye la valle d'Olsón (u
compleguera d'a Susía, menazata per un prochecto de entibo), actualment con
despoblatos importants como o mesmo Olsón, d'antis més un lugar de pelegrinación
de tot o Sobrarbe ta romerías y semilars, a ilesia d'o qual, uei de poco ta
enronar-se, yera conoixita d'antigos como a Catedral d'o Sobrarbe. O Baixo
Sobrarbe, a redolada natural de Mediano, a on que antes mas diz que bi heba es
millors campos de tota la comarca, encetó con mal piet o sieglo XX per a fuyita
d'as fadas, diz, y per a construcción d'a reclosa que heba d'entibar-ne la vida
baixo mes augua que les caleba ta regar. O Entibo de Mediano ye, asinas, o
responsable d'a factica muerte d'un aria que habe tiempos heba estato o més
beroi espiello que uellos montanyeses podeban veyer.

A Fueva ye d'altra man, una fondalada como o suyo nombre fa a veyer, per baixo
d'a Sierra Ferrera s'estendilla adintro d'unas tierras sin guaires monts ni
altros. Estruturada arredol d'o nuclio de Tierrantona, baixa d'a Sierra d'Arro
que la separa d'a valle d'a Cinca per l'ueste, y d'as sierras Ferrera y de
Foradada per o norte y l'este respectivament. Paisache planer, no tien guaire
més lugars granizos que Tierrantona y talment Fuendecampo, constando a suya
destribución demografica d'un alazet important de nuclios chicotetz con belas
casas como a mes gran d'ells, deseparatos politicament per es municipios de Palo
(o mes chicot de tot Sobrarbe) y d'A Fueva.

A comarca d'o Sobrarbe contién quatro grans arias naturals protechitas; una con
ran de parque nacional, dos en grau de parques naturals y una tercena,
relacionata con a primera, en grau de reserva d'a biosfera. Chunto con es
puestos declaratos Zonas d'Especial Protección ta las Aves (ZEPA), que s'han
declarato en habe pocos tiempos, y o Monumento Nacional d'as Cheleras Pirenencas
(declaración d'o 1990), tien o 46% d'o suyo territorio (1.017 Km2) considerato
espacio protechito. Actualment totz es espacios protechitos d'a comarca feguran
en a Lista de Puestos d'Interés Comunitario (conoixita per as sieglas
castellanas LIC -Lugares de Interés Comunitario-) ta que en caso que o prochecto
s'aprobás, faigan parte d'a Rete Natura 2000 d'espacios protechitos per a Unión
Europea.

Creyato orichinalment o 16 d'agosto d'o 1918 con un extensión unica que cobriba
a valle d'Ordesa, estió lo segundo Parque Nacional d'Espanya en estar creyato,
no més que bells días dimpués que yeba declarato o Parque Nacional de Covadonga
(actual Picos d'Europa), en Asturias. No estió dica lo 13 de chulio d'o 1982 que
se-bi encluyoren o mallo d'o Mont Perdito y las valles de Pineta y Anyisclo,
enamplando-ne asinas a extensión dica 15 600 has.

Compliega fincas d'es municipios de Torla, Broto, Fanlo, Puertolas, Tella-Sin y
Bielsa, y ye, d'ixa traza, tot er en a suya amplaria aintre d'o Sobrarbe.

Paisachisticament, es endreitos d'o Parque Nacional son contrastatos. Es lapiars
d'alto en as tucas son ixucos y foradatos d'auguas que s'escuelan per aintre d'a
montanya, amagadas de no veyer-se y luent d'as benas d'una vechetación esparza y
fustiata d'aires y ixuqueras, y per baixo en as valles, libradors d'auguas en
abundancia que alimentan selvas caducifolias centenarias a on que s'amaga la
fauna, y nutren as garonas d'es grans ríos d'a comarca, como la Cinca en Pineta,
l'Arazas en Ordesa, u lo Bellós en Anyisclo.

O parque d'o Pocetz-Maladeta ye un aria protechita d'entre as valles de Chistau
y d'Arán, con a suya més gran parti aintre d'es limites d'a comarca d'a
Ribagorza (Valle de Benasc), prene no obstante belas fincas d'a Valle de Chistau
per l'ueste.

Estruturado arredol d'o sistema montanyoso d'a Maladeta per a suya bersant
benasquesa, y con a Tuca Lardana (u Pocetz) como a més gran montanya que ne fa
parti per Chistau, tien un total de 33 207 has de superficie vertida a dos
valles pirenencas, que engloban fincas d'es municipios ribagorzans de Benasc,
Montanui y Saúnc, y d'a man sobrarbenca Chistén, Plan y Sant Chuan.

D'un terrén prou complicato, esta parti d'a montanya enclui o més gran numbro de
tucas en puntas per alto d'es 3000m d'altaria de tot o Pireneu, con l'Aneto en a
parti benasquesa d'o parque que ye l'uno més alto de tota a cordelera, tien no
obstante as cheleras y ibons més importants en as suyas faldadas, trobando-se-be
nieus perpetuas a bells puestos, y estando o mallo rocoso de tot foradato per
aintre de chamineras, simas y regalladors que ne filtran as auguas ent'as cuenca
per una man de l'Esera y per l'altra d'a Cinqueta.

Contién altras montanyas importants como a Culfreda, a Vachimala, a Bagüenyola,
a Punta d'Espadas, o Puntal Perdiguero y a Vallibierna. As pratieras d'a man
chistabina enfilan t'alto per as garras d'a Llardana, desembratas d'ibons, bells
d'es quals tienen mitos y falordias relacionatos, y amuestras paisaches de
berdura sien de comparacions. As bordas son freqüents en totz es transectos per
as parzanas més altas d'a valle de Chistau, formando a bells puestos agrupacions
curiosas, a on que d'antigos se-bi guardaba palla y alfalz t'as bestias en
l'hibierno. Altras bordas, poquetas huei, encara conservan es tiellatos de palla
que d'abantis més heban estato una d'as caracteristicas d'as bordas d'esta
valle.

Como en o caso anterior, este ye un espacio natural deseparato en més d'una
comarca, d'entre d'o Viello Sobrarbe, d'a Plana de Uesca y Sarrablo. Tien una
superficie total de 47 450 has amés de belas 33 775 has d'Aria de Protección
Periferica, con bells puestos interiors adeclaratos Zonas d'Especial Protección
ta las Aus (ZEPA). Asinas, embraca fincas d'es municipios d'Abiego, Adauesca,
l'Aínsa-Sobrarbe, Boltanya, Barcabo, Alquezra, Arguis, Candarenas, Casbas de
Uesca, Colungo, Samianigo, Lo Porzano y d'o mesmo Uesca.

A naturaleza d'o terrén, rico en sedimentos calsionosos y fuertament karsticos,
fa que sía més blando d'escardar per l'augua, d'on ye l'enchaque que s'aiga
foradato per es ríos y escorrenteras d'una maniera tan fura tot o paisache. As
sierras de Guara, Sebil, Gabardón, Balcetz, Gabardilla y d'Arengol s'embrazan a
esta parti d'as sierras exteriors solcatas per es cinco ríos principals:
l'Alcanadre, o Vero, o Flumen, o Guatizalema y o Mascún, d'entre es quals o Bero
n'ha feto o més destacato canyón, a man d'o lugar de Lecina.

O Sobrarbe ye, como tot l'Alto Aragón, tierra de buen minchar. A gastronomía
local enclui muitos més platos de carne que no en altras rechions. A tradición
rematera d'esta tierra, chunto con a deficultat t'aconservar as minchas ta
l'hibierno facilitó de seguras l'especial desarrollo de tradicions carnicas y
conservaderas como a fabricación artesanal de numbrosas variantas de chacinas y
matacías, que bi han plegato a estar claus ta entendier a gastronomía local.

Clasicas están as longanizas (secallonas) de Boltanya, como clasicas son as
chiretas, una especialidat culinaria sobrarbenca quasi desconeixita fuera d'a
redolada, que en tien d'arroz, pimienta, y trocetz d'o liviano de corder (o
corazón y es polmons fetos borralla) bien cotraciatos aintre d'o bodiello de
l'animal, que se cuez buens ratos d'antis no se sirbe, con recetas peculiars
pendendo d'o lugar, que gosan a incluyir hierbas aromaticas autoctonas que
preban d'aromatizar-ne o gusto.

As tortetas son masaduras d'a sangre d'o tocín con farina, anís (u talment
altros licors), a grasada de l'animal, canela y belaltras especias, masatas enta
una forma d'aniello u rosqueta, que dimpués se fa tostar a l'alto d'una plancha
de fierra en alto d'o fueco u semilar, ta fer-las conservables. Dimpués, d'antis
no se sirvan, s'han de cuecer bien aintre d'o forno ta trigar-ne a millor sapia
d'as especias. A butifarda u butifarra ye o mondongo tipico d'a redolada, que
como altros mondongos d'Aragón, contién en a tripa d'o tocín, a suya sangre con
especias, grasa y arroz.

O salmorrello u salmorrejo que no ye si que una torta d'arroz con patata y carne
de corder u craba. A polleta en pepitoria tammién ye altro plato a gustar. A
bells puestos, amés, son aconservatos platos tradicionals de guisada d'es
pastors; ixes preparatos feban onra d'aproveitar es ingredients como garra no en
feba. Quasi totz tienen a patata como a base, pero per alto d'ella encluyen
trocetz de carne, vediella u corder per un regular. En son ixemplos as Patatas
de sopas u as Patatas con carne.

A repostería d'a redolada ye, amés, rica y variata. As Tortas de farina y uevo
con zucre per l'alto son preparato forniatos, fetos per un regular a masaderías.
Actualment son famosas en a comarca as unas fetas en A Buerda. A torta tien una
versión més dulzera encara, con l'interior emplenato de carabaza u altras
fruitas, que se'n diz pastillo. Formas més complicatas se troban a bells lugars,
a on que ixas especialidatz gosan a incluir trocetz de nuez u abellanas. Es
crespiellos son una varianta local de bunyuelos con especias.



https://an.wikipedia.org/wiki/Serpentes

As serpients u ofidios, scientificament Serpentes (antes Ophidia), son un
suborden d'a clase reptils y de l'orden d'os escatosos (Squamata) caracterizato
por una sola fila d'escatas ventrals y una locomoción sin patas (encara que no
son os solos), con ondulacions d'o cuerpo pareixitas a la traza de nadar d'os
peixes.

O esqueleto cranial presenta unas hemimandibulas inferiors no unitas entre ellas
que por un ligamento de teixito conchuntivo elastico, con o que se pueden
deseparar amplament l'auna de l'atra. Tamién bi ha en estas hemimandibulas unas
articulacions intermedias que permiten cierta mobilidat a lo dentario. Falta
l'arco zigomatico superior. Os fenomenos d'estreptostilia y cinesi se troban por
un regular més desembolicatos en os ofidios que en garra reptil. Quasi totz os
uesos d'o cranio, de fueras d'os d'a caixa cranial son mobils en mayor o menor
mesura.

Os dients son curvatos enta dezaga y agutas, se troban sobre a mandibula y os
uesos d'o paladar pero no en o premaxilar, impiden que as presas resbalen
mientres a deglución. Os dients son pleurodontos, cayedizos que se renuevan a
sobén. Bi ha quatro tipos de dentición seguntes a posición y estructura d'os
dients (aglifa, opistoglifa, proteroglifa y solenoglifa); os tres zaguers con
dients modificatos que inchectan vereno. Bellas especies, como a cobra d'a
especie Naja nigricollis, presentan os dients modificatos ta escupir el vereno a
más de quatro metros.

O esofago ye gran y distensible, as presas i permaneixen muito tiempo mientres
una lenta dichestión estomacal encomienza en o cabo anterior. Os minchars
s'espacian muito, a vegatas semanas, y dica meses.

L'ausencia d'extremidatz ye total por o que fa a lo par anterior, pero puet
haber-ie vestichios d'a cintura pelviana bell elemento d'extremidat (unglas a
los dos costatos d'a cloaca) en bella especie. Pa ondular-se o cuerpo en a
locomoción se diferencia una musculatura d'a paret d'o cuerpo que se refirma en
costiellas mobils y fuertes. A columna vertebral se fa muito flexible y luenga,
con 200-400 vertebras que tienen superficies adicionals d'articulación por
d'encima d'as normals, entre unos procesos en as caras anteriors (zigantros) y
atros en as caras posteriors (zigosfenos). Pa poder agarrar-sen millor a lo
suelo as escatas d'a superficie ventral s'ordena, ixamplatas, en una sola fila.
Bellas serpients son capaces de mover-sen con estas escatas transversals y una
musculatura especial, mesmo con o cuerpo extendito en linia recta, sin
ondulacions laterals, con a traza d'as erucas. Os movimientos d'as serpients son
a més a saber-lo d'efectivos en l'augua y "brancamen" d'os arbols, y belunas son
escarvadoras. Ciertos escurzons y serpients de cascabel tienen una traza de
meter-sen en l'arena enfilando o cuerpo d'alto u baixo perpendicular a lo
sentito d'a marcha.

Os parpiellos s'han soldato y son trasparents, y son como unas gafas. No tienen
membrana nictitant ni aniellos d'esclerotica. Os musclos oculars son
simplificatos, a imachen s'enfoca por desplazamientos de debant enta dezaga d'o
cristalín. As serpients diurnas no tienen conos normals, tienen conos dobles que
pareixen deribatos d'os bastons.

No tienen forato auditivo externo, ni tempán, ni cambra timpanica, ni trompas
d'Eustaquio. A columela ye refirmata en o quadrato (a traviés d'o que a
mandibula pareix que reculle as vibracions d'o suelo). L'organo de Jacobson se
troba muito desembolicato, y en a suya función colabora con a luenga, mobil y
con forma de forca, retraible en o interior d'una porción basal gruesa como una
funda.

Bi ha fosetas sensorials que detectan radiacions caloricas y infrarroyas en
posición labial (Boidos) u debant d'os uellos (Viperidos) como as serpients de
cascabel y otros Crotalinae, y permiten detectar mamifers y aus en a escuridat.

Pareix que as serpients provienen d'un grupo d'engardaixos excarvadors,
d'habitos sotorranyos que secundariament tornoron a la superficie. Esto
explicaría a manca de patas y d'oido meyo y externo, y a estructura d'os uellos,
reconstruitos en una evolución a partir d'organos vestichials d'alcuerdo con un
patrón diferent d'os atros reptils. Atros autors han proposato orichens a partir
de formas nadadoras (bi ha serpients nadadoras).

Os varanos (Varanidae) actuals pareixen estar o grupo de saurios més a man d'os
ofidios: se pareixen en a forma d'a luenga, en l'articulación intramandibular y
en l'arquitectura cranial. A més una familia extincta d'a superfamilia
Varanoidea, os Mosasauridae, yeran aquaticos u marins.

O rechistro fósil d'os ofidios encomienza en o Cretacio superior, con formas
pareixitas a las boas actuals.



https://an.wikipedia.org/wiki/Secta

Una secta ye —dende lo punto de vista sociolochico— una colla de presonas con
afinidatz comuns (culturals, relichiosas, politicas, esotericas, etc). Por un
regular ye un termin peyorativo, y agora se propone lo termin politicament
correcto de nuevos movimientos relichiosos.

En aragonés actual y parla baturra se prenuncia /'se.ta/, y esta mesma palabra
la trobamos en la Cronica de Sant Chuan d'a Penya quan charran d'os musulmans
(la seta morisca), seguindo la tradicion bizantina que consideraba a los
musulmans una més d'as muitas sectas u herechías cristianas y comparando-la con
los arrians.

Lo termin provién d'o latín SECTA: ‘senda’, ‘metodo’, ‘modo de vida’, ‘partito
politico’, ‘escuela de filosofía’ (d'on bien sectátor y sectatoris: ‘seguidor’)
que vien de seqüi: ‘seguir’. S'han planteyato dudas de que provienga d'o latín
secare (tallar, deseparar); de secare provienen las palabras «insecto» y
«sector» en aragonés. En los dos casos ye present la ideya de deseparación.

En Europa la palabra secta s'ha concebito derivata més que més de seqüi:
‘seguir’. Se tracta de seguir a un mayestro, a un líder. En muitas sectas asinas
se desvién. También s'emplega o eufemismo «nuevos movimientos relichiosos».

La palabra SETA, procede d'o latín sequor que tien un significato de seguir (con
esto tamién ye relacionato lo latín SEQUITUS), y procede d'a radiz indoeuropea
*sek- (seguir).

Perseguir ye la expresión d'un caracter cheneral d'o comportamiento social,
talment relacionato con lo tribalismo, que mira de imponer u enfortir la
conformidat.



https://an.wikipedia.org/wiki/Saxons

Os saxons son un antigo pueblo chermanico que costituyó una confederación en as
costas d'a Mar d'o Norte en tiempos d'os romans; tenioron un proceso migratorio
que los levó ta o sud y ta a isla de Bretanya.

A fins d'o sieglo VIII os saxons de Chermania fuoron sozmesos por os francos de
Carlos Magno y lur territorio adhibito a un ducato de Saxonia en o Imperio
Carolinchio. Carlos Magno efectuaba campanyas anyals en territorio saxón y lis
imposó o baptismo y a cristianización forzata dende 772 dica 804. Por ixa razón
establió a suya residencia en Aquisgrán, amán d'os campos de batalla en
Alemanya. Totz os mainates saxons se convirtioron fueras de Widukin que tardó
més y dirichió a resistencia antifranca. Chuan Ferrández d'Heredia dedica o
capítol CXCV d'a "Cronica de los Conquiridors" a Como Karles subiugo a los
longobardos, los saxones, los bretones, los bajoarios et otras muchas nationes.

A presión franca fazió que pueblos eslavos como os obroditas s'estendillasen por
l'este d'o territorio saxón.

Con a división d'o Imperio Carolinchio en 843, Saxonia pasó a fer parte d'o
Reino Franco Oriental, como un ducato hereditatio gubernato por una fuerte
dinastía, os Liudolfing. Como a suya incorporación a lo imperio estió tardana,
perdioron debant d'os francos en l'anyo 911 quan se celebró a primera elección
pa ocupar a cadiera reyal chermanica. Manimentos, o reinato d'o duque franco
Conrado estió tan mala que ell mesmo proposó estar succedito por un noble d'a
casa de Saxonia, Henrique o Paixarero, que esdevinió rei.

O territorio d'os saxons esdevinió a base d'o poder d'o reino, y Henrique
continó costruindo o suyo imperio. Estió un melitar brillant y tornó a situar
Lotarinchia baixo control d'o Reino Franco Oriental. D'a mesma traza luitó con
exito contra os hongaros. O suyo fillo Otón I d'o Sacro Imperio Román Chermanico
lis inflichió una derrota encara més greu en 955, por o que o papa lo recompensó
nombrando-lo emperador d'o Sacro Imperio Romano-Chermanico. Quan fue coronato
Otón emperador, ya no podeba fer de duque, y atorgó este títol a Hermann
Billung, con territorio en o baixo Elba, en a muga contra os eslavos.

Quan a linia imperial saxona d'os Otons s'extinguió, a dinastía Billung
esdevinió a dinastía saxona més poderosa, oposata a los emperadors d'a dinastía
imperial Salia. En 1073 os nobles saxons encomenzoron una revuelta contra o
emperador Henrique I d'o Sacro Imperio Román Chermanico, que fació que se
formase una aliganza entre os saxons y o papa Gregorio VII.

A penar que a dinastía de Billung s'extinguió en 1106, os saxons siguioron
luitando contra o dominio imperial dica que a dinastía salia s'extinguió en
1125, y lo nuevo duque saxón Lotario I fue esleito rei y dimpués emperador.

Frederico I Barbarroya atorgó autonomía a Henrique o Lión, duque de Saxonia y
Bavera, pero dimpués lo desterró y dividió o suyo territorio por no aduyar-lo en
Italia. A caita en desgracia d'Henrique permitió a la dinastía Ascania que se
fese con o control de Saxonia. Esta dinastía yera implicata en a expansión
alemana enta l'este u Ostsiedlung y heba heredato muitas tierras d'os Billung,
con o que yera a familia més poderosa d'o ducato. Manimenos o territorio
d'Ascania yera més extenso que a mesma Saxonia, y quan a familia se dividió en
dos en o sieglo XV, o títol de duque quedó en manos d'a branca que gobernaba o
centro d'Alemanya. O nombre de "Saxonia", que orichinalment designaba a los
territorios d'a stamne saxona en a costa norte, se trasladó a lo centro d'o
país, luent d'a mar.

Os saxons, anglos, chutos y atros pueblos chermanicos en menors proporcions
invadioron a costa este d'a isla de Bretanya quan ni os romans ni a población
local podeban esfender-sen d'atros invasors. Quan ya yeran bien establitos
empentoron a los britons enta l'ueste. Con o tiempo a fusión de anglos, saxons y
chutos orichinó a los actuals angleses.



https://an.wikipedia.org/wiki/Sarah_Bernhardt

Henriette Rosine Bernard, conoixita como Sarah Bernhardt, naixita de París o 22
d'octubre de 1844 y muerta en París o 23 de marzo de 1923 (fue apedacata en o
fosal d'o Père-Lachaise), estió una actriz teatral francesa, que ye considerata
como a mayor actriz d'o sieglo XIX u mesmo d'a historia, clamata a voz d'oro u a
divina. Recibió a Lechión d'Honor en atención a las suyas condicions artisticas,
en 1914. Tamién estió actriz en os primers anyos d'o cine mudo dica a suya
muerte, actuando en bellas cintas d'o cine francés.

Sarah Bernhardt yera naixita de París o 22 d'octubre de 1844 (encara que ixa
calendata no ye pas segura), en a carrera École de Médecine. Yera filla de Julie
Bernardt, una muller neerlandesa d'orichen chodigo que perteneixeba a una
familia de comerciants (o suyo güelo, Moritz Bernardt, yera un mercader chodigo
d'Amsterdam). O suyo pai ye desconoixito, doncas a suya mai s'adedicaba a la
prostitución como cortesana de luxo chunto con a suya chirmana Rosina Bernardt;
Sarah daba siempre como o nombre d'o suyo pai o d'Édouard Bernardt, chirmán d'a
suya mai. Sarah tenió mas chirmanas: dos chemelas que morioron de ninas, amás de
Jeanne y Régine, que morió de tuberculosi en 1873, estando totas fillas de pai
desconoixito. Fisicament, Sarah yera royenca de pelo y de güellos azuls.

Sarah vivió as suyas primeras anyadas en Bretanya, a on l'educó una muller, por
o que a primera luenga que Sarah conoixió y charró estió o bretón (ye por ixo
que, quan prencipió a suya carrera teatral, adoptó a versión bretonizata d'o
suyo apellito, Bernhardt). Mientres yera en Bretanya, tenió un accident (una
cayita), trencando-se o chenullo dreito. Encara que a ferita sanó sin dengún
problema, aparentment, ixe chenullo estió dimpués una fuent de problemas dica
que en 1914, luego d'una fuerte inflamación, li amputoron a garra dreita.

Luego de l'accident, a suya mai la levó a vivir en a suya casa en París, a on
encara vivió dos anyadas. A l'edat de 7 anyadas, ingresó en l'Instituto
Fressard, una instutición ta l'educación de senyoritas a man d'Auteuil a on
vivió tamién dos anyadas. En 1853 ingresó en o colechio Grandchamp, amán de
Versailles, dirichito por monchas, a on fació a primera interpretación en o
teatro d'a suya carrera en una obra teatral que heba escrito una d'as monchas
d'o colechio. A más, fue baptizata (quan teneba asinas 12 anyadas), y ye fácil
que o propio ambiente relichioso propio d'un convento li fese pensar en
esdevenir tamién ella una moncha.

Quan Sarah teneba 15 anyadas, remató os suyos estudeyos en o colechio Grandchamp
y tornó con a suya mai, qui li proposaba treballar con ella como cortesana,
encara que Sarah, ye fácil que por a suya educación relichiosa, se negó
alazetalment. Uno d'os vesitants d'a suya mai, o duque de Morny (qui yera
chirmanastro d'o emperador Napolión III), aconselló que Sarah dentrase en un
Conservatorio ta estudear ta actriz, y en 1859, por as influencias d'o duque,
Sarah i dentró.

Remató os suyo estudeyos con exito, y dentró dimpués a treballar en a
Comédie-Française, a on debutó l'11 d'agosto de 1862 con una obra teatral de
Jean Racine. Sindembargo, albandonó a Comédie-Française dimpués de descutir-se
con os suyos companyeros de reparto. En 1864 conoixió a Charles-Joseph Lamoral,
prencipe de Ligné, con qui prencipió una intensa relación amorosa, dica quedar
embarazata, quan o prencipe l'albandonó. O suyo fillo, Maurice Bernhardt, naixió
o 22 d'aviento de 1864, y Sarah, que se trobaba sin treballo en o mundo teatral,
s'adedicó ta poder sobrevivir a l'oficio de cortesana d'a suya mai, oficio que
ya no albandonaría dica consolidar a suya carrera teatral.

En 1867, Sarah tornó a la suya carrera teatral, treballando en o Teatro de
l'Odéon de París con Les femmes savantes, una pieza teatral de Molière, y asinas
precipió en realidat a suya carrera profesional como actriz, consolidata en 1869
con una representación en scena d'a obra Le Passant, de François Coppée, a on
Sarah Bernhardt interpretaba, por primera vegata en a suya carrera, a un
presonache masculín, situación que repitió a ormino, destacando a suya
interpretación d'o presonache protagonista en Hamlet.

En prencipiar a Guerra Franco-prusiana, en 1870, o Teatro de l'Odéon esdevenió
un hespital ta feritos de guerra, y Sarah s'adedicó a la cura d'ixos feritos,
dica o cierre d'o hespital por problemas de salubridat. En rematar a guerra con
a redota francesa y a cayita d'o Segundo Imperio Francés, tornoron ta Francia os
exilatos antimonarquicos, feito de muita importancia en a carrera de Sarah, en
tornar una figura que estió clau en o desembolique d'a suya carrera: Victor
Hugo. Iste autor esleyó a Sarah ta o reestreno d'a suya obra Ruy Blas, y tamién
ta o estreno d'a suya nueva obra Hernani, fendo asinas de Sarah una destacata y
popular actriz, que tornó a la Comédie-Française como una gran estrela d'o
teatro francés. En 1879 viachó ta o Reino Unito, a on fue recibita como una gran
actriz, y a on feba dica dos interpretacions diarias, con a-saber-lo exito. En
iste viache conoixió a un choven escritor britanico, Oscar Wilde, de qui en 1893
representó a suya obra Salomé, y en tornar ta Francia, esdevenió socia plena d'a
Comédie-Française, ye devir, una presonalidat de primera fila en ixa
institución.

O 15 d'octubre de 1880 prencipió una chira por Estatos Unitos, tamién con exito,
que enampló enta Brasil, Archentina y Chile. Tamién actuó en Echipto, en
Turquía, en Australia y en Hawaii, amás d'en Moscú, Berlín, Bucarest, Roma u
Atenas, esdevenindo asinas una d'as primeras actrizes en fer una chira de
caracter mundial.

Antiparte, a suya vida sentimental yera muit intensa, y se li conoixen relacions
con, entre muitos d'atros, Gustave Doré, Victor Hugo, Jean Mounet-Sully, Jean
Richepin, Philippe Garnier, Gabriele D'Annunzio u Eduardo, prencipe de Galas.
Sindembargo, nomás se casó o 4 d'abril de 1882 con Aristides Damala, qui yera un
oficial d'o Exercito griego. Sarah miraba de fer un actor d'o suyo esposo,
encara que fracasó. Antiparte, a relación ascape se deterioró, con infidelidatz
por ambas partes, y con separacions y reconciliacions a ormino, mesmo quan o
suyo esposo s'alistó en a Lechión Forana Francesa estando destinato a la colonia
francesa d'Alcheria, dica que en 1887, quan Sarah marchó enta America ta una
nueva chira, Aristides no l'acompanyó. O matrimonio continó sindembargo dica la
muerte d'Aristides en 1889, por complicacions derivatas d'a suya drogadicción
(yera adicto a la morfina).

Sarah Bernhardt esdevenió tamién a primera actriz-interpresaria que produciba as
suyas propias obras teatrals. En estar muit tensas as suyas relacions con o
director d'a Comédie-Française, Sarah l'albandonó demitindo como socia plena o
18 de marzo de 1880. A institución la demandó y ganó o pleito, en o qualo se
condenó a Sarah Bernhardt a pagar una indemnización de 100.000 francos, amás de
perder a pensión de 43.000 francos que heba tenito de continar en a Comédie por
un menimo de 20 anyadas. Asinas, con o producto d'as suyas chiras, Sarah decidió
alquilar un teatro parisín en 1883, a on se representaban as suyas obras y amás,
mientres as suyas chiras, obras interpretatas por d'atros actors, a sobén de
teatro de vanguardia, un teatro que a Sarah l'intresaba. Con o tiempo, os
teatros que alquilaba yeran més grans y con más capacidat d'espectadors.

En prencipiar o sieglo XX, Sarah Bernhardt continó con exito as suyas
representaxions en París, amás de continar as suyas chiras internacionals.
Tamién prebó con o Cine, que heba apareixito en ixe inte, con una cinta en 1900,
amás d'atras cintas como La Dame aux Camélies (con o suyo aimant d'o momento,
Lou Tellegen), Elisabeth, reine d'Anglaterre, dirichita por Louis Mercanton u
Jeanne Doré (1913) de Tristan Bernard, que ye considerata a suya millor cinta.

En 1915, o Gubierno francés li concedió a Lechión d'Honor, como premio a la suya
destacata carrera d'actriz. Sindembargo, apareixioron problemas de salut. O suyo
chenullo, por l'accident que sufrió de nina, yera en un estato delicato, y
sufrió amás un nuevo accident en scena mientres a interpretación d'una obra.
Como a ferita empioraba, calió amputar-li a garra en febrero de 1915. Con tot y
con ixo, Sahah prencipió una chira por o Frent Occidental mientres a Primera
Guerra Mundial ta animar a os soldatos d'o Exercito francés que i luitaban,
encara que nomás interpretaba si podeba evitar estar en piet.

En rematar a guerra, Sarah Bernhardt continó con a suya carrera como actriz
cinematografica, encara que o suyo estato de salut yera muit precario. Asinas, o
15 de marzo de 1923, mientres rodaba una scena ta una cinta, Sarah se desmayó y
no tornó a recuperar-se-ne. Morió o 23 de marzo, en brazos d'o suyo fillo
Maurice.

Fue apedacata en o cementerio d'o Père-Lachaise, de París, y a o suyo enterreco
fuoron mas de 100.000 parisins.



https://an.wikipedia.org/wiki/Santiago_Hern%C3%A1ndez_Ruiz

Santiago Hernández Ruiz (Atea, Zaragoza, 1 de mayo de 1901 - †Val de Robres,
Teruel, 8 d'abril de 1988) estió un pedagogo aragonés.

Pasó a suya nineza y adolescencia en diversos lugars d'Aragón: Atea, Cubel, Sena
de Sixena, Villamayor, Casetas y Zaragoza. Completó a suya educación primaria
con su chirmán Joaquín, tamién mayestro, que se convertió en o suyo tutor.
Decidió cursar os estudeos de Machisterio y por ixo habió de treballar en a
libreria Gómez Pastor de Zaragoza. Iste treballo influyó considerablement en o
despertar intelectual d'o choven Santiago Hernández. Posiblement ista estió una
epoca d'abundants lecturas que contribuyoron a la suya formación, a la vegada
que establiba una serie d'intresants relacions con personalidatz d'o mundo
social y cultural d'a capital aragonesa.

Estió mayestro en escuelas de diversas poblacions, mas que mas de Madrit. En
1938 fue nombrato secretario cheneral d'Instrucción Publica d'o gubierno
republicán. En 1939, dimpués d'una breu estada en Barcelona, s'exiló a Mexico, a
on estió catedratico en a Escuela Nacen a Universidad Nacional Autónoma.



https://an.wikipedia.org/wiki/Sant_Pavlo

Pavlo de Tarso (orichinalment Saulo de Tarso y dimpués Pavlo), conoixito tamién
como San Pavlo l'Apóstol d'os Chentils (Tarso entre o 7 y 10 - Roma 64 u 67) se
considera una fegura clau en o desembolique, o evanchelismo y a pedricación d'o
cristianismo en o mundo conoixito d'o Imperio Román.

Muitos cristians lo consideran un interprete important d'as amostranzas de
Chesús de Nazaret. Pavlo ye descrito en o Nuevo Testamento como un chodigo
helenizato y ciudadán román de Tarso, en a rechión de Cilicia (hue Turquía),
erudito d'o chudaísmo d'a branca d'os fariseus, y perseguidor d'os cristians
antis d'a suya conversión camín de Domás en a que Pavlo sintió a voz de Chesús,
y se convirtió a lo cristianismo. Dimpués de ser aceptato por a resta d'os
apóstols, recibió lo encargo de pedricar o evanchelio a los "chentils" (ye
decir, os no chodigos) d'o Imperio Román, portiando lo mensache d'o cristianismo
a numerosas rechions d'Asia la Chica y d'Europa incluindo Roma y, seguntes a
tradición, encara que no ye escrito en a Biblia, tamién a Hispania.

Li s'atribuye a escritura de catorze cartas u epistolas, conoixitas como
Epistolas Paulinas que constituyen o fundamento teolochico y eclesiolochico d'o
Nuevo Testamento y d'orientar definitivament a comunidat relichiosa a superar a
hipoteca d'un chudaismo nacionalista y zarrato que'n menazaba la universalidat.
Pavlo ye venerato como santo por tota la cristiandat. A suya festividat se
celebra o 29 de chunio chunto con la de Sant Pero, mientres que a festividat d'a
suya conversión ye o 25 de chinero.

En un testamento d'o 31 de mayo de 1353 d'o sinyor d'Alfacharín Tomás Cornel
nombran una capiella de Sant Per y de Sant Pavlo en Zaragoza:



https://an.wikipedia.org/wiki/Roseta_hexapetala

A roseta hexapetala u roseta hexafolia ye o tipo de religada más común en l'Alto
Aragón, consiste en seis linias curvas cerratas iguals con simetría radial
arredol d'un centro que fa d'eixe senario. Bellas rosetas chuntas forman a "flor
d'a Vida".

A roseta como simbolo ya existiba en a edat de bronze, quan en Europa se daron
os cultos solars con más intensidat, y se crei que como os trisquels,
cuatrefuellas y esvasticas son simbolos solars.

Os pueblos celtas y italos emplegaban iste simbolo. En l'arte celta de La Tene,
aimant d'as formas curvas, lo veyemos por eixemplo en o Caldero de Gundestrup
chunto con elefants.

Os romans lo emplegaban muito, y pa os hispanorromans simbolizaba o Chupiter
hispán, sincretismo entre o Chupiter latín y divinidatz indichenas como
"Candamius". Eduardo Peralta Labrador comenta en "Estelas discoideas de
Cantabria":

Amanix en l'Arte romanico. En l'Alto Aragón pueden veyer-se en muitas ilesias
romanicas.

Huei en o sud d'os Alpes se diz sol d'os Alpes, igual que bellas cardinchas,
indicando bien clara a suya simbolochía solar. En o Pirineu as cardinchas se
posan en as finestras y reportals d'as casas pa esbarrar a las bruixas. Se diz
que o mesmo Carles Magno culliba cardinchas pa curar-se o figado.

En l'arquitectura tradicional pirenenca y espanyola, iste simbolo se marca muito
a sobén en os reportals de casas, graners y tamién obchectos ornamentals, y
pareix que huei iste simbolo s'emplega como símbolo protector-benefactor.

José Manuel Gómez Tabanera preba d'esplicar cómo a roseta esdevinió un simbolo
común en l'arte cristián d'a Peninsula Iberica:

En l'aria de Zakopane y monts Tatra (Polonia) ye un simbolo recurrent en os
reportals d'as casas tradicionals de fusta e ilesias (y tamién d'o suyo
interior). En polaco recibe o nombre de Kołomir. Un buen eixemplo en ye a
Capiella d'o Sagrato Corazón de Chesús en Jaszczurówka

Una d'as més antigas representazions de roseta en Aragón provién d'o chacimiento
ibero-román d'o Cabezo d'Alcalá (Zaila), en o tozuelo d'un toro de bronze que
yera en un posible templo.

En l'este d'a provincia de Teruel tamién se'n troban belunas, amás famosa y
espectacular a de Mirambel. As rosetas en Teruel no son tan comuns como en o
Pireneu actual, pero clama l'atención lur pervivencia dende epoca romana:



https://an.wikipedia.org/wiki/Rodio

O rodio ye un elemento quimico de numero atomico 45 situato en o grupo 9 d'a
tabla periodica d'os elementos. O suyo simbolo ye Rh. Ye un metal de transición
d'o grupo d'o platín. Ye poco abundant, se troba por un regular en menas de
platín y s'emplega en bellas aleyacions de platín. Bells d'os suyos compuestos,
y tamién como metal finament dividito, s'emplegan como catalizadors en procesos
industrials importants, tals como a carbonilación d'o metanol y a hidrochenación
y a hidroformilación d'alcans.

O rodio ye un metal dúctil de color blanco archent. No se disuelve en acidos, ni
sisquiera en augua rechia, encara que dividito sí que se puet disolver en ista,
y tamién en acido sulfurico concentrato y en calient, H2SO4. O rodio tien un
punto de fusión mayor que o d'o platín y una densidat menor.

Igual que totz os metals d'o grupo d'o platín, ye un poderoso catalizador. En
combinación con o platín se fa servir ta producir acido nitrico a partir de
l'amoniaco, s'usa tamién como base reflectiva en os faros de vehiclos d'alta
gama por o suyo intenso brillo y a suya caracteristica d'estar inoxidable, mesmo
en medios acidos. O rodio ye o metal mas important adintro d'o grupo d'o platín,
ya que por a suya escaseza en a naturaleza tien pres altos, encara que encara no
s'ha descubierto a totalidat d'aplicacions industrials que tien iste metal.

O rodio, d'o griego rhodos ("rosa", por a color de bellas solucions d'iste
metal) fue descubierto en 1803 por William Hyde Wollaston, poco dimpués d'haber
descubierto o paladio. Ta conseguir-lo disolvió platín en augua rechia y lo
neutralizó con hidroxido de sodio. Dimpués precipitó o platín con cloruro
d'amonio, y con cianuro de mercurio eliminó o paladio. O resultato estió una
substancia roya que conteneba sals de cloruro de rodio, d'as que se puet obtener
o rodio a traviés d'una reducción con gas d'hidrochén.

O prencipal uso industrial d'o rodio (81% en l'anyo 2007) ye como component de
catalizadors. Presenta avantallas sobre o platín en a reducción d'os nocivos
oxidos de nitrochén ta obtener nitrochén y oxichén. Amás tien utilidat en a
industria d'os hidrocarburos.

O rodio ye un elemento muit emplegato en choyería. Por un regular, l'oro blanco
se galvaniza con una capa externa de rodio de 0,05-0,5 micras de gordaria,
encara que a gordaria ideyal sería una capa de 2,0 micras ta que dure mas
tiempo.

Tamién s'emplega en aplicacions ta contactos electricos, por a suya baixa
resistencia electrica y alta resistencia a la corrosión. O rodio se galvaniza
facilment ta formar superficies duras, resistents a o desgaste y de brillo
permanent, se fa servir tanto en contactos electricos como en mirallos y
reflectors y en choyería.

Como metal puro, o rodio ye inerte de tot y no representa risgo ta a salut
humana. Manimenos, os compuestos de rodio son altament toxicos y cancerichens.
Si se troba en forma de polvos, ye important mantener-los luent de purnas u
flamas, ya que presenta risgo d'explosión. Amás, s'ha d'evitar a inhalación
d'istos polvos.



https://an.wikipedia.org/wiki/Rio_de_Janeiro

Rio de Janeiro (literalment en aragonés "Río de Chinero") ye a segunda ciudat
mas gran de Brasil y capital d'o estato de Rio de Janeiro. Estió capital de
Brasil dica 1960. Ye famosa por as plachas toristicas de Copacabana y Ipanema,
por a estatua chigant de Cristo, o Cristo Redentor, por a montanya Pão de Açúcar
("Pan de Zucre"), y por a famosa celebración d'o Carnaval totz os anyos, en o
Carnaval de Rio de Janeiro.

A población d'a ciudat yera de bells 6,0 millons en 2005, encara que l'aria
metropolitana tien una población de 13 millons. Amás d'os suyos atractivos
toristicos, ye tamién un gran centro de comercio, servicios y industrias, y tien
dos puertos importants ta las exportacions y importacions: o puerto de Rio de
Janeiro, localizato en a badía de Guanabara (a l'este d'a ciudat), y o puerto de
Sepetiba, localizato en a badía de Sepetiba, a l'ueste.

En Rio de Janeiro como en a resta d'o país o esporte mes practicato y mes
important ye o fútbol. En a ciudat tienen a seu cinco d'os millors equipes de
fútbol profesional de Brasil, América Football Club, Botafogo de Futebol e
Regatas, Fluminense Football Club, Club de Regatas Vasco da Gama y Clube de
Regatas Flamengo.

En o Cercuito de Jacarepagua conoixito tamién como Autodromo Internacional
Nelson Piquet, s'han organizato bellunas d'as mes importants competicions
mundials como o Gran Premio de Brasil de Fórmula 1 dende 1978 dica 1989, y o
Gran Premio de Brasil de motociclismo dende 1995 dica 2004.

En o anyo 2007 fuoron organizatos en a ciudat os Chuegos Panamericans en a suya
XV edición, en 2008 estió a seu d'o Campionato Mundial de 1/2 maratón, y el 2
d'octubre del 2009 en Copenaguen fue esleita per o Comité Olimpico Internacional
(COI) como a seu d'os Chuegos Olimpicos de 2016.



https://an.wikipedia.org/wiki/Reino_de_Castiella

O Reino de Castiella apareixió como entidat politica autonoma a partir d'o
sieglo X como condato vasallo d'o Reino de Leyón. Ista tierra yera habitata mas
que mas por habitants d'orichen cantabro y vasco con un dialecto romance propio,
o castellán y unas leis diferenciatas. O suyo nombre se prenió debito a la gran
cantidat de castiellos que se trobaban en a zona.

En l'anyo 929, o Condato de Castiella s'independizó d'o Reino de Leyón con o
conte Ferrando González, qui unificó totz os territorios y fació d'os suyos
dominios un condato hereditario independient d'os reis de Leyón.

En l'anyo 1029 Sancho III o Mayor de Navarra adquiere o Condato de Castiella
gracias a la suya muller Munia de Castiella, chirmana d'o zaguer conte de
Castiella, Garcia II de Castiella. Con a puyata a o tron de Sancho III, o
condato de Castiella esdeviene un reino gracias a o suyo títol de rei de
Navarra. A la suya muerte, escaicita en l'anyo 1035, deixa o chicot Condato de
Castiella a o suyo fillo Ferrando I.

Ferrando I, casato con Sancha de Leyón, chirmana de Beremundo III, prevocó una
guerra en a que morió o sobirán leyonés en a batalla de Tamarón. En morir sin
descendencia dreita, Ferrando I reclama os dreitos d'a suya muller Sancha y el
mesmo se fa con o poder, estando nombrato rei de Leyón o día 22 de chunio de
1038. Ista sería a primera unión d'os reinos de Leyón y Castiella.

A la muerte de Ferrando I, en 1065, o suyo testamento sigue a tradición navarra
de dividir os reinos entre os hereus:

Sanch II de Castiella s'alió con o suyo chirmán Alifonso VI de Leyón y entre os
dos conquistoron Galicia a mans d'o suyo chirmán chicot, García I de Galicia.
Sancho II, no contento con Castiella y a metat d'o Reino de Galicia, ataca a o
suyo chirmán y ocupa Leyón con l'aduya d'o Cit. Gracias a la suya chirmana
Urraca, en a ciudat de Zamora se refuchia a mayor parti d'o exercito leyonés, a
o que Sanch asedia pero a on o rei castellán ye asasinato o 1072 por o noble
leyonés Vellido Dolfos, retirando-se as tropas castellanas. D'ista traza
Alifonso VI de Leyón recuperó tot o territorio, gubernando como rei de Leyón,
Castiella y Galicia. Ista ye a segunda unión d'os reinos de Leyón y Castiella,
manimenos, continan existindo dos reinos diferenciatos.

Con Alifonso VI se produce un amanamiento a la resta de reinos europeus, mas que
mas a o Reino de Francia, casando a las suyas fillas Urraca y Tresa con Ramon de
Borgonya y Henrique de Borgonya.

A la muerte d'Alifonso VI fue succedito por a suya filla Urraca I de Castiella.
Ista se casó, en segundas nupcias, con Alifonso I d'Aragón, pero por no
conseguir a unificación d'os reinos y debito a os grans enfrontinamientos de
clases entre os dos reinos, Alifonso I repudió a Urraca en 1114, lo que agudizó
os enfrontinamientos entre os dos reinos. Si bien o papa Pasqual II heba anulato
o matrimonio anteriorment, els continoron chuntos dica ista calendata. Urraca
tamién s'enfrontinó a o suyo unico fillo, Alifonso, que estió inicialment
nombrato Rei de Galicia, ta fer valer os suyos dreitos sobre iste reino.

A la muerte d'Urraca en l'anyo 1126 Alifonso VII fue nombrato rei de Castiella y
Leyón, anexionando-se posteriorment tierras d'os reinos de Navarra y Aragó,
debito a la debilidat d'istos reinos causata por a suya secesión a la muerte
d'Alifonso I d'Aragón. Alifonso VII renunció a o suyo dreito a la conquiesta d'a
costa mediterrania en favor d'a nueva unión d'o Reino d'Aragón con o Condato de
Barcelona por meyo d'a voda de Peironela d'Aragón con Remón Berenguer IV.

A la muerte d'Alifonso VII os suyos dominios fuoron dividitos atra vegata,
estando Sancho III de Castiella nombrato rei en 1157. En l'anyo 1230 torna a
apareixer a rivalidat entre os dos reinos quan ye nombrato Ferrando III de
Castiella hereu d'os dos reinos gracias a o herencio de su pai, Alifonso IX de
Leyón, y a cesión d'o reino por parti d'a suya mai, Berenguela de Castiella.
Ferrando III aproveitó o declive d'o Imperio Almuade ta conquerir a val d'o río
Guadalquivir mientres que o suyo fillo Alifonso preneba o Reino de Murcia.

As Cortz de Leyón y Castiella s'unioron, momento en que se considera que
apareixe a Corona de Castiella, formata por distintos reinos: Castiella, Leyón,
Galicia y Toledo, asinas como reinos y senyorías conqueritas a os arabes
(Cordoba, Murcia, Chaén, Sevilla y Molina d'Aragón). Os reinos conservoron o
suyo dreito y organización social, dica o punto de que a las personas con
nacionalidat castellana que yeran chuzgatas en o Reino de Toledo y en o de Leyón
se les aplicava o dreito d'o reino de Castiella.

Estió a partir d'o reinato d'Alifonso VIII quan se prencipioron a emplegar o
escudo y o pendón.



https://an.wikipedia.org/wiki/R%C3%ADo_Nilo

O Nilo (النيل en arabe, d'o griego "Nelios", val de río), ye o río más largo
d'Africa, con una longaria de 6.650 km dende o suyo naixedero dica a suya
desembocadura en a Mar Mediterrania. Dica fa pocas anyatas yera considerato como
o río más largo d'o mundo, pero hue se diz que o río más largo d'o mundo ye o
río Amazonas.

Fluye a traviés de Burundi, Uganda, Sudán, Ruanda, Congo, Tanzania, Kenia,
Etiopía y Echipto, drenando as auguas d'una cuenca hidrolochica con una
superficie de 3.400.000 km² dende o suyo naixedero en o laco Victoria dica
desauguar en a mar Mediterrania, dimpués de trescruzar Africa dende o sud enta o
norte, con un cabal meyo de 2.830 m³/s. Os suyos dos afluyents prencipals son o
Nilo Azul y o Nilo Blanco.

O Nilo Blanco tien o suyo naixedero en a rechión africana d'os Grandes Lagos
d'Africa, y o Nilo Azul naixe en o Laco Tana en Etiopia.

Enantes d'a construcción d'a Presa d'Assuan en Echipto se percibiban as
creixitas anyals d'o río como conseqüencia d'a estación de plevias auguas
ent'alto. As creixitas d'o Nilo son mencionatas en os textos antigos y
medievals, y se troban en a traducción aragonesa de "La Flor de las Ystorias
d'Orient":



https://an.wikipedia.org/wiki/R%C3%ADo_Indo

L'Indo (en sindhi सिन्‍धु नदी, Sindh Nadi, conoixito como सिन्धु Sindhu en
sanscrito) ye o prencipal río de Pakistán. Antis d'a división d'o subcontinent
indio en os modernos estatos d'a India y Pakistan en 1947, l'Indo yera o segundo
río en importancia en a rechión, dimpués d'o Gangas, tanto en termins culturals
como comercials; amás, o nombre d'a India deriba d'iste río. En a suya val i
apareixioron bellas d'as civilizacions urbanas mas antigas d'o planeta.

Naixe en o Tibet, a una altaria de bells 5.500 metros sobre o ran d'a mar, y
contina o suyo curso a traviés d'as vals prencipals d'a cordelera d'o Himalaya
en dirección norueste, ta dimpués trescruzar o Caixmir y chirar bruscament enta
o sud travesando tot Pakistán. Dimpués de pasar por a ciudat de Hyderabad,
desemboca en un delta a o sudeste de Karachi, a que estió primera capital de
Pakistán.

A suya largaria total ye d'entre 2.900 y 3.180 kilometros. O cabal meyano ye de
6.700 m³/s y l'aria total ocupata por a suya cuenca ye d'1.081.700 km². En a
suya desembocadura en a mar d'Omán, l'Indo forma un amplo y fértil delta, con
una superficie de 7.770 km² que s'estendilla a traviés de 200 km de costa.

O delta de l'Indo ye considerato una d'as rechions ecolochicas mas importants
d'a planeta. En iste río se troba una especie unica de delfín, o delfín de
l'Indo,(Platanista minor minor), muit pareixito a la especie de delfín que
habita en o Gangas (Platanista gangetica) que ye tamién ciego. Seguntes un censo
elaborato en 2001, bi heba un total de 1.100 eixemplars vivos d'iste animal.

O nombre Indo deriva d'o nombre sanscrito d'o río, que yera y en ye Sindhu. En
antigo persa en yera Hendu, en hebreu Hoddu. Os griegos convirtioron Hendu en
Indu, pero en bellas narracions (como o Periplus Maris Erythraei) apareixe
l'antigo nombre "Sindus".



https://an.wikipedia.org/wiki/Puerta

A puerta ye un forato de traza regular feito en as paretz u fronteras d'os
edificios ta permitir o transito d'entre o interior y l'exterior d'iste. También
son clamatas asinas as fuellas que la zarran.

A palabra "puerta" provién d'o latín porta, que tiene o suyo orichen en o verbo
portare (portar u alzar). En o rito de l'antiga Roma, quan s'encetaba a
construcción d'una ciudat, s'heba de fer un sulco con un aladro arredol d'o
puesto an que se bi queriba construyir, d'a mesma forma que heban feito més
antigament encara os etruscos. Ixe sulco heba d'estar respetato per motivos d'a
suya naturaleza sagrada, con implicacions que no se podeba trescruzar per as
personas. A importancia d'iste factor yera tal que en a mitolochía clasica,
Romulo mató a o suyo chirmán Remo per trescruzar o sulco fundacional d'a ciudat
de Roma.

Perque, como ye natural, yera menester de poder dentrar-ie y salir-ne d'ixe
perimetro, en trazar-lo s'heba d'alzar y transportar a mano l'aladro per bells
metros ta que as chents podesen transitar en o espacio que bi quedase.
Posteriorment, en estar alzadas as murallas perimetrals d'a población, o puesto
an que s'heba alzato l'aladro alquiriba a naturaleza d'o que hue le decimos
puerta.



https://an.wikipedia.org/wiki/Pueblos_berbers

Os pueblos berbers son a población nativa d'o norte d'Africa a l'ueste d'o río
Nilo, en parte conoixita como Berbería, y que mantienen l'uso d'as luengas d'a
familia berber, anteriors en Africa a la presencia d'a luenga arabe que las va
sustituindo.

Pueblos berbers actuals son os rifenyos, os xluh, os berbers de l'Atlas meyo, os
cabilenyos, os chagüiya, os cherbans, os mozabís, os tuaregs, os nefusas, os
siwís, os zenagas y atros de menors.

A relichión orichinal yera politeista como n'atros pueblos de l'aria
mediterrania, y como en o Mediterranio esta relichión tenió sincretismos con as
relichions de pueblos que los influencioron u invadioron, (fenicios,
cartachineses, romans, ecetra..). En o periodo d'influencia fenicia prenió muita
importancia o culto a o dios solar Baal Ammon, (L' Ammon Ra d'os echipcios). O
zaguer periodo d'arte rupestre saharián, o periodo d'os carros ye obra de
berbers pagans que controlaban as rutas comercials saharianas primero con
caballos y carros y dimpués con camellos.

Existioron berbers cristianizatos, (Sant Agostín podió estar d'orichen berber).
Parte d'os cristians rurals norteafricans yeran en realidat semitas punicos y no
berbers. Quan plegoron os arabes musulmans encara existiban muitos pagans.
Encara que no se'n charre guaire en as fuents islamicas, os omeyas cordobeses
ninviaban achents islamizadors ta o Magreb. L'arte rupestre saharián
desapareixió con a islamización, (as zagueras representan siellas arabes por lo
que son posteriors a lo S VII). O islam yera iconoclasta y prohibiba a
representación d'animals d'este arte pagán. O cristianismo pervivió en Túniz
dica o S XIII, pero en poblacions que probablement u ya no yeran berbers u yeran
descendients d'a población romanizata (os rumís).

A islamización d'os berbers ye completa y nomás quedan que repuis de l'antiga
relichión politeista. Amás gran parte d'os berbers son musulmans. Bi n'ha beluns
de relichión chodiga. En o pasato i habió muitos musulmans kharichitas y bells
musulmans xiitas pero dende o periodo almorabet predominan os musulmans sunitas.
Os nuclios kharichitas son muito localizatos (Cherba, Mzab, y Chabal Nefusa).

Dimpués d'una historia de más de 3000 anyos d'invasions de pueblos con cultura
urbana más desembolicata, (echipcios, fenicios, cartachineses, griegos, romans,
arabes, potencias occidentals), os berbers actuals son representatos precisament
por a chent de zonas de monts y desiertos que se resisten a prener elementos
culturals d'atras culturas. Os berbers de zonas planas, bien comunicatas u
interesants pa as culturas alochenas se facioron punicos, romans u arabes
seguntes a epoca, estando estos zagueros os que más abanzoron en a asimilación
d'os berbers. Amás gran parte d'os arabes nordafricans son en realidat berbers
arabizatos dende tiempos medievals. Os aborichens canarios que se troboron os
conquistadors yeran berbers.

En a primera invasión efectiva d'os arabes musulmans, que trayó a relichión
musulmana, 100.000 arabes s'establioron en Ifriquiya, (Norte de Túniz). En os
primeros sieglos de dominio arabe musulmán tamién n'i habió en atros puestos. As
zonas d'arabización lingüistica yeran o Sahel Tunizín, (Arredol d'a ciudat de
Caiurán), o Norte de Costantina, o norte de Termizén, y Fez. Os berbers
s'islamizoron por comenencia u intrés politico y formaban a masa d'exercitos on
mandaban os arabes. En as montanyas d'o interior y os desiertos a islamización
estió más lenta.

Os berbers prenioron a forma kharichita d'o islam pa reivindicar a igualdat con
os arabes y facioron bellas revueltas, belunas con exito. Part d'a Edat Meya
musulmana d'o Norte d'Africa s'explica por a rivalidat d'a confederación Zanata
con a confederación Zenacha, y por l'aparición succesiva de poblacions
marguinals que aproveitan una forma d'islam más reivindicativa pa chustificar
prener o poder contra o poder d'atros berbers y arabes más ricos y con atra
forma d'islam antigament reivindicativa y que se relaxaba, (Almorabetz,
Almuhades, Benimarins, etz...).

Os berbers barwata d'o norte de Marruecos formoron un reino islamico basato en a
identidat berber y en una herechía derivata de l'islam kharichita entre 744 y
1058.

Os ismailitas consiguioron l'aduya melitar d'a Kutama pa forachitar a os aglabís
d'Ifriqiya y fundar o califato fatimita, que primero s'estendillaba por
Berbería, y dimpués prenió o control d'Echipto. Os fatimitas deixoron Berbería
baixo control d'os Zirís. En o S XI os fatimitas ninvioron dos tribus d'arabes
beduins, Banu Hilal y Banu Sulaim, pa castigar a os Zirís, que heban tornato a
la ortodoxia sunní malequita y heban acceptato l'autoridat d'os Abbasís de
Bagdad. Encara que los vencioron, a presencia d'estos nomadas desfació a
sociedat agricola sedentaria d'os berbers de tierra plana y con o tiempo tamién
se filtroron ta zonas deserticas desplazando u asimilando a berbers nomadas.
Dende esta segunda invasión os berbers quedoron localizatos en os islotz on huei
los trobamos.

En a Edat Meya os países costeros d'o Norte d'Africa yeran conoixitos en Europa
como Berbería.



https://an.wikipedia.org/wiki/Porta-avions

Un porta-avions ye una nau de guerra u vaixiello disenyata ta desplegar y
recullir avions, actuando como base aeria naval.

Os porta-avions permiten a las fuerzas navals tener protección aeria a gran
distancia sin amenistar bases aerias terrestres. As armatas modernas emplegan
iste tipo de nau, como nau insignia, un papel que d'antis mas preneba o
acorazato. O cambeyo parte d'a creixent importancia d'a superioritat aeria como
parti clau d'a guerra moderna, que prencipió en a Segunda Guerra Mundial.

Os porta-avions sin d'escolta se consideran vulnerables a l'ataque d'atros
vaixiellos, avions, submarins u misils, y por ixo viachan en grupos de batalla.
A esferencia d'atras naus capitals d'o sieglo XX, a unica limitación en o suyo
disenyo ha estato o presupuesto.

Os porta-avions de disenyo moderno contan con una cubierta plana, a modo de
pista de despegue y aterrizache, que ocupa a parti superior de vaixiello y a
mayor parti d'a suya eslora. Os avions despegan por a prova y aterrizan por
popa.

Atros elementos d'a cubierta de vuelo s'esferencian en función d'os tipos
d'avions emplegatos: convencionals u bien V/STOL y helicopters. En o primer caso
(como por eixemplo os grans porta-avions d'os Estatos Unitos) requieren de
catapultas especials que dan un empentón adicional que permite despegar a os
avions. D'atra man ta reducir a distancia en os aterrizaches se fa servir un
sistema de cables que s'acollan a o gancho de coda que levan os avions. Un
sistema diferent ye o emplegato por avions de despegue curto como os Harrier,
requiere d'una cubierta de vuelo con un trampolín final (una chicota elevación)
y aterrizan autonomament de traza vertical. Os helicopters aterrizan y despegan
verticalment permitindo operar, amás d'os porta-avions, en destructors u
fragatas con cubierta de vuelo.



https://an.wikipedia.org/wiki/Pogrom

Con a palabra pogrom, d'o ruso погром, ye como se conoix a os ataques, con
espullamientos y mortaleras, d'una parte d'a población contra una atra parte. A
palabra trescruza ta atras luengas en refiriendo-se especificament a las
mortaleras de chodigos en o Imperio ruso. Se refiere asinas a accions violentas
premeditatas, feitas a instigación d'os zars y por a suya Policía, con l'aduya
d'as poblacions antisemitas locals, contra as comunidatz chodigas en o suyo
territorio; y, por extensión, designa tamién a os ataques organizatos contra os
chodigos en qualsiquier atro país d'Europa. Os pogroms, a vegatas, son tamién
contra atras minorías etnicas y nacionals, como os chitans. Istas accions
s'acompanyan asobén con espullamientos y tamién con destruccions de biens
presonals u comunitarios, y tamién de mortaleras.

Raul Hilberg definix o pogrom como una breu explosión de violencia d'una
comunidat contra un grupo chodigo que i vive. Tamién bi han pogroms en atros
lugars, como Orient Meyo.

Mientres a Edat Meya, a población chodiga viviba asobén confinata en as ditas
chuderías, separata asinas d'a población cristiana. Se creyeba en ixas envueltas
que os chodigos teneban a culpa comunitariament d'a muerte de Chesús de Nazaret,
y se lis prohibiba fer bellos treballos, dedicando-se muitos d'istos chodigos a
o comercio.

En o reino d'Aragón y en tota a Corona d'Aragón be heban muitas chuderías, como
as chuderías de Taust, Biel, Uncastiello u as propias grans ciudatz como Uesca,
Zaragoza y Teruel. Atras grans chuderías en os territorios d'a Corona yeran as
de Perpinyán, Chirona, Barcelona u Valencia.

En 1348 plegó t'a peninsula iberica una epidemia de peste negra, y bi morió una
part muit important d'a suya población (se diz que bi morió un tercio d'a
población d'Europa), que prencipió a culpar d'a malautía a os chodigos. Isto
fació que en totz os territorios d'a Corona d'Aragón bi hese un gran pogrom
contra os chodigos, como tamién succedió an atros países d'Europa. A chudería de
Barcelona fue espullata, encara que o rei bi ninvió soldatos ta la suya
protección. S'atacoron, amás de Barcelona, as chuderías de Chirona, Tarragona,
Valencia y Murviedro.

Tamién en 1391 fuoron asaltatas y espullatas muitas chuderías en lugars d'a
Corona d'Aragón y d'o reino de Castiella: Palma de Mallorca y Inca (en as islas
Balears) o día 1 d'agosto; Chirona o día 10 d'agosto.

En os sieglos XIII-XIV bi heba muitos chodigos ditos axkenazís en a Europa de
l'Este, que tenioron un papel muit important dica 1646, quan os cosacos
zaporizhians y a población d'orichen rutén se sublevoron, sublevación conducita
por Bogdan Khmelnitski. Bi habió muitas mortaleras en Ucraína durant dos
anyadas, contra a población de relichión catolica y, encara con más violencia,
contra os chodigos. Alto u baixo, morioron arredol de 100.000 chodigos. Bi habió
más mortaleras contra os chodigos quan a invasión d'a Republica d'as Dos Nacions
dende 1654 dica 1656 por os exercitos rusos, que creyeban que os chodigos yeran
aliatos d'os polacos.

Dimpués de l'anexión d'a mayor parte de Polonia por l'Imperio ruso, iste zaguer
país teneba ya arredol de 5.000.000 d'habitants chodigos. O mesmo estato
faboreixeba l'antisemitismo, construito sobre os alazetz de l'antigo
antichudaísmo d'a Ilesia Ortodoxa Rusa y os prechuicios populars. Bi habió
violencias antisemitas en Odessa en 1821, 1859 y 1871, encara que no s'emplegaba
encara a palabra pogrom.

A primera serie de mortaleras contra a población chodiga d'o Imperio ruso que
recibioron o nombre de pogroms estió dende 1881 y 1884. O zar Aleixandre III,
que succedió a o suyo pai Aleixandre II dimpués d'o suyo asasinato, remató a
politica liberal que o suyo pai heba escomenzato. Aconsellato por o suyo antigo
preceptor, Konstantin Pobedonostsev, que heba esdevenito procurador d'o Santo
Sinodo d'a Ilesia Ortodoxa Rusa, fació dende que plegó a la cadiera reyal una
politica reaccionaria y antisemita, faciendo amás a os chodigos os responsables
de l'asasinato d'o suyo pai.

A politica d'o Gubierno d'Aleixandre III sobre os chodigos yera que: «Un tercio
d'os chodigos se convertirá, un tercio emigrará, y un tercio morirá». Asinas, en
1881 bi habió más de 100 pogroms en o Imperio Ruso: os prencipals pogroms
estioron os d'as ciudatz d'Elisabethgrad (hue Kirovohrad) o 15 d'abril de 1881;
de Kiev o 26 d'abril; d'Odessa dende o 3 dica o 5 de mayo; de Varsovia, que yera
en ixas envueltas una ciudat rusa, dende aviento de 1881 dica chinero de 1882; y
de Balta o 22 de marzo de 1882. As comunidatz cristianas locals, aduyatas y
incitatas por a propia Policía zarista, atacoron as comunidatz chodigas con
l'aprobación d'as autoridatz cevils y relichiosas. Amás d'as destruccions y
espullamientos d'os biens propiedat d'os chodigos, bi habió violacionss y
mortaleras. As tropas d'o exercito regular plegoron ta os lugars d'os pogroms
dos u tres días dimpués de prencipiar as accions (quan en atros casos de
problemas socials a suya plegata yera immediata). Antiparte, o Gubierno ruso
emplegaba os pogroms ta limitar os dreitos economicos y socials d'os chodigos y
ta forachitar-los d'as ciudatz.

En o mesmo momento en que o Imperio Ruso trescruzaba una grave crisi
revolucionaria, bi habió una segunda serie de pogroms, entre 1903 y 1906. Os más
importants d'istos pogroms estioron en as ciudatz de Kichinev (Chişinău) o 6
d'abril de 1903; de Jitomir en mayo de 1905 y de Bialystok o 1 de chulio de
1906. En Chişinău, a on a prensa y as autoridatz difondeban rumors dende quantos
meses dezaga, l'asasinato d'un chóven cristián, Michael Ribalenko, estió o
prencipio d'o pogrom. Acusatos d'un crimen ritual (acusación historicament
recurrent contra os chodigos), os chodigos d'a ciudat vivioron un pogrom de 3
días, mientres que o Gubernador d'a ciudat ordenó a la Policía que no bi
interviniese pas. Dimpués d'o pogrom d'abril de 1903, os chodigos de Kichinev
organizoron comités d'auto-esfensa. Sindembargo, istos comités no podioron
impedir a muerte de 19 chodigos más en os nuevos ataques de 19 y 20 d'octubre.



https://an.wikipedia.org/wiki/Pireneus

O Pireneu, (con denominacions en plural como Pirineus, Perinés u Pirinés) ye una
cordelera montanyesa situada a lo norte d'a peninsula Iberica entre Espanya y
Francia. S'estendilla a lo largo de 415 km dende o cabo de Creus (mar
Mediterrania) a l'este, dica o golfo de Vizcaya (mar Cantabrica) a l'ueste. En a
suya parti central tien una amplaria de bells 150 km. En o luengache corrient a
parola Pireneu s'aplica a lo conchunto de sarras buegants entre Espanya y
Francia.

En a vesant norte, transcorre por as rechions francesas d'Aquitania,
Meyodía-Pireneus y Rosellón. En a vesant sud transcorre por o País Vasco,
Navarra, Aragón y Catalunya. O chicot estau d'Andorra ye situato en o Pireneu,
entre Espanya y Francia.

A parola Pireneu provién d'a mitolochica filla d'Atlas, Pirene. Seguntes os
griegos, os Pireneus recullioron o suyo nombre de Pirene, una choven d'a rechión
a la que Hercules se levó con ell en un d'os suyos viaches.

Unatra versión diz que ye un antigo toponimo, d'orichen basco. Seguntes ista
luenga, a cordelera se clamó Ilene bos, que significa "monts d'a Luna", pos
Ilene ye a Luna.

En o marco d'a tectonica de placas o Pireneu s'interpreta como un orocheno de
colisión. Dimpués de producir-se una rotación d'a placa iberica, se produce una
colisión entre esta placa y a placa euroasiatica con plegamiento d'as rocas
sedimentarias principalment formatas en as plataformas continentals d'estas
placas y acurzamiento litosferico, con obducción d'a placa euroasiatica sobre a
placa iberica. En este proceso de colisión se formoron tamién o Sistema Iberico
y as Costero-Catalanas como cordeleras y a Depresión de l'Ebro como cuenca
d'antepaís.

As caracteristicas cheolochicas mas destacadas son a disimetría d'as vesants en
o sentiu transversal, ye dicir que a suya baixant ye muito mas accentuada en a
vesant francesa que no en a espanyola, y a disimetría en o sentiu lonchitudinal:
desciende suaument enta l'Atlantico y feriosament enta la Mediterrania.

Os Pireneus se formoron en a Era Terciaria, quan se produció a orochenia alpina.

O Pireneu axial ye formau de materials d'a Era Paleozoica plegatos en a
orochenia herzinica, que s'han erosionato dimpués d'a orochenia y que han feito
de calcil pa la sedimentación en a Era Secundaria.

O Prepireneu consiste en cabalgamientos y napas tectonicas que viachoron enta o
sud quan s'alcorzó a crosta inferior.

A depresión pirenenca intermeya no siempre ye bien definita, por a superposición
de napas tectonicas y cabalgamientos, pero se veye bien en a Canal de Berdún.

Debiu a que a glaciación d'o Quaternario afectó a los Pireneus de modo mas
decisivo que no a las atras cordeleras espanyolas, existen trazas de modelato
glacial dende o Canigó dica o pico d'Adi. A mas gran parte d'os actuals ibons
son d'orichen glacial. Hue os Pireneus nomás poseyen cascos glacials u con
chicotas luengas por dencima d'os 3000 m: Pico Os Moros, Comachibosa, Mont
Perdito y Maladeta.

Ista cordelera ye a cuna de ríos importants: l'Adour, a Garona, o Nivelle, o
Tec, o Tet, l'Aglí y l'Ande en a vesant occitana, y a Bidasoa, l'Aragón, o
Galligo, a Cinca, l'Esera, o Segre, o Ter, o Llobregat, a Muga y a Fluvia en a
vesant espanyola.

As instalacions t'a practica de lo esquí son as que aprecisan d'un espacio más
amplo y han modificau l'uso d'o suelo en l'alta montanya.



https://an.wikipedia.org/wiki/Persas

Os persas, persan(o)s u persian(o)s estioron orichinalment un pueblo iranio
establito en a rechión de Fars, pero dimpués d'o periodo aquemenida asimiloron a
atros pueblos de luenga irania y actualment son os habitants d'o centro y este
d'Irán, país on representarían entre un 40 y un 70 % d'a población. Dende un
punto de vista más amplo bells grupos etnicos d'Afganistán u d'Asia Central como
os tachicos tamién serían persans u n'estioron historicament. Os persas parlan o
idioma persa y en Irán son mayoritariament xiitas. O modo de vida tradicional ye
tanto agricola sedentario como o pastoreyo nomada.

Os primers persas teneban una relichión politeísta indoeuropea pareixita a lo
vedismo. Zoroastres reformó a relichión tradicional creyando o zoroastrismo.

A invasión d'os musulmans arabes en a Edat Meya suposó a imposición d'a
relichión musulmana, quedando minorías muito redueitas de zoroastristas, beluns
d'os quals emigroron a la India (os parsis). Dende o periodo safavida s'imposó a
forma xiita d'a relichión musulmana.

En os zaguers sieglos amaneixió una relichión sincretica dita Fe Bahaí,
perseguita por o rechimen integrista que encomenzó con l'ayatolá Khomeini.

Os primers persans yeran un pueblo indoeuropeu establito en Fars, on habrían
arribato en una fase de migracions indoeuropeas que habrían traito tamién a los
medos más a lo noreste. Os persans conoixioron un periodo de dominación meda en
tiempos de Ciaxares. Este periodo remató con Ciro o Gran, que dende Fars
conquirió Media creyando o Imperio Aquemenida.

O Imperio Aquemenida estió un d'os gran imperios de l'Antiguedat, y fue desfeito
por o rei de Macedonia Aleixandre lo Gran. A la muerte d'Aleixandre lo Gran os
persans yeran sozmesos a diferents estatos helenisticos.

Entre a población d'orichen en part scita de Parthia amaneixió a dinastía d'os
arsacidas, que creyoron o Imperio Parto, rival d'o Imperio Román en o dominio
d'Orient Meyo.

O Imperio Parto fue succedito por o Imperio Sasanida. A fin d'o Imperio Sasanida
estió a invasión d'os arabes musulmans, que aproveitoron una situación
d'agotamiento melitar dimpués que os sasanidas fuesen derrotatos por o Imperio
Bizantín en tiempos d'Heraclio.

En a Edat Meya musulmana os persans canalizoron os suyos deseyos d'independencia
refirmando a los abbasís, que creyoron o Califato Abbasí con unos modelos
organizativos basatos en os modelos sasanidas.

Los abbasís fuoron perdendo o control de muitos territorios habitatos por
persans, a lo tiempo que os pueblos turquicos iban prenendo o control d'a
situación. Os turquemans creyoron o Soldanato Selchuquí.

En a Edat Meya o principal cambeyo se produció con a invasión mongola, con
grants destruccions y mortaleras. O modo de vida agricola sedentario de muitos
persans quasi desapareixió, no fendo-lo o modo de vida d'os pastors transuants o
nomadas. Muitas ciudatz quedoron despoblatas. A la invasión mongola siguió a
creyación d'o Ilkhanato, con una clase dirichent mongola, y con poca duración.

Dimpués d'a Edat Meya en a historia d'os persans tenió gran influencia a
dinastía Safavida, que imposó a forma xiita d'o Islam.



https://an.wikipedia.org/wiki/Panthera_leo

O lión (Panthera leo) ye una especie d'a familia felidos antigament amplament
distribuita por Africa, Orient Meyo y a India. Os masclos presentan cerras,
estando un caso tipico de dimorfismo sexual.

En a mayor part d'os textos medievals s'escribe Leon, tanto l'animal como
l'antroponimo que en deriva, vegatas tamién lehon, coincidindo con a ortografía
de Jahen pa "Chaén:

Una pronunciación teorica en aragonés ye lión u leyón desfendo o hiato. A
segunda forma, con epentesi antihiatica no s'escribe con -y- en a ortografía
actual porque no deriva d'una parola latina con consonant sonora desapareixita,
como en o caso d'a ciudat de Leyón, que deriva de LEGIONE ("lechión"). A forma
Lión se documenta en poquetz casos, un d'ells en o "Libro d'as Marabillas d'o
Mundo", que no ye escrito en o standard medieval aragonés y ye una traducción a
l'aragonés no bien feita de tot, con muitos galicismos, encara que tamién con
formas chenuínas aragonesas que no se gosan presentar en o standard medieval:

En o lexico comercial aragonés se documenta l'adchectivo leonado, que deriva de
leon.

A evidencia chenetica indica que os lions actuals s'orichinoron posiblement d'un
antipasau común dende fa 55.000 anyatas. As diferencias entre os lions africans
son pocas y poderban estar consideratos d'una sola subespecie.

Ye un animal que a sobent ha estato protagonista de bells cintas de cine como as
de Disney, The Wild, The Lion King y as suyas secuelas The Lion King II: Simba's
Pride y The Lion King 1½, entre d'atras cintas como Born Free y The Ghost and
the Darkness.



https://an.wikipedia.org/wiki/Palla

A palla (de o latín <PALEA) ye o trallo seco de bellas plantas poacias, en
especial os cerials de cautivo común: trigo, hordio, cevau, segal, arroz, etc.
Tradicionalment, s'obteneba deseparando-la contra o grano en o proceso de trilla
y aventau. En l'actualidat, con a mecanización de a siega, se gosa fer con
maquinas.

A palla ye un material muit barato y se fa servir ta muitos usos. Eventualment,
puede estar alimento ta bells animals, pero l'uso mas freqüent en ganadería ye
de fer-les de leito a las bestias y ta absorver, espardindo-la por o suelo d'a
quadra ta que absorva parcialment a orina y a humedat d'o fiemo, o que disminuye
o riesgo d'infeccions por l'obligau contacto d'os animals con as suyas
deposicions. Tamién s'ha feito servir tradicionalment en atros campos, como a
construcción: serviba ta cubillar bordas y cabanas, y tamién yera un component
d'o tillo y de l'adoba.

As bordas a on que s'almagazena la palla se dicen pallers/os, pero en bells
puestos tamién s'almagazena a la intemperie en niedas, que son unas estructuras
particulars destinadas a minimizar a descomposición quan s'ha de guardar en o
exterior. As pacas son paquetz de palla compactada mecanicament, de regular con
bella maquina especifica ta fer ixa función.



https://an.wikipedia.org/wiki/Palestins

Os palestins son os habitants de Palestina antes d'a formación d'o Estato
d'Israel. De diferents orichens y grupos etnicos, a mayoría parla arabe y son
musulmans, habendo-ie importants y antigas comunidatz cristianas. A identidat
colectiva d'os palestins ha amanexito en a luita por l'autodeterminación contra
o Imperio Britanico y contra o Sionismo. Sin estato propio dende 1948 os
palestins se troban en tres situacions:

En o periodo bizantín Palestina fue intensament cristianizata y a lo primero
s'enriquió por o torismo relichioso a los puestos sagratos, (Belén, Cherusalem).
Tamién s'establió población forana traitos por enchaquia relichiosa. Os
habitants d'a costa mediterrania y os santos lugars no se facioron monofisistas
en a mesma mesura que en atras zonas d'o Imperio Román d'Orient con población
d'orichen semita arameu-parlant, talment por que a politica relichiosa de
Costantinoble heba traito a prosperidat a la zona. Tamién podió influir a
presencia de población d'orichen griego u helenizata. O resultato ye que encara
huei a mayor parte d'os cristians palestins son rumís u melquitas (ordodoxos
griegos) y no d'atras brancas d'o cristianismo. As condicions sanitarias d'o
periodo bizantín, cristián yeran peyors que en os tiempos d'os pagans, por
eixemplo os banyos publicos se consideraban elementos pagans. A proliferación
d'epidemias y as guerras contra os sasanidas provocoron un important descenso
demografico.

A conquiesta arabe-musulmana de 637 no suposó a plegata masiva d'arabes, a
población continó estando d'alto u baixo a mesma, pero encomenzó un proceso
d'islamización acompanyato d'una arabización linguistica que fació que os
habitants mayoritarios de Palestina sigan culturalment poco diferents a os
habitants d'o Liban, Siria u Chordania.

As Cruzatas trayoron poblacions cristianas occidentals, pero a reacción
musulmana forachitó a estas poblacions aloctonas. A luita de musulmans y
cristians foranos contribuyó a fer minoritaria a la población cristiana
autoctona. En o periodo mameluco y otomán a islamización progresó.

A prencipios d'o sieglo XIX bi heba arredol de 275.000 palestins arabes. A metat
d'o sieglo XIX a población puyó dica plegar ta uns 600.000 en 1914. Os
araboparlants d'as ciudatz, muitos d'ellos cristians, yeran més ubiertos a
influencias estrancheras. Muita chent d'o campo empobrita, y a vegatas que no
podeban treballar en tierras compratas por os sionistas s'adhibioron a los
pobres urbans. En a primera metat d'o sieglo XX a millora d'a economía trayó
arabes d'os países vicins, a lo tiempo que muitos palestins cristians emigroron
ta o estranchero. En a primera metat d'o sieglo XX encomenzó o choque con o
nacionalismo chodigo rival.

Si ya a prencipios d'o sieglo XX os palestins ya reclamaban l'aturata d'a
inmigración chodiga y o reparto de tierras entre a población palestina, a
resistencia palestina se fació més gran baixo o mandato britanico (1920-1948).
Entre 1936 e 1939 bi habió una revuelta contra Gran Bretanya que esdevinió una
guerra contra a población chodiga que ya yera bien establita en Palestina. Quan
os britanicos la remataban d'esclafar, ya i heba luitas internas entre os
palestins.

A partición de Palestina por as Nacions Unitas en 1947 en un estato arabe y atro
de chodigo no fue aceptato por garra parte. Encomenzó una guerra en a que uns
750.000 palestins fuyoron d'o territorio que podió controlar o nuevo estato
chodigo, a pocos lis permitioron tornar. Os echipcios asentoron buena parte d'os
200.000 refuchiatos palestins en a Faixa de Gaza, un territorio palestín que
s'anexionoron. Unos 200.000 palestins, musulmans y cristians fuyoron de Galilea
enta o Liban y Siria. En o Liban os palestins cristians y palestins musulmans
teneban campos de refuchiatos diferents. Dende o centro de Palestina uns 350.000
fuyoron ta l'actual Cischordania, on ya en viviban 400.000. Quan remató a guerra
no quedoron que 150.000 palestins en o estato d'Israel. Os chodigos miroron de
no luitar contra os palestins cristians pa no trobar-se con a hostilidat d'os
países occidentals, por ixo encara quedan poblacions de mayoría cristiana en
Galilea. Tamién miroron de tener buenas relacions con palestins musulmans de
bellas minorías como os drusos.

A Guerra d'os Seis Días en 1967 significó a ocupación de Gaza y Cischordania y
muitos palestins de Cischordania fuyoron ta Chordania.



https://an.wikipedia.org/wiki/P%C3%A1rsec

O pársec u parsec (símbolo pc) ye una unidat de longaria emplegada en
astronomía. O suyo nombre se deriva de l'anglés parallax of one arc second
(paralache d'un segundo d'arco).

En sentiu estricto pársec se define como a distancia a la que una unidat
astronomica (UA) soztiende un anglo d'un segundo d'arco (1"). Cheneralizando,
una estrela dista un pársec si o suyo paralache ye igual a 1 segundo d'arco.

A separación basica que fan servir os astronomos ta determinar o paralache d'as
estrelas ye o radio d'a orbita d'a Tierra. O paralache se mide en segundos
d'arco (60 segundos d'arco = 1 menuto d'arco; 60 menutos d'arco = 1 grau). Se
basa en o metodo d'o paralache trigonometrico, o más viello y más estendiu ta
determinar a distancia t'as estrelas.

O pársec ye una distancia relativa a la unidat astronomica, y por ixo, se
relaciona con a tanchent de l'anglo en P (se veiga o diagrama). Manimenos, como
π (se leiga pi) gosa estar un anglo muit chicot, d'a orden de una milesima d'un
segundo d'arco, se comportará como una función linial de proporcionalidat
inversa respecto a Δ (se leiga delta). Ye decir, quan Δ se fa dople, π se fa a
metat, pero si Δ ye a metat, π será o dople, y asinas asinas, de trazas que a
relación entre a distanaia y o paralache se torna muit simpla:

en do Δ   {\displaystyle \Delta \ } ye a distancia en pársecs, y π  
{\displaystyle \pi \ } o paralache en segundos d'arco. Quan s'ha mediu o
paralache d'una estrela, nomás cal calcular o suyo inverso ta otener a suya
distancia en pársecs.

Tamién se puet definir o pársec como a distancia a la que dos obchectos,
deseparaus por 1 unidat astronomica (UA), pareixen estar deseparaus por un anglo
d'un 1 segundo d'arco.

Seguntes a recomendación d'a Unión Astronomica Internacional 1 pc = 3.0857 × 10
16 {\displaystyle 3.0857\times 10^{16}} m



