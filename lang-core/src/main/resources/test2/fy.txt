https://fy.wikipedia.org/wiki/Ysl%C3%A2nsk

It Yslânsk (íslenska) is in Noardgermaanse taal mei omtrint 320.000 sprekkers.
It is de offisjele taal fan Yslân. Histoarysk sjoen hat it twa tiidrekken hân:
it Aldyslânsk en it Nijyslânsk.

It Yslânsk heart tegearre mei it Faeröersk ta de westlike of eilân-Skandinavyske
talen. It is net sûnder mear te ferstean foar sprekkers fan 'e Skandinavyske
talen fan it fêstelân: Noarsk, Sweedsk en Deensk.

It Yslânsk wurdt mei it Latynske alfabet skreaun, wêryn't ferskillende tekens
tafoege binne: Áá, Éé, Íí, Óó, Úú, Ýý, Ðð (edh), Þþ (thorn), Ææ en Öö. De
alfabetyske folchoarder is: A Á B (C) D Ð E É F G H I Í J K L M N O Ó P (Q) R S
T U Ú V (W) X Y Ý (Z) Þ Æ Ö.

De spesjale letter thorn (þ) jout de klank wer dy't men ek tsjinkomt as de th yn
bygelyks it Ingelske think (ûngefear as de Grykske letter Θ (theta), en de eth
(ð) is dêr de stimhawwende fariant fan (as de th yn it Ingelske that of de
Grykske letter Δ (delta), lykwols stiet de letter ð yn it Yslânsk noait oan it
begjin, noch de letter þ oan de ein fan in wurd. De thorn komt út it âlde
runenalfabet.

De letters c, q, w en z wurden net brûkt, behalve foar wurden en namen fan
net-Yslânske ôfkomst. Fjirder klinke i en y gelyk, sa as ek í en ý. De yn ûnbrûk
rekke z klinkt as s, krekt as in alle Noardgermaanske talen. Op it earste
wurdlid fan in wurd leit de klam.

Yslân waard tusken 800 en 1000 befolke fanút West-Noarwegen. It Yslânsk hat him
ûntwikkele út it Aldnoarsk. Yn Noarwegen kamen, krekt as yn 'e rest fan it
Germaanske taalgebiet, yn 'e iuwen dêrnei grutte taalferoaringen ta stân, al of
net feroarsake troch de yntinsive kontakten mei de Nederdútsk sprekkende
hannelsmannen fan de Hânze, mar op it ôfhandige Yslân kaam dat sawat net foar en
bleaune de wurdskat en it bûgingssysteem frijwol ûnferoare. De útspraak is wol
feroare. It Yslânsk besit in oantal fonemen dy't seldsum binne yn oare
Europeeske talen, bygelyks in stimleaze l, n, m en r.

Dat yn it Yslânsk is it âlde Skandinavyske bûgingssysteem noch hielendal yntakt.
Alle haadwurden, eigenskipswurden, lidwurden, oanwyzjende foarnamwurden,
besitlike foarnamwurden, eigen nammen, (rang)telwurden ensafuorthinne wurde bûge
yn fjouwer namfallen, dy't foar alle trije wurdgeslachten aparte foarmen kinne.
Dêrneist kent it Yslânsk noch sterke en swakke bûgingen.

It bepaald lidwurd wurdt, lykas yn oare Skandinavyske talen, efter it haadwurd
plakt (oangehecht lidwurd), wêrtrochst foarmen krije kist as fjarðarins 'fan 'e
fjord', fjörðunum 'oan 'e fjorden'. It ûnbepaald lidwurd hat it Yslânsk net.
Fjörður kin dus sawol 'fjord' as 'in fjord' betsjutte.

In opfallend skaaimerk fan it Yslânsk is it sterke purisme, dat in grutte
ynfloed hân hat op 'e ûntwikkeling fan de taal. Wêr de oare Germaanske talen
oerspield waarden mei lienwurden út it Frânsk en Latyn, en de
fêstelân-Skandinavyske talen boppedat mei lienwurden út it Nederdútsk, hat men
yn Yslân hieltyd probearre de beneaming fan nije begripen út 'e boarne fan
erfwurden te heljen. It Yslânsk is in rike taal, fanwege de protte iuwen
sêgeliteratuer. Dêrtroch koene faak fergetten wurden út it ferline naam wurde om
nije begripen oan te tsjutten. Sa waard 'telefoan' sími, nei in âld wurd foar
'trie', en 'skerm' (byldskerm, kompjûterskerm) skjár, nei in âld wurd foar
'finster'. De lêste jierren nimt it oantal lienwurden lykwols ta yn it Yslânsk.



https://fy.wikipedia.org/wiki/Wytsingen

De Wytsingen, Wytsings, Wytsingers of Noarmannen wienen Skandinavyske bewenners
fan Súd-Noarwegen, Sweden en Denemarken. Sy ferskynden op de ein fan de 8e iuw
foar de kusten fan West-Jeropa, yn it earstoan as seerôvers en plonderers, mar
letter ek as feroverers, stifters fan steaten en betiden as hannelders. Ek yn
East-Jeropa lieten sy fan harren hearre. It tiidrek dêr't sy yn foarkomme
einiget yn de 11e iuw en oant dy tiid hawwe sy in spoar fan ferwoasting
efterlitten.

De Wytsingen wienen in kloft fan Germaanske folken, dêr't sprake wie fan in
grutte kulturele ienheid, benammen op sosjaal en ekonomysk flak, taalkundich (it
Aldnoarsk) en op it mêd fan religy: panteïsme of polyteïsme. Nei ferrin fan tiid
wie der wol sprake fan ferskil tusken de ferskate groepen. Ek wie der striid
ûnderinoar en bestienen allegear selsstannige foarstedommen.

Oer de oarsprong fan it wurd 'Wytsing' binne ferskate teoryen. It wurd soe
ôfkomstich wêze fan it wurd 'vík', dat oerset wurdt as fjord, baai, rôver of
hanneler. Neffens guon teoryen soe mei dit Wíc (Wík) spesifyk de see tusken it
suden fan Noarwegen en it suden fan Sweden, wêrfan't it grutste part ta it
tsjintwurdige Skagerrak heart, betsjut wurde. Mar it wurdt ek wol yn ferbân
brocht mei West-Noarske termen dy't oan de ein fan de Wytsingetiid brûkt
waarden: wykingr en wyking betsjut safolle as 'immen dy't op see fjochtet',
'rôver', 'skermutselingen' of 'oarloch op see'.

It earste berjocht dat oer Wytsingen opskreaun is, datearret út 793 doe't in
kleaster op it eilân Lindisfarne foar de noardeastlike kust fan Ingelân plondere
waard. Foar harren komst nei it suden bestean in oantal teoryen. Ien dêrfan jout
de delgong fan de Fryske hannelsfloat as reden. Under de Grutte Fryske opstân yn
785 waard nammentlik troch Karel de Grutte it grutste part fan de Fryske float
ferneatige. Neffens guon skiedkundigen hat dat in wichtige reden west foar de
Wytsingen om rjochting it suden te gean; hja moasten doe sels harren hannel
helje sûnt de Friezen fuortbleaunen. Oare teoryen sizze dat troch oerbefolking
en fiedseltekoarten Germaanske stammen út Skandinaavje wei gongen op aventoer,
dêr't ek by plondere en rôve waard. In oare wichtige reden foar dy tochten wie
de Noarske gewoante dat de âldste soan as ienige erfgenamt alle besittings fan
de heit oerurf. Sadwaande ûntstie der in oerskot oan jonge lju dy't op siik
moasten nei in oare boarne fan bestean.

Yn it tiidrek fan de Wytsingen wurde twa perioaden ûnderskieden. Fan 789-840 wie
meastentiids sprake fan plondertochten, dêr't gebieten by oanfallen waarden en
ek wer gau ferlitten. Mar fan om-ende-by 840 ôf komt hieltyd mear struktuer yn
de oanfallen dy't ek wiidweidiger fan opset wurde en dêr't ek mear sprake is fan
fêstiging of kolonisaasje yn de oermastere gebieten.

By de Wytsingen wurdt ûnderskied makke yn Noarske, Deenske en Sweedske
Wytsingen. De Noarske Wytsingen fearen nei it westen en kolonisearren Yslân en
Grienlân. De Deenske Wytsingen wienen fral seerôvers en teheisteren it fêstelân
fan West-Jeropa. In grut part fan Ingelân kaam yn harren besit en hja hienen
ynfloed oant en mei de Middellânske See. Sy koenen fral sa suksesfol wêze troch
de flugge skippen (drakars) dêr't sy oer beskikten. De Sweedske Wytsingen hienen
har oandacht rjochte op East-Jeropa, ynearsten op de Baltyske gebieten, mar
letter ek djipper Ruslân yn dêr't sy wichtige delsettingen stifte hawwe. Op
harren fierste tochten kaam hja, fia Ruslân en de Swarte See, ek oant yn de
Middellânske See.

Tusken 1000 en 1100 waard Skandinaavje troch kristlike prekers besocht en soe it
stamgebiet fan de Wytsingen bekeard wurden ta it kristlike leauwe.

De Wytsingen hiene lichte boaten ta harren foldwaan dy't Drakaars neamd waarden
en dêr't hurd mei fearn wurde koe. It wiene kundige skipbouwers dy't sawol
grutte as lytse boaten bouden foar it ferfieren fan fracht (minsken, guod en
fee) en ek om der kriich mei te fieren. De skippen dy't sy bouden, wiene lang en
smel en hiene foar en efter deselde foarm. Sy wiene sa kundich boud, dat der
sels mei op de Atlantyske Oseaan fearn wurde koe. De tochten dy't de Wytsingen
makken, brochten harren sels nei Amearika.

De Sweedske Wytsingen swalken út oant en mei it tsjintwurdige Ruslân, dat sels
syn namme oan harren te tankjen hat. Rus wie oarspronklik de namme foar de
(Sweedske) Wytsingen dy't Ruslân berikten (it kin 'readhierrige' of 'roeier'
betsjutte); pas letter waard mei dat wurd de hiele befolking fan Ruslân bedoeld.
De Sweed Rurik stifte de earste Russyske steat: it Kievske Ryk. Fierder stiften
de Wytsingen wichtige hannelsstêden as Novgorod en Kiev en hannelen sy út Ruslân
wei mei Konstantinopel. Ferskate kearen hawwe de 'Russyske' Wytsingen besocht om
Konstantinopel te oermasterjen. Dat bleau lykwols sûnder resultaat fanwegen de
goede ferdigeningswurken om de stêd hinne. Lykas harren foargongers yn it
eardere Romeinske ryk ferbûnen guon fan de Wytsingen harren oan it Byzantynske
leger as hierling. Sy waarden ûnderbrocht yn in spesjale elite-ienheid dy't de
persoan fan de keizer beskermje moast, dy Wytsingsienheid stie bekend as
Varjagen.

De Deenske Wytsingen farden súdlik nei Ingelân, Flaanderen, Nederlân, Frankryk
en Normandje. Yn 834 oermasteren sy foar it earst it doetiids wichtige
hannelssintrum Dorestêd yn it tsjintwurdige Nederlân. By it Limburchske doarpke
Asselt hienen sy in oantal jierren in fersterke kamp fan wêrút sy alle jierren
op rôftocht gienen. Ek yn it oanbuorjende greefskip Flaanderen gienen de Deenske
Wytsings tekear. Antwerpen waard yn 836 plondere. Dêrnei folge de Rûpelstreek
mei de stêden Gint, Kortrijk, Doornik, Leuven en de Maasstreek.

Yn 841 waard it hartochdom Fryslân oermastere troch de bruorren Rorik en Harald,
soannen fan de Deenske kening Anulo, dy't earder de eilannen Wieringen (Rorik)
en Walcheren (Harald) fan keizer Loadewyk de Fromme yn lien krige hiene. De
Frankyske keizer moast him derby dellizze dat Rorik oer Fryslân hearske (850).
Yn dat jier waarden troch Deenske Wytsingen ek de wichtige stêden Doarestêd en
Utert plondere, wêrtroch oft de biskop fan Utert, Hunger, útwike moast nei
Dimter. Loadewyk stie dêr machteleas tsjinoer en besocht om de Wytsingelieders
oan him te binen troch grutte gebieten yn lien wei te jaan. Sadwaande waard
Rorik as Greve oer Fryslân beneamd. Yn 885 kaam in ein oan de oerhearsking fan
Fryslân troch de Wytsingen mei de dea fan Godfried dy't Rorik opfolge hie as
greve.

By de Frânske Kanaalkust stiften de Deenske Wytsingen delsettings, dêr't sy
jierliks rôftochten fan wei hâlden, yn Frankryk en omkriten. Sy plonderen sels
inkele kearen Parys en de Frankyske kening joech harren lang om let lienrjochten
foar it Kanaalgebiet. Fan dy tiid ôf soe it stik lân bekend wurde as it
Noarmannengebiet oftewol Normanje. Fan hjir út begûn Willem de Oermasterder yn
1066 mei syn ferovering fan Ingelân. De Wytsingen út ûnder oaren Normanje
oermaterren yn de 11e iuw fierders sels Súd-Itaalje en Sisylje.

Yn de tuskentiid fêstigen ek in protte Denen en Noaren harren yn Noard-Ingelân,
Ierlân en Skotlân. Stadichoan kamen grutte parten fan de Britske eilannen yn
harren besit en waarden de Angelsaksyske hearskers ferdreaun. De Angelsaksyske
bewenners en de Wytsingen soenen harren ûnderling ferminge. Yn 1013-1016
oermastere Knoet de Grutte sels de Ingelske troan en hearske hy koarte tiid oer
in machtich Deensk-Ingelsk ryk.

De Noarske Wytsingen teagen nei it westen ta, en kolonisearren de Faeröer, de
Sjetlân, de Orkaden, Yslân en Grienlân, en tegearre mei de Deenske Wytsingen it
grutste part fan Ierlân en parten fan Ingelân.

Herjolfsson ûntduts Amearika opnij en Leif Eriksson besocht der in koloanje te
stiftsjen. Yn âlde Noarske en Yslânske kroniken waard sprutsen oer Vinlân dat
fermoedlik yn eastlik Kanada lei. Archeologen hawwe letter yndied in
Wytsinge-delsetting fûn yn L'Anse aux Meadows op Nijfûnlân, mar nei it skynt
hawwe de Wytsingen net langer as in jier of twa oanien yn Amearika west.



https://fy.wikipedia.org/wiki/Wimbledon_(tennistoernoai)

The Wimbledon Championships, better bekend as Wimbledon, is it âldste
tennistoernoai fan de wrâld en is in grandslamtoernoai. Wimbledon wurdt beskôge
as it meast prestisjeuze tennistoernoai fan de wrâld. It is ek it grutste
gerstennistoernoai en is ien fan de pear tennistoernoaien dy't spilers
ferplichtsje om wite klean te dragen.

It jierliks weromkommende grandslamtoernoai, dat foar it earst yn 1877 spile
waard, wurdt hâlden op de All England Lawn Tennis and Croquet Club yn de
Londenske bûtenwyk Wimbledon. Wimbledon wurdt, krektas de trije oare grand
slams, organisearre ûnder tafersjoch fan de International Tennis Federation. Yn
de twa wiken yn juny en july dogge oan it haadtoernoai 128 inkel- en 64
dûbelspilers mei per geslacht. Ek binne der 24 spilers en 24 spylsters yn it
mingddûbeltoernoai.

De inkeltoernoaien fan Wimbledon 2010 waarden troch de Spanjert Rafael Nadal en
de Amerikaanse Serena Williams wûn. Foar beiden wie it net de earste Londenske
oerwinning: Nadal wist it toernoai al ienkear earder op syn namme te skriuwen en
Williams die dat al trije kear. De 125e edysje wurdt fan 20 juny oant en mei 3
july 2011 hâlden.



https://fy.wikipedia.org/wiki/WikiLeaks

WikiLeaks is in yn 2006 opsetten webside dy't bedoeld is om klokkelieders út
oerheidsynstellingen en bedriuwen in plak te jaan dêr't se anonym dokuminten
pleatse kinne om misstannen oan de kaak te stellen. WikiLeaks soe opsetten wêze
troch wittenskippers, sjoernalisten en dissidenten út de Feriene Steaten,
Europa, Súd Afrika en Taiwan, al binne dêroer gjin details bekend. Wikileaks is
gjin ûnderdiel fan Wikipedia of de Wikimedia Foundation.

WikiLeaks garandearret dat elts dy't dokuminten op de webside pleatst net te
trasearjen is. Dat jild ek foar de inisjatyfnimmers. Bekend is dat it
Amerikaanske bedriuw Dynadot de webside fasilitearre. Yn novimber 2007 stiene
der 1,2 miljoen dokuminten op WikiLeaks. Op de fraach wa't der efter WikiLeaks
sitte, kaam as antwurd dat it in projekt is fan The Sunshine Press. Sunshine
slacht yn dit gefal nei alle gedachten op Queensland yn Austraalje dat ek wol
The Sunshine State neamd wurdt. De wurdfierder fan WikiLeaks Julian Asange is
dêr berne. Tsjintwurdich steane de WikiLeaks argiven op de servers fan it
Sweedske bedriuw Bahnhof. As efterfang binne der in grut tal spegelsites yn de
loft.

Wikileaks.org brûkt it ynhâldferwurkingssysteem MediaWiki. Yn earste opset wie
WikiLeaks ynklaaid as in wikisite dêr't besikers siden oanpasse en harren
kommentaar by pleatse koenen. Dy opset is letter loslitten. It is net langer
mooglik om siden oan te passen, wat betsjut dat WikiLeaks, nettsjinsteande de
namme, gjin wiki mear is.

Julian Assange en Birgitta Jónsdóttir trede meast op as wurdfierders foar
WikiLeaks. Sy wiene op 21 juny 2010 beide as sprekker op de harksitting fan it
Europeesk Parlemint yn Brussel oer (sels-)sensuer en frijheid fan
mieningsútering yn Europa. Asange is in Australyske sjoernalist en Jónsdóttir is
lid fan it parlemint fan Yslân. De Dútser Daniel Schmitt (pseudonym fan Daniel
Domscheit-Berg) treedt ek wol út namme fan WikiLeaks nei bûten. Schmitt dy't yn
it eardere East Berlyn wennet, wie fan it begjin oan by WikiLeaks belutsen en
krige nei eigen sizzen lykas Assange gjin salaris foar syn foltiids baan.



https://fy.wikipedia.org/wiki/Warsjaupakt

It Warsjaupakt of Warsjau Ferdrach Organisaasje (offisjele namme: Ferdrach fan
Freonlikens, Gearwurking en Assistinsje oan wjerssiden) wie in organisaasje fan
Sintraal-Jeropeeske en East-Jeropeeske kommunistysk steaten. It waard stifte yn
1955 yn Warsjau, Poalen as reaksje tsjin de Noard-Atlantyske
Ferdrachsorganisaasje. It pakt duorre oant de ein fan de Kâlde Kriich doe't guon
lannen lid ôf wiene, mei gefolch it ynstoarten fan it Eastblok en politike
feroarings yn de Sowjetuny. It ferdrach waard tekene yn Warsjau, op 14 maaie1955
mei offisjele kopyen yn it Russysk, Poalsk, Tsjechysk en Dútsk.

De NAVO en it Warsjaupakt hawwe nea streekrjocht in militêr konflikt hân, mar
bestriden elkoar mear as 35 jier yn de Kâlde Oarloch. Yn desimber 1988 skafte
Michail Gorbatsjov lykwols de Brezjnev-doktrine ôf en ferkleare dat de
East-Europeeske lannen harren eigen koers farre mochten. Yn 1989 sette in protte
feroarings útein yn East-Jeropa. De nije regearingen stienen net langer mear
efter it Warsjaupakt en yn jannewaris 1991 kundigen Tsjecho-Slowakije, Poalen en
Hongarije oan dat sy fanôf 1 july it folgjende jier de organisaasje net mear
stypje sille. Bulgarije folge yn febrewaris en al gau waard dúdlik dat it pakt
syn langste tiid hân hie. Op 1 july 1991 waard it pakt offisjeel ûntbûn yn
Praach.



https://fy.wikipedia.org/wiki/Technology

Technology is yn it foarste plak it omsetten fan it witten yn systematyske
hannelingen en produkten dêr't de minske ferlet fan hat. It omsetten sels kin
troch oaren bestudearre wurde en brûkt wurde yn de technyk. It betinken fan
oplossingen foar problemen fan praktyske of strukturele aard kin ek ûnderdiel
fan de technology wêze. It wurd 'technology' wurdt ek wol brûkt as in
oantsjutting foar ferskillende masines, ark en wurkwizen.

Neffens it wurdboek wurdt technology omskreaun as de lear fan 'e bewurkingen
dy't de natuerlike grûnstoffen ûndergean yn 'e yndustry. De skiednis fan de
technology by de minske begûn mei it omsetten fan natuerlike grûnstoffen yn ark.
In simpele hanneling lykas it meitsjen fan fjoer hat de minske by steat steld om
mear dingen ite te kinnen en de útfining fan de fûstbile hat derfoar soarge dat
minsken grûnstoffen en materialen bewurkje kinne. Troch de útfining fan it tsjil
koenen minsken langere ôfstannen ôflizze.

Troch de technology is de aard fan de mienskip feroare. Minsken kinne bettere
huzen bouwe en gruttere ôfstannen ôflizze. Foaral op it mêd fan kommunikaasje
hat de technology de wrâld feroare. Troch ferskate ferbiningen lykas tillefoans,
kompjûters mei ynternet en radioweagen wie de minske by steat om op gruttere
ôfstân hieltyd flugger kommunisearje te kinnen. It brûken fan ôfsprutsen
symboalen (letters) en it brûken dêrfan yn boeken en op kompjûterbyldskermen
hawwe derfoar soarge dat de oerdracht fan kennis hieltyd makliker en flugger
plakfine koe. De minske kin troch syn ferwurvenheden op it mêd fan sûnens langer
libje.



https://fy.wikipedia.org/wiki/Tachtichjierrige_Oarloch

De Tachtichjierrige Oarloch (yn de modernere skiedskriuwing ek wol De Opstân of
de Nederlânske Opstân neamd) wie in oarloch tusken de Republyk fan de Sân
Feriene Nederlannen — it hjoeddeistige Nederlân — en Spanje. Nederlân krige
troch dizze kriich syn ûnôfhinklikens.

It begjin fan de oarloch wurdt rekkene fan de slach by Heiligerlee ôf op 23
maaie 1568 en gie - mei in ûnderbrekking fan 1609 oant 1621 (it tolvejierrich
bestân) - troch oant de Frede fan Munster op 30 jannewaris 1648.

De direkte oanlieding wienen de byldestoarm (1566) mei de dêrop folgjende
ynstelling fan de Ried fan Beroerten of Bloedried (1567), de massale flecht
kalvinisten nei û.o. Dútslân en de tanimmende sintralisaasje fan it Habsburgske
bewâld, wêrby fral it besykjen fan hartoch Alva om de Tsiende Penning ynfierd te
krijen op fûleindich ferset stuitte. Mei de stipe fan in protte útwikkenen waard
ûnder lieding fan prins Willem fan Oranje in leger ferwurven om it leger fan
Alva te ferjeijen. Yn de slach by Heiligerlee op 23 maaie 1568 behelle de broer
fan Willem, Loadewyk fan Nassau in oerwinning op de Spanjerts, mar koart dêrnei
waard hy troch it Spaanske leger ûnder Alva ferslein.

De dêrop foljende set fan de opstannelingen wie it betinken fan it plan om
inkele steden te feroveren. Omdat plan te realisearjen stelde Willem fan Oranje
him yn ferbining mei de wettergeuzen en krige ek koart stipe by Karel IX fan
Frankryk. Yn 1572 slagge dat plan folslein. Troch de geuzen, Loadewyk fan Nassau
en de prins sels waarden in grut tal steden oermastere yn Hollân, Seelân,
Fryslân, Gelderlân, Oerisel, Henegouwen en Brabant. Lykwols koenen de
opstannelingen harren allinnich hanthavenje yn Hollân en Seelân en kearden de
oare gebieten nei koarten werom yn de Spaanske macht. Yn Hollân waard in
bestjoer troch de opstannige steden foarme mei de prins as heechste oerheid.

Doe't yn 1576 de lânfâd Requesens - dy't yn 1573 Alva opfolge hie en in
evenredich bewâld fierde - hommels ferstoar, kaam it yn de Súdlike Nederlannen
ta earnstige ûntefredens. Neidat de Spaanske troepen oproer makke hienen rop de
Steaten fan Brabant in gearkomste fan de Steaten-Generaal byinoar.
Underhannelings mei Hollân en Seelân laat ta de Pasifikaasje fan Gint wêrby't de
frede yn de Nederlannen wersteld waard. Al gau die bliken dat de Spaanske
kening, de oertsjûge katoliken, noch de protestanten tefreden wienen mei it
resultaat. De Steaten easken fan de nije lânfâd, Don Juan fan Eastenryk de
erkenning fan de Pasifikaasje fan Gint en ferklearen him ferfallen doe't hy de
Spaanske troepen werom rop. Dêrnei beneamden sy in eigen lânfâd, Matthias, wylst
Willem fan Oranje hieltyd mear ynfloed wûn.

Gebrûk meitsjend fan de ûntefredens by de katoliken stelde de opfolger fan Don
Juan, de hartoch fan Parma, him yn ferbining mei de katolike striders en eallju
yn de súdlike Nederlannen. Hy slagge deryn in bûnsmaatskip te sluten mei de
Steaten fan Henegouwen en Artois, de Uny fan Atrecht. Oan de oare kant ferienige
Willem fan Oranje him mei in oantal gewesten yn de Uny fan Utert.

Yn de jierren tusken 1579 en 1589 wit de hartoch fan Parma grutte súksessen te
beheljen. Hy werstelt it keninklik gesach en de Roomsk-Katolike Tsjerke yn alle
gewesten te suden fan de grutte rivieren en yn grutte parten fan Oerisel, de
Efterhoeke, Drinte en Grinslân.

De help dy't de opstannelingen fan de Frânske kening krige en fan Elizabeth I
fan Ingelân (dy't Leicester mei troepen stjoerde), smiet neat oars op dan nije
ûnienigens. De Steaten-Generaal fan de opstannige gewesten erkenden net nochris
in frjemde as soeverein foarst. Dermei wie de selsstannigens fan de Republyk fan
de Feriene Nederlannen yn 1588 in feit wurden. Fanôf dat stuit is de opstân in
oarloch tusken de Republyk en de Spaanske monargy.

Yn 1589 oermastere Parma Geertruidenberch en it dêrop folgjende jier set it
leger fan de Republyk - herfoarme en laat troch prins Maurits, stipe troch in
krêftich bestjoer ûnder lieding fan Johan fan Oldenbarnevelt - útein mei de
oanfal en yn in rige oerwinnings waarden tusken 1590 en 1597 steden en
festigings ferovere op de Spanjerts yn Oerisel, Gelderlân, it noardwesten fan
Brabant, Drinte, Grinslân en Siuwsk-Flaanderen. Allinnich yn it easten behelle
Spinola wat súkses op de Republyk. Lang om let hawwe de fredesûnderhannelings yn
1609 laat ta it saneamde Tolvejierrich bestân wêrby't de ûnôfhinklikens fan de
Republyk troch Spanje erkend waard.

Doe't de Republyk nei it bestân, û.o. troch de dea fan Van Oldenbarnevelt,
ynwindich ferswakke wie, besocht Spanje op 'e nij Noardlike Nederlannen te
betwingen. Yn gearwurking mei de katolike Dútske foarsten hannele Spinoza
krêftich en súksesfol tsjin Maurits. Brabant waard troch him ferovere en it
easten fan Gelderlân. Lykwols makke de opfolger fan Maurits, Freark Hindrik in
pear jier letter alle oermasteringen fan Spinola ûngedien. Nije fjildtochten fan
him rûnen út op de besetting fan oare steden yn Limburch en Brabant. Yn dy tiid
foel de Tachtichjierrige oarloch tagelyk mei de Tritichjierrige Oarloch.
Keizerlike troepen kamen de Spanjerts yn de Nederlannen te help en Dútske
protestanten krigen stipe fan de Nederlânske gewesten. Nei in skoft langen beide
partijen nei frede, dy't nei trije jier fan ûnderhannelings yn 1648 ta stân
brocht waard.



https://fy.wikipedia.org/wiki/Tabak

Tabak is in produkt makke fan de blêden fan de tabaksplant Nicotiana tabacum,
dat as genietmiddel smookt, kôge (prûmtabak) en snúfd wurdt.

Tabak is lang brûkt as in enteogeen yn Noard- en Súd-Amerika. Nei de komst fan
de Jeropeanen yn Noard Amerika waard it lykwols hannelsguod en in
rekreaasjedrug. De populêre tabak late ek ta ekonomyske ûntjouwing fan it suden
fan de Feriene Steaten oant it plak meitsje moast foar katoen. Nei de
Amerikaanske Boargeroarloch ûnstie de sigaret. De grutte fraach nei dit produkt
late rillegau ta it ûntstean en oanwaaksen fan grutte tabaksûndernimmingen oant
de wittenskip fraachtekens sette by it tabaksgebrûk, sa mids 20e iuw.

Der binne in protte soarten tabak, dy't allegearre levere wurde troch it
planteskaai Nicotiana. It wurd nicotiana (en ek nikotine) is neamd nei Jean
Nicot, de Frânske ambassadeur foar Portegal, dy't yn 1559 tabak as medisyn nei
it hof fan Catherine de Medici stjoerde.

It gebrûk fan tabak is in sosjaal (mar hieltyd minder) akseptearre foarm van
ferslaving; foaral it alkaloïde nikotine dat yn tabak sit, laat ta wennen en
ôfhinklikens.

Fral it brûken fan smookbere foarmen fan tabak, benammen sigaretten, foarmet in
wichtige oarsaak van swierrichheden mei de sûnens oer de hiele wrâld; smokers
libje trochsneed 5 oant 10 jier koarter as net-smokers, en in protte syktes
hâlde in mear of minder sterk ferbân mei it gebrûk fan tabak, fan longkanker,
hertinfarct, beroerte, mûle- tonge- slokdarm- maach- en blaaskanker oant
emfyseem en COPD.

Dokters riede it gebrûk fan tabaksprodukten dan ek sterk ôf en yn in soad lannen
binne warskôgings op de ferpakking ferplicht. Yn Nederlân bestiet sûnt 1990 de
Tabakswet dy't dêrnei hieltiid fierder oanskerpe wurdt om it smoken te
ûntmoedigen. De nasjonale oerheid bart jierlik grutte bedragen oan aksyns op de
ferkeap fan tabaksprodukten.



https://fy.wikipedia.org/wiki/Sliep

Sliep is de perioade fan ynaktiviteit, wêrby't it lichem ta rêst komt. It ferlet
om te sliepen wurdt, by minsken en bisten, regele troch it hormoan melatonine.

De sliep falt ûnder te ferdielen yn meardere sliepfazes, dêr't de remsliep
(Rapid Eye Movement) de bekendste fan is. De yndieling fan de ferskillende
sliepfazes wurdt makke op basis fan it elektro-ensefalogram (EEG) en it
elektro-okulogram (EOG). It EEG jout de aktiviteit fan de harsens yn in grafyk
wer wêrby't grutte, stadige útslaggen der op wize dat grutte groepen
harsessellen tagelyk fjurje (syngroanisearre aktiviteit). Koarte en lytse
útslaggen op it EEG wize dêrby op net-syngroane harsenaktiviteit. Oer it
generaal lit it EEG in mear syngroane harsenaktiviteit sjen wannear't men yn
rêst is en mear desyngroanisearre aktiviteit by ynspanning en konsintraasje. It
EOG jout de aktiviteit fan de eachspieren wer, wêrby't sichtber is hoe faak de
eagen bewogen wurde en yn hokker rjochting.

It globaalste ûnderskied dat makke wurdt tusken de ferskillende sliepfazes is de
remsliep en de non-remsliep. Yn de non-remsliep lit it EEG stadige golfbewegings
sjen mei frekwinsjes fan 4-13 Hz en meitsje de eagen stadich rôljende
bewegingen. Ynsidinteel kinne koarte ôfwikings op it EEG optrede yn dizze
sliepfaze, lykas hommelse, heechfrekwinte útslaggen, de saneamde sliepspoelen,
en ekin inkle grutte útslach dy't K-compleksen neamd wurde. By de remsliep lit
it EOG in soad bewegingsaktiviteit fan de eagen sjen en is op it EEG in tige
desyngroanisearre harsenaktiviteit te sjen, wat ferrassend genôch oerienkomt mei
it soarte EEG-aktiviteit fan wekkere, alarte of konsintrearre persoanen. Hjirom
wurdt dizze sliepfaze ek wol paradoksale sliep neamd.

De nucleus suprachiasmaticus, lizzend boppe it chiasma opticum, regulearret
sliep middels ljochtynfal. By normale ljochtyntinsiteit wurdt der fia dizze
harsenkearn minder melatonine ôfjûn en wurdt sliep remme. Dêrtroch hinget ús
sliep-waakritme gear mei in dei-nachtritme. As dizze eksterne stimulus weifalt
wurdt it normale slieppatroan ûntregele.



https://fy.wikipedia.org/wiki/Skaken

Hoewol't skaken in oantsjutting is foar in groep besibbe boerdspullen, beskriuwt
dit artikel benammen it westersk skaken, in strategysk boerdspul foar twa
spilers. De offisjele namme neffens de FIDE fan dit westersk skaken is it
skaakspul. It is strategysk omdat de spilers safolle spylmooglikheden hawwe dat
it faak ûnmooglik is de konsekwinsje fan elke set te oersjen, sadat ynsicht,
ûnderfining en moed de setkeuze mei bepale.

De oerfoarm fan it skaakspul is tûzenen jierren âld, wêrtroch't der net folle
bekend is oer it ûntstean en de ierste skiednis. It wurd skake komt fan it
Perzyske wurd shāh, dat kening betsjut. De term skaakmat is in fernederlânsking
fan it Perzyske shāh māta, dat betsjut: de kening sit yn in mûklaach of de
kening is ferslein.

De âldste werkenbere ferzje fan skake komt grif út it seisde iuwske East-Perzje,
no Noard-Yndia, en stiet bekend as chaturanga, mar der binne oanwizings dat dit
spul basearre is op in noch âldere fariant foar fjouwer persoanen dy't elk oan
in side fan it boerd sieten. Meardere ferzjes fan chaturanga fersprieden har nei
it etsen nei Sina en Japan en, yn de foarm fan Sjatranj, westwerts nei de
Arabyske wrâld om fia Itaalje en Spanje úteinlik yn de 11e iuw yn heul Europa
troch te kringen. De Wytsingen hawwe hjir grif in grutte rol yn spile, omt de
âldste Europeeske fynsten fan skaakstikken oan de kusten binne.

De hjoeddeiske foarm fan it skaakspul ûntstie oan de ein fan de 15e iuw yn
Frankryk, doe't de dame mei de hjoeddeiske machtige mooglikheden har yntree die.
Dêrom wurdt skaken ek wol in keninklik spul neamd. Tefoaren wie de dame of
keninginne in frijwat beheind en swak stik. Al healwei de tweintichste iuw waard
oppere dat it skaakspul mooglik út Sina stamt en de lêste tiid geane wer stimmen
op dy't de oarsprong fan t skaakspul dêr of yn Oezbekistan pleatse.



https://fy.wikipedia.org/wiki/Sjoernalist

In sjoernalist (kranteman, kranteskriuwer) is immen dy’t him dwaande hâldt mei
de sjoernalistyk, oars sein, hy is ferantwurdlik foar it gearstallen en
fersprieden fan ynljochtingen oer ûnder mear nijsbarren, minsken, trends en
maatskiplike kwestjes. In sjoernalist garret feiten foar it algemien belang oer
dingen dy’t krekt bard binne en ûndersiket of analysearret dy en makket dêrfan
meastal in ferslach dat hy publisearret yn in aktueel nijsmedium.

Yn de iere 19e iuw hat in sjoernalist immen west dy’t foar in krante skreau. Mar
yn de rin fan de 20e iuw waard it wurd ek keppele oan minsken dy’t foar
tydskriften dwaande wiene of dy’t foar de radio of telefyzje arbeiden. Sûnt de
njoggentiger jierren fan de 20e iuw hawwe sjoernalisten ek wurk ferset op it
ynternet.

Eltsenien dy’t oan sjoernalistyk docht kin him yn Nederlân sjoernalist neame,
ûnôfhinklik fan foar hokker medium hy of sy wurket en of it betelle wurd of net.
Dêr stiet tsjinoer dat in soad organisaasjes, wêrûnder de oerheid, beskate
easken stelle oan sjoernalisten. Dat is bygelyks it besit fan in
plysjeparsekaart of op syn minst in gewoane parsekaart foar it besykjen fan
rampgebieten, akkreditaasje by de Twadde Keamer foar tagong ta it Keamergebou en
soksoarte saken. Ek it Nederlânske fakbûn fan sjoernalisten, de Nederlânske
Feriening fan Sjoernalisten (Nederlandse Vereniging van Journalisten, NVJ), hat
beskate easken foar har stipers.

Sjoernalisten fan gruttere kranten en programmas wurkje benammen yn leantsjinst,
mar in soad sjoernalisten arbeidzje freelance.

It wurk fan in ferslachjouwer wurdt troch in redakteur of einredakteur bewurke
foardat it publisearre wurdt. Elts medium hat hjirfoar har eigen manear. Op in
soad lytsere kranteredaksjes falle de funksjes fan ferslachjouwer en redakteur
gear. De einferantwurdlike oer de hiele sjoernalistike ynhâld fan de publikaasje
falt ûnder in haadredakteur; de einredakteur is meastentiids dy persoan dy’t de
aktueel útbrochte edysje goedkart.

Yn Nederlân kin elts artikel dat produsearre wurdt troch in sjoernalist neisjoen
wurde troch in ûnôfhinklike kommisje dy’t dêr bûten stiet. Yn Nederlân bart dat
troch de Rie foar de Sjoernalistyk. Eltsenien dy’t him troch in artikel
beneidield field, kin nei dizze rie gean. Mar de rie hat gjin twingende middels
om te straffen.

Foar de sjoernalisten sels is dêr de Nederlânske Feriening fan Sjoernalisten, it
âldste fakbûn fan Nederlân. Studinten sjoernalistyk, sjoernalisten yn
leantsjinst, selsstannigen en foarljochters kinne lid wurde fan it bûn.

Ek is der it Nederlânsk Selskip fan Haadredakteuren (Nederlands Genootschap van
Hoofdredacteuren), it is in oerlisorgaan fan de haadredakteuren fan Nederlânske
kranten, tydskriften, parseburo’s, radio- en tillefyzjeprogrammen en hiemsiden.
Dizze organisaasje hat der ûnder oare foar soarge dat der in gedrachskoade foar
Nederlânske sjoernalisten is.

Yn Nederlân binne der HBU-stúdzjes sjoernalistyk yn Rotterdam, Swol, Tilburch,
Utert, Ede en Amsterdam. Yn Amsterdam is de oplieding Nijs en Media. Alhoewol’t
by it meastepart de stúdzje fjouwer jier duorret, kinne studinten oan de
stúdzjes yn Rotterdam, Utert en Swol de stúdzje yn trije jier dwaan, de saneamde
'flugge rûte'.

Nei it klear krijen fan dizze bachelor-oplieding krijt de persoan de
ynternasjonaal werkenbere graad Bachelor of Journalism (BJ). Tsjintwurdich is it
yn Nederlân ek mooglik om in universitêre ferfolchstúdzje te dwaan yn de
sjoernalistyk oan de Erasmus Universiteit Rotterdam, de Universiteit fan
Amsterdam, de Frije Universiteit Amsterdam, de Universiteit Leien, de
Universiteit Utert of de Ryksuniversiteit Grins, alle liedende ta de
universitêre graad Master of Arts (MA). Ek in tal hegeskoallen yn Nederlân biede
ferfolchstúdzjes oan, mar dizzen liede ta de profesjonele Master of Journalism
(MJ). Dizze masterstúdzjes wienen earder al yn oare lannen mooglik.

In sjoernalist wurdt faak sjoen as de útfierder fan in frij berop, dat wol sizze
dat hy of sy faak arbeidet fan in djippere motivaasje út dy’t losstiet fan in
direkte oanstelling of opdracht, te fergelykjen mei it wurk fan bygelyks in arts
of in preester. Sjoernalisten winskje lykas dizze groepen te beskikken oer in
wettich erkend beropsgeheim.



https://fy.wikipedia.org/wiki/Sjamaan

In sjamaan is meastal in man, mar ek wolris in frou, dy't by steat is en kom yn
kontakt mei de geastewrâld, en dy't dat docht om foardiel te beheljen foar syn
of har folk, stamme, klen of famyljegroep, bygelyks troch genêzing fan sykten of
foarsizzing fan 'e takomst.

De posysje fan sjamaan is al hiel âld en wie eartiids noch folle algemiener as
no. Sa is it bekend dat de posysje fan de ferneamde filosofen fan it âlde
Grikelân, lykas Sokrates, Plato en Aristoteles, fuortkaam út dy fan 'e folle
âldere tradysje fan 'e iatromantes. Dat wurd, yn it inkeltal Iatromantis, is
gearstald út iatros, "genêzer", en mantis, "sjenner". Dy sjamaaneftige figueren,
dy't neffens histoaryske boarnen noch yn 'e 5e iuw f.Kr. bestien hawwe moatte,
waarden by steat achte ta bjusterbaarlike prestaasjes, lykas takomstfoarsizzing,
wûnderferrjochting, oantinken oan eardere libbens en autoteleportaasje.

By de measte folken binne de sjamanen manlik, mar froulike sjamanen binne net
ûngewoan. Sa komt it by de Eskimo's, bygelyks, inkeld foar dat de sjamaan
froulik is, mar meastal wurdt dy funksje by harren troch manlju ferfolle. By
Mongoalske folken komme sawol manlike as froulike sjamanen foar, sûnder
ûnderskie fan wurk. In manlike sjamaan wurdt in boo neamd en in frouliken in
udgan. De Koreaanske sjamanen, de mudang, binne frijwol altyd froulju.

De bisu, de sjamanen fan 'e Bûginezen fan westlik Sulawesi en súdlik Borneo en
fan 'e Makassaren fan súdwestlik Sulawesi, kinne sawol manlju as froulju wêze,
mar klaaie en hâlde en drage harren yn beide gefallen as froulju. Dizze
sjamanistyske travesty komt foar ek by de Dajak-folken fan Borneo.

De Swazi, fan Swazilân en oangrinzgjende regio's fan Súd-Afrika en Mozambyk,
hawwe twa soarten sjamanen. De "echte" sjamaan is de inyanga, ornaris in man,
dy't sûnensswierrichheden analysearret en de takomst foarseit út patroanen yn 'e
troch him útsmiten bonkjes. De sangoma, ornaris in frou, is mear in krûdedokter,
hoewol't se ek oan psychoterapy docht. De Xhosa fan Súd-Afrika kenne itselde
ûnderskie, mar by harren binne sawol de igqirha, de sjamaan, as de ixhwele, de
medisynman, manlju.

By de Malagassi fan Madagaskar bestiet in oare twadieling. De "echte" sjamaan is
by harren de ombiasy, dy't kommunisearret mei de geastewrâld, sykten genêst,
kweageasten útbant en in negative vintana of lotsfoarsizzing yn blâns bringt. In
mpanandro is mear in soarte fan astrolooch, dy't in tige grutte kennis fan
vintana hat en sykte, lok en ûngelok foarsizze kin. By guon Malagassi-stammen
wurde de ombiasy en de mpanandro ek wol kombinearre yn ien persoan.

Hoe't men sjamaan wurdt, kin per folk of kultuergebiet ferskille, mar de measte
natoerfolken erkenne by harren sjamanen allinne in foarm fan erfopfolging. Dat
hoecht net de Westerske, patriargale fererving te wêzen. By in oantal folken,
lykas de Minangkabauwers fan westlik Sumatra, ferrint de erfopfolging
matriargaal, dus troch de mem, en ek by de Chibcha (Muysca) fan sintraal
Kolombia is it sjamanisme erflik yn 'e froulike line, mar dêr wurdt de sjamaan
opfolge troch de soan fan syn suster.

By Mongoalske folken wurde minsken sjamaan of troch erfopfolging of nei in
heapsteapse en lange tiid fan sykte. Ek de mudang fan Korea kinne op twa
manearen ta har ropping komme. De meast foarkommende dêrfan is troch it ervjen
fan 'e feardichheden dy't nedich binne fan har foarâlden, dêr't drekte
erfopfolging trouwens net needsaaklik by is. Mar it is ek mooglik om sjamaan te
wurden neidat men troch in geast yn besit nommen is. Soks wurdt net
needsaaklikerwize sjoen as wat ferkeards, mar men moat dan wol leare mei dy
geast te kommunisearjen. Yn sa'n gefal giet men yn 'e lear by in ûnderfûne
mudang, foar in perioade fan maksimaal tsien jier.

Oer de psychyske eigenaardichheden dy't sjamanen geskikt meitsje foar wat se
dogge, besteane ferskillende mienings. De natoerfolken sels sjogge sjamanen faak
as minsken dy't yn harren jonkheid slimme lichaamlike of emosjonele trauma's
trochmakke hawwe en dy't deryn slagge binne harsels te genêzen op in manear dy't
harren de beskikking jûn hat oer boppenatoerlike krêften, sadat se by steat
binne en gean om mei de geastewrâld. Guon ûndersikers beskôgje sjamanen lykwols
earder as ynstabile lju, lichaamlik lykas epileptisy of geastlik lykas
skizofrenen, dy't yn harren rol as sjamaan in sosjaal akseptabele en sels
nuttige útlit foar harren ôfwiking fûn hawwe.

De omstannichheden dêr't de sjamanen harren wurk ûnder dwaan moatte, ferskille
fan folk ta folk. By de folken fan 'e Pueblo-kultuer, dêr't elts doarp of pueblo
in lytse teokrasy wie, hie de sjamaan, de cacique, net allinne de lieding oer
spirituële seremoanjes, mar wied er ek de wrâldske lieder.

Yn noardlik Sibearje kaam it foar dat sjamanen operearren sûnder beheind
maatskiplik draachflak, lykas by de Tsjûktsjen en de Korjaken, yn in klenferbân,
lykas by de Toengoezen en de Joekagieren, of yn in beskate regio, lykas by de
Nganasani.

Ek op it prekristlike Tahity en de omlizzende Genoatskipseilannen, yn 'e Stille
Súdsee, hienen de sjamanen gjin fêst wenplak, mar reizgen se fan doarp nei doarp
of sels fan eilân nei eilân. By de Maori's fan Nij-Seelân wienen se ek
ferantwurdlik foar it behâld fan 'e skiednis, genealogy, ferhalen en lieten fan
'e stamme.

Meastal wurkje sjamanen net folslein op eigen manneboet, mar is der dochs mar in
bytsje kontakt mei harren amtgenoaten. Mar op guon plakken hawwe se harren
feriene yn al of net geheime genoatkippen dy't om 'e safolle tiid gearkomme om
ferhalen en metoaden út te wikseljen en kennis te ferdjipjen. Ien fan 'e bêste
en bekendste foarbylden fan sa'n sjamanegenoatskip is de Midewiwin, it Grutte
Medisyn-genoatkip, dat it geastlik libben fan 'e Noardamerikaanske stammen fan
it westlike gebiet fan 'e Grutte Marren behearske. Benammen foar de Chippewa is
dat goed dokumintearre. Nei alle gedachten wie dit genoatkip tige âld, eat dat
ôf te lieden is út 'e grutte fersprieding yn it oangeande gebiet, dêr't yn elts
gefal de Algonkwynske Chippewa, Sauk en Fox, Potawatomi, Menominee en Kickapoo
en de Siouaanske Winnebago de rituëlen al sûnt minskewitten útfierden.

In oar foarbyld fan in sjamanegenoatskip wurdt foarme troch de Arioi fan it
prekristlike Tahity en de omlizzende Genoatskipseilannen, dy't fral bekend
wurden binne om wat de Jeropeanen seachen as har eksessen, lykas in oerfloed oan
seksuële aktiviteit yn harren religieuze seremoanjes en it by de berte deadzjen
fan 'e neiteam fan Arioi.

Wer't de Arioi al maatskiplik dúdlik in groep apart foarmen, mar om't se gjin
bêrn hawwe moasten gjin erflike groep, wienen de kalinderpreesters fan 'e Maya's
feriene yn in maatskiplike kaste, mei de heechste posysje yn 'e
Maya-maatskippij. Oan it haad fan 'e kaste stie de hegepreester, de halach uinic
("wierlike minske").

Wer in oare sitewaasje giet it wurk fan sjamanen oan yn gebieten dy't yn
haadsaak oergongen binne nei ien fan 'e wrâldgodstsjinsten. Sa steane ek hjoed
de dei noch de âlde sjamanen, de dukuns, yn heech oansjen by de oars strang
islamityske Atjeeërs en foar in grut part kristlike of islamityske Bataks fan
noardlik Sumatra. Harren help wurdt noch faak frege by sykte of deilisskip.

Ek op it islamityske Java wurdt in berop op 'e dukuns dien foar tradysjonele
genêskeunst, útdriuwing fan kweageasten, nûmerology en oanropping fan goaden en
geasten yn 'e rispingstiid. Lang net alle Javaanske dukuns kinne trouwens alles;
guon binne machtige tsjoenders, dy't soms ek gebrûk meitsje fan swarte magy,
oaren binne meditative mystisy en wer oaren binne gewoane minsken dêr't men fan
leaut dat se in beskate jefte hawwe, lykas de jefte om te genêzen troch
hânoplizzing. Ek froedfroulju wurde op Java faak as dukuns beskôge.



https://fy.wikipedia.org/wiki/Seksualiteit

Seksualiteit is it kompleks fan gefoelens en hannelings dy't in minsk
gewaarwurde kin of útfiere en dy't gearhingje mei lichaamlike gefoelens ta in
oare persoan. Sommigen brûke in ingere definysje en sjogge seksualiteit as de
begearte nei geslachtsferkear tusken minsken en it geslachtsferkear sels.

Seksualiteit is foar minsken fan belang foar de fuortplanting, foar befêstiging
fan in relaasje tusken persoanen, en benammen foar it belibjen fan genot. Yn
sommige kultueren leit op it iepentlik sprekken oer seksualiteit in religjeus
taboe, of is it beoefenjen fan seksualiteit fóár it houlik sels ferbean. Foar
bygelyks Roomsk-Katolike geastliken is it bedriuwen fan seksualiteit hielendal
ferbean; it selibaat. Fan religjeuze of maatskiplike oertsjûging út kin men fine
dat seksualiteit, yn de sin fan geslachtsferkear, allinnich binnen in
houliksrelaasje barre kin.

Minsken dy't harren seksueel oanlutsen fiele ta de oare sekse, binne
heteroseksueel. Minsken dy't harren ta deselde sekse oanlutsen fiele binne
homoseksueel. Minsken dy't harren oanlutsen fiele ta beide seksen binne
biseksueel. Minsken dy't gjin gefoelens hawwe op it mêd fan seksualiteit binne
aseksueel of nonlibidoïst.

Seksuele gedragingen of fantasijen dy't oer it algemien as ôfwikend fan de
hearskjende noarmen beskôge wurde, wurde rekkene ûnder de neamer parafily.
Hjirta wurde ûnder oaren pedofily, fetisjisme en travesty rekkene.

In frou hat boarsten mei ûngefear yn it midden de spienen. In man hat ek
spienen. Dit binne eins gjin seksorganen, mar se binne wol wichtich yn it
belibjen fan seksualiteit tusken partners.

Fierders binne in soad oare ûnderdielen fan it minslik lichem wichtich by it
belibjen en beoefenjen fan seks, lykas de mûle (tútsjen), de hannen, de billen,
en de hûd yn it algemien. Hormoanen spylje in wichtige rol by de ûntwikkeling
fan dizze organen, mar ek by de seksualiteit yn it algemien. Fierders hat it
lichem ferskate erogene sônes, dy't lykwols wat plak en gefoeligens oangiet
ferskillend binne by de partners.

It beoefenjen fan de geslachtsferkear kin resultearje yn in swierwêzen fan de
frou. Yn it lichem fan de frou binne alle moannen tariedings foar in mooglik
swierwêzen. Yn dizze menstruaasjesyklus krijt, sawat tusken de tsiende en
sechtjinde dei, in aaisprong syn beslach. Fan dat momint ôf oant tolve oeren
dêrnei kin de aaisel befruchte wurde. De frou is al inkele dagen dêrfoar
fruchtber, omdat it sperma in fjouwertal dagen yn it cervixslym oerlibje kin.
Kontakt fan de frou mei it sperma fan de man kin dan ta befruchting liede, ek as
it sperma net yn de fagina ejakuleard wurdt, mar wol yn de geslachtsiepening.

Antykonsepsje is it tefoaren kommen fan konsepsje, dat wol sizze: it tefoaren
kommen fan befruchting fan in aaisel troch in siesel. Sûnder maatregels te
nimmen tsjin swierwêzen sil in frou mei normale fruchtberheid, as hja geregeld
geslachtsferkear hat mei in man, yn har libben in protte kearen swier wurde. Yn
in tradysjoneel houlik sil soks liede ta in grutte húshâlding. In protte froulju
en manlju fine dat lykwols net winsklik en kieze der foar om mar inkele, of
hielendal gjin bern oan te setten. Om swierwêzen foar te kommen bestean ferskate
menearen fan antykonsepsje. Sommige binne plaanút onbetrouber, lykas bygelyks de
kalindermetoade, wêrby de geslachtsdie allinnich bart yn de ferûnderstelde
net-fruchtbere perioade, en coïtus interruptus, (foar it sjongen de tsjerke
útgean). Oare metoaden binne fakentiids wol betrouber: Natoerlike
gesinsregeling, it brûken fan it kondoom of it frouljeskondoom, de
antykonsepsjepil, it spiraaltsje; of it pessarium. Der wurde meestal meerdere
antykonsepsje-metoaden ûnderskiede:

Barriêremetoaden binne it brûken fan it kondoom of it pessarium. In gemyske
metoade is it brûken fan siedeadzjende pasta. Hormonale metoaden binne it brûken
fan de antykonsepsjepil, de pjukpil, it hormoanhâldende spiraaltsje, de
hormoanhâldende ring, de hormoanhâldende plaster of it hormoanhâldend stêfke.

Sommige metoaden kinne tagelyk brûkt wurde. It brûken fan de antykonsepsjepil en
kondoom tagelyk wurdt 'Double Dutch' neamd. It wurdt propagearre troch de GG&GD
as previnsje fan SOO's en net winske swierwêzen.

Sawol manlju as froulju kinne harren steriliseare litte, wêrtroch't swierwêzen
yn prinsipe net mear mooglik is. Sterilisaasje by de frou giet operatyf, troch
de trochgong fan de aailieders te ûnderbrekken. Dit kin troch de aailieders
troch te snijen, of dicht te klamjen. Hjirnei is de sterilisaasje min ûngedaan
te meitsjen omdat de aailieders op de oantaaste plakken fergroedzje. Ek it
weiheljen fan de liifmoer is in foarm van sterilisaasje, mar dy wurdt meastal
útfierd fanwege sykte fan de liifmoer. By de man bestiet in soartgelikense foarm
fan sterilisaasje troch it trochsnijen of ôfklamjen fan de sielieders. In oare
foarm fan sterilisaasje is kastraasje, it op ien oft oare wize weiheljen of
beskeadigjen fan de sieballen (testes). Dit beskeadigjen waard eartiids meganysk
dien, tsjintwurdich kin it ek op gemyske wize dien wurde. Yn it ferline wie
kastraasje in populêr middel. Manlju dy't kastreard binne, wurde kastraten
neamd.

Mei in seksuele hanneling wurdt bedoeld: it uterjen fan de behoefte oan seksueel
kontakt of it ferwêzentlikjen derfan. Foarbylden fan seksuele hannelings binne
het streakjen fan jinsels of fan de oar, (tong-)frijen, masturbaasje
(selfbefrediging), orale seks, cunnilingus (beffen) en fellatio (piipkje), anale
seks (kontneuken) en faginale seks (geslachtsferkear of neuken). Oan de
hanneling giet in gedachte foarôf dy't laat ta in steat fan seksuele opwining
(geilens). It úteinlike doel fan de hanneling is faak it orgasme (klearkommen).
Ek it skearen fan geslachtsdielen kin in seksuele hanneling wêze, of 'inkeld' it
nei elkoar of nei de oar sjen, of it begluorkjen fan de oar of oaren. It
bekendste boek fan 'e wrâld oer seksuele hannelings is de Kamasutra.

It geslachtsferkear kin op ferskillende manieren barre. It meast wênstige is
wierskynlik dat by heteroseksualiteit de man boppe-op de frou leit, de partners
mei de gesichten nei inoar ta, sadat se inoar sjen kinne en tútsje kinne. Yn in
fariant fan dizze posysje kinne de gesichten ek neist inoar holden wurde. De
frou kin har skonken plat hâlde, of bûgd, of hielendal omheech nei har skouders
ta. Dizze hâlding wurdt ek wol de misjonarishâlding neamd, dizze namme krige it
wierskynlik omdat it de ienige troch de Roomsk-Katolike Tsjerke goedkarde
posysje wie om geslachtferkear te hawwen. Foar sawol de man as de frou kinne
ferskillende hâldingen fan de skonken fan de frou in oar gefoel ta gefolgen
hawwe: it sterker bûgen fan de heupen hat ta gefolch dat de penis djipper yn de
fagina binnenkringe kin. Oft dat noflik is, hinget ôf fan persoanlike foarkarren
en de anatomy fan de partners.

Problemen fan in oare klasse binne problemen mei de fruchtberens. Wannear't it
docht bliken dat de man of de frou ûnfruchtber is en der wol in bernewinsk
bestiet, kin troch medysk yngripen soms dochs in bern setten wurde.

Sawol by yntiem kontakt kinne sykten tusken de partners oerdroegen wurde.
Wannear't de oerdroegen ynfekses allinnich mar troch yntym kontakt tusken
minsken oerdroegen wurde kinne, sprekt men fan seksueel oerdraachbere
oandwanings (SOO's), ek wol geslachtssykten. SOO's wurde behannele en ûndersocht
yn de gynaecology, yn de urology of troch yn SOO's spesjalisearre artsen. In
pear bekende geslachtssykten binne: chlamydia, syfilis, gonorroe of dripper,
ulcus molle, en aids (al is aids gjin sykte, mar in syndroom).

Yn de Nederlândske taal besteane in soad bedutsen termen om oer seks te praten.
Yn relaasjes tusken minsken, ek tusken minsken dy't gjin seksuele hannelings mei
inoar dogge, spilet seksualiteit in gruttte rol. Sa bestiet der in soad
diskriminaasje op grûn fan sekse of seksuele aard, hoewol't dit in westerske
kultueren hieltiten minder winsklik fûn wurdt. Pornografy, it beskriuwen of
ôfbyldzjen fan seksuele hannelings, of minsken yn seksueel opwinende hâldings,
mei it doel minsken seksueel te prikkeljen, is in beladen ûnderwerp. Omdat
pornografy fral op manlju rjochte is, bestiet it meastepart fan de pornografy út
ôfbyldingen fan froulju. Stadichoan ferskynt mear pornografy mei manlju as
ûnderwerp, sawol foar de homoseksuele man as ek foar ynteressearre froulju.
Erotyl is besibbe oan pornografy, mar hat de keunst as doel. Ek dit kin in
beladen ûnderwerp wêze, bynammen dêr't de grins mei pornografy mar lyts is. As
oer bepaalde kulturele grinzen hinnegien wurdt, wurdt pornografy taboe, in
ferbeane utering, foar eltsenien of foar bepaalde groepen, lykas bern.

Prostitúsje is yn de westerske kultuer fanâlds in foarm fan bedriuwsútfiering
dêr't persoanen, meastentiids froulju, jild fertsjinje mei it ferlienen fan
seksuele tsjinsten. Yn oare kultueren makket it soms diel út fan godstsjinstige
gebrûken. Prostitúsje waard in it kristlike Europa meastal negatyf besjoen troch
de tsjerken. Faak wie it ferbean, wat de bedriuwstûke allinnich net útrûge; op
oare mominten waard it krekt tastien om bepaalde problemen beherskje te kinnen.
Eartiids gong it dêrby benammen om de fersprieding fan geslachtssykten,
tsjintwurdich besyket men sa it útbaten fan prostituees en frouljushannel tsjin
te gean.

Bern ûntdekke harren eigen seksualiteit foar in part sels, mar wurde middels
seksuele foarljochting dêryn ek ûnderwiist; sawol troch harren âlden, as ek op
skoalle. De seksuele foarljochting is yn de lêste helte fan de 20e iuw sterk fan
oriïntaasje feroare, yn Fryslân mei troch tadwaan fan de Nederlânske Fieriening
foar Seksuele Herfoarming. Foarhinne waard tsjin bern allinnich sein dat seks
fiis wie en ferbean (taboe); tsjintwurdich wurdt folle mear yngien op de leafde,
de biology fan seks en metoaden om sykten en swierwêzen foar te kommen.

Seksuele hannelings binne, yn ús westerske maatskippij, akseptearre wannear't
lykweardige partners inoar frijwillich oanjouwe in seksueel kontakt oangean te
wollen. Lykweardigens wol hjir sizze dat de partners bekwaam genôch binne om
harren wil kenber te meitsjen. Alderen meien bygelyks by bern, dy't dat op
harsels mooglik net tsjingean, gjin seksuele hannelings ferrjochtsje. In
helpferliener mei ek in wilsûnbekwame handikapte net seksueel misbrûke. De
lykweardigheid komt dan yn'e knipe. Dêrnjonken is frijwilligens wichtich. Der is
dus gjin sprake fan in ôfhinklikheidsrelaaasje yn dy sin dat de ien syn of har
wil opleit oan de oar. Seksuele hannelings sûnder ynstimming fan wjerskanten
binne oantaasting en ferkrêfting; yn beide gevallen giet it om seksueel misbrûk
of seksueel geweld. Wannear't famyljeleden ûnderling seksuele hannelings
ferrjochtsje is dit ynsest (bloedskande). At de hannelings in famylieferbân
ûnder twang barre, trochstrings yn de relaasje heit-bern of broer-suster,
mem-soan en suster-broer komt folle minder foar, is der sprake fan seksueel
misbrûk of seksueel geweld en is der neffens de wetjouwer sprake fan in strafber
feit wêrfoar't de bedriuwer(s) ferfolge wurde moatte. Ynsest dêr't in famyljelid
ta twongen wurdt is altyd psychysk skealik, omdat it faak anneks is mei geweld;
it slachtoffer moat ommers ûnder twang hearsum wêze oan de wil fan de dieder,
mar ek omdat de bedriuwer bang is dat der oer praten wurde sil en dy eangst faak
yn geweld omsette sil. Meastentiids is ynsest in aangelegenheid fan langere
tiid, it misbrûk en it geweld duorje faak jierren efterinoar. Yn Nederlân is
ynsest, hoewol't it soms liket dat it net sa is, in taboe. Omdat net folle
gefallen oan it ljocht komme, troch de oanbelangjenden wurdt der stiiffêst oer
swijd, komt ynsest faker foar as minsken tinken. Hoewol't ynsest op't heden yn
hast alle kultueren fersmiten wurdt, kin seksueel kontakt tusken famyljeleden
mei ynstimming fan wjerskanten foarfalle.

Seksueel kontakt tusken in folwoeksene en in bern (pedoseksualiteit) is by wet
ferbean. De seksuele aanlûking fan in folwoeksene ta in minderjierrige dy't noch
net geslachtsryp is (pedofily) of ta in puber (efebofily) wurdt yn it algemien
as net-winklik beskôge. Yn de klassike âldheid waard oer seksualiteit mei
minderjierrigen oars tocht as no. Mar de noarmen ferskillen ûnder ynfloed fan de
omstannichheden yn dy tiid sterk fan dy fan no. Tsjintwurdich is seksueel
kontakt mei bern yn Nederlân in slim misdriuw dêr't in finzenisstraf op stiet.



https://fy.wikipedia.org/wiki/S%C3%BBdan

Sûdan hie oant de ûnôfhinklikens fan Súd-Sûdan it grutste lânoerflak fan Afrika.
It lân wurdt fan súd nei noard trochsnijd troch de rivier de Nyl, de Wite Nyl en
de Blauwe Nyl. By de haadstêd Kartûm komme de Wite- en de Blauwe Nyl tegearre yn
de eigentlike Nyl, dy't dêrfan fierder streamt nei Egypte en útmûnet yn de
Midlânske See.

Grutte sompe-gebieten fan de Sûd, in oerstreamingsgebiet fan de Wite Nyl skiedt
it noarden fan it suden, dêr't it lân rûchwei troch yn twa geografyske helten
útinoar falt. It noarden bestiet foar it meastepart út woastyn sûnder fegetasje
en makket diel út fan de Sahara. It suden fan Sûdan is bercheftich mei tropyske
reinwâlden.

De iere skiednis fan Sûdan stie yn it teken fan it Alde Egypte dêr't it gebiet
in ûnderdiel fan foarme. Pas om-ende-by 1000 f.Kr. ûntstie in eigen keninkryk.
Nei in rige Kristlike riken folge mei de opkomst fan de islam in tanimmende
islamisering fan it gebiet troch Arabyske stammen (ein 13e iuw). Sûdan waard doe
meastentiids fanút Egpte regearre. Yn de 19e en 20e iuw wie Sûdan feitlik in
Britske koloanje.

Sûnt de ûnôfhinklikens yn 1956 liede religieuske tsjinstellingen tusken it
islamityske noarden en kristlike suden (sjoch ek Súd-Sûdan) hieltyd ta rebûlje
en skeine fan minskerjochten. Nei in referindum yn jannewaris 2011 waard stimde
99 persint fan de Súd-Sûdanezen foar ûnôfhinklikens fan Sûdan. Súd-Sûdan waard 9
july 2011 ûnôfhinklik.

Bylâns de rivieren yn it noarden lizze de fruchtberste gebieten fan it lân mei
in grutte befolkingskonsintraasje. De befolking dy't hjir wennet is Arabysk en
de islam is de oerhearskjende religy. De befolking yn Súd-Sûdan heart ta in oare
etnisiteit as it noarden en is wat religy oangiet fral kristlik en oanhingers
fan natoerreligys. Ekonomysk is it suden minder ûntwikkele as it noarden.



https://fy.wikipedia.org/wiki/Runen

Runen (of it runeskrift) is it âldst-bekende skrift dat yn Germaanske lannen
brûkt waard; it bestiet út letters fan rjochte en hoekige linen dy't maklik yn
stien of hout skrast wurde kinne. Nei de earste seis letters hjit it ek wol
futhark.

Rune-ynskripsjes binne bekend fan sa. 200 oant 1200 nei Kristus, en yn
Skandinaavje noch in pear iuwen langer. Hjirnei ferlear it skrift stadichoan de
konkurrinsjestriid mei it Latynske alfabet. It skrift waard benammen foar
ynskripsjes op wapens, deiske korrespondinsje, grêfstiennen, ensfh., brûkt. Yn
hast alle gebieten dêr't Germaanske folken (wêrûnder de Wytsingen) west hawwe,
kinne rune-ynskripsjes oantroffen wurde.

De runetekens waarden, neist harren deiske gebrûk, ek foar it wiersizzen brûkt:
omt elk skriftteken de namme fan in wurd draacht, waarden hjiroan magyske
betsjuttings takend. It Dútske tiidwurd raunen (flústerje) is oan rune besibbe.

Yn it Sweedske Dalarna waarden guon kalinders noch oant resinte tiden yn runen
opsteld.

Utsein dat elk teken in klank hat en brûkt wurde kin om mei te skriuwen, hat
eltse rune ek in eigen namme en wurdt de runen ek in magyske betsjutting takind.
Runen wurde tsjintwurdich soms bestudearre en brûkt troch paganisten om harren
heidensk kultureel-histoaryske wearden en ek foar harren tawiisde magyske
eigenskippen.

It runeskrift hat in tal oerienkomsten mei it Latynske alfabet. Nei alle
gedachten is it fan Italjaanske oarsprong. It is mooglik dat it ûntliend is oan
de Retiërs, in folk dat yn de iuwen foar ús jiertelling yn de Alpen wenne. De
Retiërs soenen op harren beurt harren skrift oan de Etrusken ûntliend hawwe,
dêr't hja yn de Poflakte kontakt mei hienen.

Yn de ferhalen út de noardse mythology wurdt oan it wurd runen in oare
betsjutting jûn, nl. dy fan wiisheid, kennis fan it ferburgene. Yn de Hávamál
wurdt ferteld fan Odin, dy't yn syn einleaze syktocht nei mear wiisheid, himsels
9 nachten lang oan in beam ophong, wêrby er ta ynsjoch kaam dat it geheim efter
de runen djip yn syn eigen binnenste ferburgen siet.



https://fy.wikipedia.org/wiki/Rubber

Rubber is in polymear dat foarkomt as in emulsje yn it sap fan in oantal
plantesoarten (dit sap is bekend as lateks), lykas Brazyljaanske rubberbeam,
Yndyske rubberbeam (Ficus elastica), Euphorbia's (Manihot glaziovii), hynsteblom
ûnder oare Taraxacum kok-saghyz, Parthenium argentatum, Funtumia elastica,
Landolphia spp. en Cryptostegia spp.. De namme komt fan it Ingelsktalige
tiidwurd foar wriuwe (to rub).

Natuerlik rubber wurdt trochgeans produsearre út lateks, wûn út de Brazyljaanske
rubberbeam. Sa'n 33% fan dit sop bestiet út rubber. De lateks wurdt dêrnei
filtere en fertinne mei wetter. It resultaat hjirfan wurdt mei soer behannele om
de rubberdieltsjes stjurje te litten. It resultaat hjirfan, ek rubber neamd,
wurdt ta tinne plakken rôle en drûge.

Foar it syntetysk produsearjen fan rubber is polymerisaasje fereaske, in proses
dat ek brûkt wurdt yn de produksje fan plastics. Foarbylden fan syntetyske
rubbers binne gloaropreen rubbers, butadieen rubbers en butyl rubbers.

Omdat rubber fan rubberbeammen in natuerprodukt is, is der mar in beperkte
hoemannichte fan oanwêzich. De fraach nei rubber is grutter as
rubberbeamplantaazjes leverje kinne, sadat der sûnt de Yndustriële Revolúsje
socht waard nei alternativen. Hjoeddeisk wurde polymearen makke út ierdoalje
dy't fergelykbere karakteristiken hawwe yn fergeliking mei natuerrubber. Dizze
materialen wurde syntetysk rubber neamd. Troch it oanpassen fan de molekulêre
struktuer fan dizze polymearen kinne rubbersoarten mei ferbettere eigenskippen
makke wurde. Foarbylden fan syntetyske rubbersoartes binne:



https://fy.wikipedia.org/wiki/Rogge

Rogge is in gerssoarte dy't goed groeie wol op sângrûnen. It waard yn de 19e iuw
yn Fryslân dan ek it meast ferboud fan alle nôtsoarten. Yn de roggefjilden
groeiden klaproazen en kamille. Tusken heal septimber en heal oktober waard it
siedde. As soks net slagge waard it ek wol begjin novimber besocht, mar net ein
oktober, dan wie it springwike: it ynsiedde siedguod kaam dan stees boppe de
grûn. Om de roeken op ôfstân te hâlden waarden faak hinnefearren struid dy't mei
de wyn opwaaiden. Boeren hienen faak te krijen mei roggeroast: it like dan oft
de roggekerrels dikker wienen as oars, mar soks kaam dan troch it woekerjen fan
de roastswam. Wa't dat letter meimealde en iet koe der siik fan wurde en hie
lest fan in soad jokte. Der wie in siske: 'Ik winskje dy de jokte en gjin neilen
om te klauwen'. Om de bern út it boulân te kearen waarden se warskôge foar it
'roggewiif'. Bern ieten wol fan de ripe kerrels en makken hippertfluitsjes fan
de roggestâle.

Yn Fryslân en Noard-Nederlân waard in soad donker roggebrea makke. Dat wurdt fan
hiele roggekerrels makke, dy't dan brutsen waarden. Benammen yn de Wâlden waard
in soad brogge iten. Sa iet men bûterbrogge (mei bûter der op), tsiisbrogge,
sjerpbrogge, ierdappelbrogge, bakbrogge of in bôlebrogge. In húsfrou hie
eartiids yn de koken faak in roggemooltsje om de roggekerrels te meallen ta
moal. Dêrfan koenen dan pankoeken of roggeprip makke wurde.



https://fy.wikipedia.org/wiki/Republyk_fan_de_S%C3%A2n_Feriene_Nederlannen

De Republyk fan de Sân Feriene Nederlannen (Latyn: Belgica Foederata) is de
namme fan de sân provinsjes yn de Nederlannen dy't harren fan 1568 ôf yn de
Tachtichjierrige Kriich ûnôfhinklik makken fan it Habsburgske ryk. De republyk
bestie oant 1795, doe't dy oan it begjin fan de Frânske tiid ferfongen waard
troch de Bataafske Republyk, en waard letter part fan it Frânske Keizerryk.

It besykjen fan de hearsker fan de Nederlânske gewesten Filips II om it
absolutisme te festigjen en de Roomsk-Katolike Tsjerke as ienige godstsjinst ta
te stean, late yn 1568 ta in wapene opstân ûnder lieding fan Willem fan Oranje,
de saneamde Tachtichjierrige Oarloch. Kearn fan dat ferset wienen fan 1572 ôf
Hollân en Seelân. Mei de pasifikaasje fan Gint (1576) krige de opstân in mear
algemien karakter. De ienheid tusken de Nederlânske gewesten rûn lykwols skea op
troch it ta stân kommen fan de Uny fan Utert en de Uny fan Atert yn 1579.

Yn 1581 swarden de feriene gewesten yn de Uny fan Utert Filips II ôf as lânhear
dêr't de kym mei lein waard foar de skuorring fan de Nederlannen. Nei de
ôfswarring waard besocht om in Frânske prins, de hartoch fan Anjou as soeverein
foarst oan te lûken, wylst yn Hollân en Seelân in protte oan steedhâlder Willem
fan Oranje de soevereiniteit opdrage woenen. Nei de moard op Oranje yn 1584
waard earst noch steun socht by keninginne Elizabeth I fan Ingelân, mar sûnt it
fuortgean fan har fertsjintwurdiger út de Nederlannen, Leicester (1587) wienen
de gewesten feitlik in republyk. Tanksij de militêre súksessen fan Maurits en
Freark Hindrik, de soannen fan Willem fan Oranje, koe de Republyk har grûngebiet
konsolidearje. By de Frede fan Munster (1648) erkende Spanje de ûnôfhinklikens
fan Nederlân, dat fan dat stuit ôf ek formeel losmakke waard fan it Dútske Ryk.

Yn it tiidrek fan de Republyk bestie in skerpe tsjinstelling tusken de
steedhâlders en de patrisyske (Hollânske) reginten (fan oarsprong grutkeaplju),
dy't it twa kear slagge it stedhâlderskip (útsein yn Fryslân) ôf te skaffen: yn
1650 nei de dea fan Willem II en yn 1702 nei de bernleaze dea fan Willem III.
Oan it earste steedhâlderleaze tiidrek, doe't de lieding oer de Republyk feitlik
yn hannen fan by Johan de Witt wie, kaam in ein yn 1672, doe't der sprake wie
fan in needsituaasje. De Republyk waard dat jier fan alle kanten bedrige en
ûnder druk hjirfan waard Willem III ta steedhâlder ferheft. Willem III, dy't yn
1688 teffens op de Ingelske troan kaam, waard lieder fan in ynternasjonale
koalysje fan lannen dy't de Frânske hegemony yn Jeropa bestried yn de
(Njoggenjierrige Oarloch, Spaanske suksesjeoarloch).

It twadde steedhâlderleaze tiidrek einige yn 1747, doe de Fryske steedhâlder,
Willem IV, ek wer as gefolch fan bûtenlânske driging ta (erflik) steedhâlder fan
alle gewesten en kaptein-generaal en admiraal-generaal fan de striidkrêften
útroppen waard.

Yn de 17e iuw belibbe de Republyk in bloei sûnder wjergea op polityk en
ekonomysk mêd. In skoft lang wie it de grutste maritime steat fan de wrâld, mei
admiraals as Maarten Tromp en Michiel de Ruyter. Earst yn de rin fan de 18e iuw
ferlear it stadichoan dy posysje oan Ingelân, dêr't Nederlân fjouwer
seeoarloggen mei fierde (sjoch: de Ingelsk-Nederlânske Oarloggen). De Hollânske
en Siuwske stêden, al yn de Boergondyske tiid sintra fan hannel en skipfeart,
kamen ta grutte bloei, fral ek troch de ûntwikkeling fan it koloniale ryk
(Feriene Eastyndyske Kompanjy en Westyndyske Kompanjy).

Nederlân liet yn dat tiidrek ek in bloeiend geastlik libben sjen, mooglik makke
troch de relative ferdraachsumens dy't hjir hearske, nettsjinsteande de
befoarrjochte posysje fan de Grifformearde Tsjerke, wêryn sûnt de Synoade fan
Dordrecht de ortodoksy triomfearre. Ek de keunsten (benammen de skilderkeunst)
en wittenskip bloeiden.

De 18e iuw joech op sawat alle gebieten in tanimmend ferfal te sjen. Wol koe
Amsterdam, fanwege de grutte rykdommen dy't yn de foarrige iuw sammele wie, noch
in grutte rol spylje as finansjeel sintrum fan de doetiidske wrâld.

Yn de twadde helte fan de 18e iuw krongen de ideeën fan de Ferljochting troch yn
Nederlân, wat de polityk oanbelanget it ûntstean fan de Patriottenbeweging ta
gefolch hie. De Republyk waard ferskuord troch fûleindige partijtwisten, dêr't
de patriotten hieltyd mear de winnende hân yn krije soene, oant yn 1787, in
ynfal fan Pruisyske troepen, te help roppen troch prinses Wilhelmina (in suster
fan de kening fan Pruisen), in restauraasje fan it steedhâlderlik gesach ta
gefolch hie. Lykwols makke de ynfal fan de Frânsken yn 1795, in ein oan de
Republyk (sjoch: de Frânske tiid).

It oergesach yn de Republyk berêste by de Steaten-Generaal, wylst de gewestlike
steaten oer in grutte mjitte fan selsstannigens beskikten. Yn de
Steaten-Generaal wie foar wichtige beslissingen ienstimmigens fereaske, itjinge
faak ta fûleindige strideraasje liede, û.o. ûnder it Tolvejierrich bestân, doe't
Van Oldenbarnevelt terjochtsteld waard, en yn 1650 doe't prins Willem II
Amsterdam oermastere. De Republyk telde sân folweardige gewesten: Hollân,
Seelân, Utert, Gelderlân, Oerissel, Fryslân en Grinslân; dêrneist stie it
'lânskip', dat wol selsbestjoer hie, mar net yn de Steaten wie fertsjintwurdige.
De gebieten yn it suden fan it lân, dy't earst letter befrijd wienen, waarden as
de Generaliteitslannen troch de Steaten-Generaal bestjoerd. In semi-monargale
posysje yn de Republyk naam it Hûs fan Oranje yn. De ôfstammelingen fan Willem
fan Oranje, Maurits (1585-1625), Freark Hinderik (1625-1647), Willem II
(1647-1650) en Willem III (1672-1702) kombinearren it steedhâlderskip fan de
measte gewesten (wêrûnder hieltyd Hollân en Seelân) sûnt 1625 mei it oerbefel
oer lân- en seemacht (kaptein en admiraal-generaalskip).



https://fy.wikipedia.org/wiki/Rein_(delslach)

Rein is in foarm fan delslach, krektas snie (iiskristallen) en heil (beferzen
rein). Meiïnoar wurdt dit ek wol himelwetter neamd.

Foar de foarming fan delslach binne yn it earste plak wolken nedich, dy bestean
út al as net ûnderkuolle dripkes of iiskristallen dy't ûntstien binne troch
kondinsaasje of sublimaasje. Dizze eleminten wurde wolke-eleminten neamd en
hawwe in trochsneed fan inkele μm (1 μm = 0,001 mm). Om wier del te slaan moatte
de ôfmjittings fan de ûnderkuolle dripkes yn in wolk tanimme, sadat sy oergean
yn delslacheleminten dy't in trochsneed hawwe fan teminsten 100 à 200 μm.

It ûntstean fan wolken giet faak tegearre mei fertikale bewegings dy't yn gong
ferskille kinne fan inkele sm/sek oant meardere meters/sek. Om't wolke-eleminten
falsnelheden hawwe fan mar sawat 1 sm/sek, is it needsaaklik dat dy gâns
oangroeie, sa't sy troch in wolk falle kinne. Ferdamping yn de net-kondinsearre
lucht ûnder de wolkebasis kinne oerlibje en de grûn as storein, rein,
ensafuorthinne berikke. De foarming fan relatyf lytse delslachdrippen út tige
grutte hoemannichten úterst lytse wolkedrippen wurdt troch in twatal prosessen
realisearre: it koalesinsje-proses en it Wegener-Bergeron-Findeisen-proses.



https://fy.wikipedia.org/wiki/Pornoakteur

In pornoakteur of pornoaktrise (koart foar pornografysk akteur of pornografysk
aktrise) is immen dy't in pornografyske rol spilet (d.w.s. dy't seksuële
ferrjochtings docht) yn in film, dat ornaris in pornografyske film wêze sil.
Om't sokke pornofilms besykje om in oansprekkende seksuële fantasij ta libben te
bringen, wurde pornoakteurs benammen selektearre op lichaamlike skaaimerken dy't
by sa'n soarte fantasij passe. It fermogen om wier aktearje te kinnen is dêroan
ûnderhearrich. Dat wol net sizze dat pornoakteurs net hoege te aktearjen, sa't
gauris beweard wurdt. Want allinnich al om oertsjûgjend te bearen dat men mei
immen seks hawwe wol dy't men eins kâld lit of miskien wol net lije mei,
ûnoantreklik fynt of sels net útstean kin, is op himsels al in flinke
aktearprestaasje.

Om't de pornoyndustry him benammen rjochtet op heteroseksuële manlju, binne it
de pornoaktrises dy't yn 'e regel fierwei it bekendst en populêrst binne. By
pornografyske films ûnderskiedt men de haadkategoryen sêfte pornografy of
softcore en hurde pornografy of hardcore. By sêfte pornografy hawwe de akteurs
gjin wier geslachtsferkear mei-inoar, mar simulearje se dat allinnich mar. By
hurde pornografy fynt wier geslachtsferkear plak. Foarbylden fan ferneamde
softcore-aktrises binne Sylvia Kristel en Laura Gemser, dy't yn 'e 1970-er
jierren de haadrol hiene yn 'e Emanuelle-rige, resp. de Black Emanuelle-rige.

Oer it algemien wurde softcore-aktrises lykwols mar selden sa bekend en populêr
as dat hardcore-aktrises faak wurde. Guon bekende Nederlânske hardcore-aktrises
binne Kim Holland, Bobbi Eden en Zara Whites. It sintrum fan 'e wrâldwide
pornoyndustry is súdlik Kalifornje. Sadwaande binne beskate Amerikaanske
pornoaktrises bekend wurden oer de hiele wrâld. Guon fan harren hawwe sels de
oerstap (crossover) witten te meitsjen nei de mainstream-entertainmentyndustry,
lykas Jenna Jameson, Jesse Jane, Tera Patrick, Lisa Ann, Nikki Benz en Mary
Carey. Foarbylden fan manlike pornoakteurs dy't itselde dien hawwe, binne Ron
Jeremy en Seymore Butts.

Faak hawwe pornoakeurs in spesjaliteit binnen it sjenre, en binne hja allinnich
bekend by leafhawwers fan dy spesjaliteit. Dêrby kin men yn it foarste plak
tinke oan lesbyske, homoseksuële, biseksuële of transseksuële pornografy. Mar ek
binnen de heteroseksuële pornografy besteane subsjenres, lykas orale seks, anale
seks, dûbele penetraasje, it grutte-boarstesjenre, ynterrasiale pornografy,
ebony-pornografy, Aziatyske pornografy, Latino-pornografy, milf- en
cougar-pornografy, gangbang-pornografy, bondaazje, parodyen, ensfh. Los fan it
sjenre wurdt fan pornoakteurs yn 'e regel ferwachte dat se in grut part fan 'e
tiid neaken foar de kamera omspringe.



https://fy.wikipedia.org/wiki/Pierre_Woodman

Pierre Woodman, echte namme: Jean-Paul Bouchet (29 april 1963), is in Frânsk
fotograaf, sjoernalist, pornoregisseur, pornoprodusint, pornoakteur,
senarioskriuwer en mainstream-akteur, dy't ek wol de skûlnamme Pierre
Boismonsieur brûkt hat. Hy hat likernôch 300 pornografyske film op syn namme
stean, wêrûnder megaproduksjes as Tatiana, The Pyramid en Xcalibur, en is de
bekendste en meast súksesfolle Jeropeeske makker fan pornografyske films ea.

Woodman waard yn 1963 berne yn 'e Auvernje, in lânstreek yn it middensuden fan
Frankryk. Hy hold op syn sechstjinde op mei skoalle, en hie dêrnei baantsjes as
barkeeper, ferkeaper en winkelbetsjinde. Yn 1980, doe't er santjin jier wie,
gied er yn tsjinst. Nei't er ôfswaaid wie, waard er plysjeman. Yn 1986, op syn
23ste, begûn er in karriêre as moade- en tillefyzjefotograaf. Trije jier letter,
yn 1989, wied er belutsen by de oprjochting fan it tydskrift Hot Vidéo, dat de
Frânske pornoyndustry ta ûnderwerp hie. Neitiid wurke er in hoart as sjoernalist
foar dat blêd.

Yn 1992 waard er troch de Sweedske pornografyske filmstudio Private oannommen,
yn 't earstoan inkeld as pornoakteur, mar fan 1993 ôf ek as regisseur. Neitiid
joech er al rillegau syn aktearwurk deroan om him op it regissearjen ta te
lizzen. Hy wie noch gauris as pornoakteur aktyf, mar allinnich mar mear yn it
ferlingde fan syn regisseurskip. Neffens de Internet Adult Film Database (IAFD)
hat er sûnt 1992 yn 154 pornografyske films aktearre, wylst er as regisseur
likernôch 300 pornofilms makke, mear as 2.000 pornografyske sênes draaid en sa'n
1.500 pornografyske fotorapportaazjes dien hat. Underwilens hied er de skûlnamme
Pierre Woodman oannommen. "Woodman" is in feringelsking fan 'e bynamme dy't er
as opslûpen jonge hie, mei't er goed wie yn it beklimmen fan beammen. Hy wie him
folslein ûnbewust fan 'e dûbele betsjutting dy't it wurd "wood" yn it Ingelsk
(of alteast yn it Amerikaansk-Ingelsk) hat (dêr't it behalven "hout" en "bosk"
ek "ereksje" betsjut), en moast dêr by syn earste besyk oan Las Vegas, yn 1995,
op wiisd wurde troch de Amerikaanske pornoaktrise Jenna Jameson.

Mei syn iere regissearwurk, meast fan ôfleverings fan it fideomagazine Private
Magazine, makke Woodman safolle yndruk, dat de baas fan Private, Berth Milton
jr., him almar gruttere projekten taskode, lykas de films The Golden Triangle 1
en 2, dy't yn 1994 yn Tailân opnommen waarden. Ferskate megaproduksjes (alteast
foar pornografyske begripen) folgen, mei de The Pyramid-trilogy, dy't mei in
budget fan $1,2 miljoen yn 1996 foar in diel temûk yn Egypte opnommen waard
(dêr't pornografy strang ferbean is), en de Tatiana-trilogy, dy't yn 1997 en
1998 mei in budget fan $600.000 yn Hongarije draaid waard. Oare grutte
produksjes dy't Woodman foar Private makke, wiene The Gigolo diel 1 en 2 (1995);
de The Tower-trilogy (1995); de yn Súd-Afrika opnommen films Cape Town 1 en 2 en
Kruger Park (1996); Sweet Baby diel 1 en 2 (1996/1997); The Fugitive diel 1 en 2
(1997); That'$ Life diel 1 en 2 (1998); Fatal Orchid diel 1 en 2 (1998);
Indecency diel 1 en 2 (1998); Domestic Affairs (1999); en de trilogy Riviera
(2000/2001), wêrfoar't er in budget fan $450.000 ta syn foldwaan hie.

Yn 1997 sette Woodman fierders útein mei syn Castings X-rige. Dat binne opnamen
dy't sabeare de alderearste audysjes sjen litte dy't pornoaktrises yn 'e dop by
Woodman dogge. De rige waard fan 1997 oant 2003 útbrocht troch Private ûnder
namme Private Castings X, en dêrnei troch de Amerikaanske studio Hustler Video
as de Hustler Casting Couch-searje. Fan 2008 ôf produsearre Woodman nije dielen
fia syn eigen produksjemaatskippij Woodman Entertainment. Woodman sels hâldt
stiiffêst fol dat it allegear orizjineel materiaal is, en dat er al yn 1992
begûn is om audysjes op te nimmen. Hy beweart dat er dat yn it begjin poer die
om't er benaud wie beskuldige te wurden fan seksuële oantaasting, fral nei't de
Amerikaanske bokser Mike Tyson feroardiele wie foar ferkrêfting yn in motel yn
Indianapolis. Letter soe dan it lumineuze idee by him opkommen wêze om al dy
fideo's dy't blykber yn syn garaazje of by him op 'e souder leine te stofgarjen,
as realitypornografy fan it casting couch-subsjenre op 'e merk te bringen. Net
ien kin bewize dat it net sa gien is as dat er seit, mar de measte insiders yn
'e pornoyndustry liket it in bytsje té tafallich, en oer it algemien giet men
derfan út dat it hjir giet om yn sêne set materiaal. Hoe dan ek, de Castings
X-searje wie in grut súkses, en groeide út ta de bêst ferkeapjende pornografyske
filmrige fan 'e wrâld.

It is trouwens sûnder mear wier dat Woodman in protte audysjes dien hat; sels
hâldt er it op rom 7.000. Nei de ein fan 'e Kâlde Oarloch, yn 1989, en it
útinoarfallen fan 'e Sovjet-Uny, yn 1991, die der him in heal wrâlddiel iepen
dat op pornografysk mêd ûnûntgûn gebiet wie. Pierre Woodman wie ien fan 'e
earsten dy't yn dat gat sprong, en geandewei de njoggentiger jierren hold er
withoefolle audysjes yn fral Hongarije, Tsjechje en Letlân. Under de
pornoaktrises dy't er op dy manear ûntdutsen hat, binne: Nikki Anderson, Ania,
Laura Black, Gabriella Blicq, Gabriella Bond, Blondie, Bettina Campbell, Rita
Cardinale, Monique Covét, Caylian Curtis, Sandra Dark, Barbara Doll, Rita
Faltoyano, Anita Gyöngy, Simone Horvath, Joy Kiss, Joo Min Lee, Kristina Lion,
Lolita, Angelica Mirai, Barbara Molat, Demia Moor, Jennifer Red, Ines en Inga
Ridere, Karma Rosenberg, Aliza Rusk, Tania Russof, Silvia Saint, Kristina
Schwartz, Natasha Storm, Julia Tchernei, Agnes Tilli, Coralie Trinh Thi, Vanda
Vitus en Cassandra Wilde.

Yn 1999, doe't realitypornografy en gonzopornografy tige by tige yn opkomst
wiene, spile Woodman dêr op yn mei syn Superfuckers-rige foar Private, dy't
úteinlik tolve ôfleverings krige. Ein 1999 waard er útnûge troch de Amerikaanske
pornoprodusint Larry Flynt, eigner fan it LFP-konglomeraat, dêr't û.m. it blêd
Hustler en de studio Hustler Video ta hearre, om oer te stappen nei syn bedriuw.
Hustler Video wie yn 1998 oprjochte, en Flynt socht in pornoregisseur fan namme
om it nije label yn 'e merk te setten. Woodman gie op it oanbod yn, en tekene yn
2000 in fiifjierrich kontrakt mei Flynt, dêr't in salaris fan $5 miljoen mei
muoid wie.

Foar Hustler Video makke Woodman û.m. ôflevering 13 oant en mei 25 fan
Superfuckers; de Anal Intensive-rige, besteande út trettjin dielen; de Hustler
Casting Couch-searje, in fuortsetting fan 'e Castings X-rige; 24 dielen fan 'e
searje Hustler XXX; en fjouwer dielen fan Hustler EXXXotica. Mar oars as Berth
Milton jr., de eigner fan Private, joech Flynt frijwol neat út oan
ferkeapbefoardering, en ferliet er him ynstee poer op 'e nammebekendheid fan
Hustler-merk (it blêd Hustler is yn 'e Feriene Steaten nei de Playboy it grutste
neakenblêd) en op mûle-ta-mûlereklame. Dat siet Woodman aardich dwers, dy't fan
betinken wie dat er folle mear ferkeapje kinnen hie mei in fatsoenlike
reklamekampanje. Hy die in stik as wat megaproduksjes foar Hustler Video, lykas
Brazilian Snake diel 1 en 2 (2001/2002), mei in budget fan $520.000, en
Manipulation (2004), mei in budget fan $430.000, mar út teloarstelling oer it
brekme oan promoasje fan syn produkten wegere er yn 2005 úteinlik om syn
kontrakt te ferlingjen.

Ynstee kearde Woodman werom by Private, nei't Berth Milton jr. him dêrta útnûge
hie. Foar Private makke er de trilogy Sex City, in pornografyske "remake" fan
regisseur Frank Miller syn mainstream-súkses Sin City, wêrby't er sels de foar
dy film karakteristike swart-wyt-sinematografy mei hjir en dêr ynbrochte spatten
felle kleur oernaam. Sex City waard yn syn gehiel yn high definition filme, mei
in budget fan €540.000. It earste diel waard útbrocht yn maaie 2006, en klom yn
fiif wiken tiid op ta de bêst ferkeapjende titel yn 'e skiednis fan Private. Yn
juny fan dat jier berikte er sels yn 'e Feriene Steaten it earste plak op 'e
ferkeapranglisten. Likegoed kundige Woodman dyselde moanne noch oan dat er
(alwer) by Private wei gie, diskear om foar himsels te begjinnen.

Yn 'e simmer fan 2006 rjochte Woodman yn it Spaanske Barseloana syn eigen
filmstudio op, dy't er Pierre Woodman Entertainment neamde (gauris ôfkoarte ta
Woodman Entertainment). It earste filmprojekt fan dat nije label wie diel ien
fan 'e trilogy en megaproduksje Xcalibur, dat yn augustus 2006 opnommen waard
mei it foar pornografyske termen ûnbidich grutte budget fan €800.000 en in
útsûnderlik grutte cast fan 40 aktrises, 35 manlike akteurs en 250 figuranten.
Yn 'e jierren dêrop folgen de beide oare dielen fan Xcalibur en noch ferskate
oare grutskalige projekten. Pierre Woodman is ien fan 'e bekendste en sûnder mis
de súksesfolste Jeropeeske pornoregisseur. Hy hat trije Hot d'Ors wûn (wat
foarhinne de wichtichste Jeropeeske pornografyprizen wiene), twa Ninfa Awards
fan it Ynternasjonaal Eroatysk Filmfestival fan Barseloana, en ien Amerikaanske
AVN Award (de Oskar fan 'e pornowrâld).

Njonken syn karriêre yn 'e pornografy is Woodman ek noch altiten wurksum as
moadefotograaf, en docht er fotorapportaazjes foar renommearre tydskriften,
lykas Vogue en Blast. Troch syn audysjes hat er yn it ferline net inkeld nij
talint foar syn pornofilms ûntdutsen, mar ek nije fotomodellen en mannekêns,
dy't gauris kontrakten tekene hawwe by grutte modelleburo's, lykas Alla
Krivotsjejeva by Elite. Fierders hat Woodman ek as mainstream-akteur wurke. Sa
spile er himsels yn 'e Spaanske spylfilm Yo Puta, njonken Hollywood-aktrises
Denise Richards en Daryl Hannah. Yn 2009 makke de Amerikaanske stjoerder HBO in
52 minuten duorjende dokumintêre oer Woodman syn libben, The Pierre Woodman
Story.

Woodman hat trije kear troud west, en is de heit fan twa bern, wêrûnder de
Frânske skriuwster Alexandra Geyser. Op 12 july 1996 troude er mei de (troch
himsels ûntdutsen) Letske pornoaktrise Tania Russof. Yn 2000 skieden hja op
freonskiplike termen. Sûnt 2002 wennet Woodman gear mei it fotomodel Sophie
Paris.



https://fy.wikipedia.org/wiki/Paradys

It paradys hat yn de folksmûle de betsjutting 'it plak dêr't libben hearlik is',
oftewol in oarde mei in waarm klimaat, moaie fegetaasje, oerfloed,... Nei't wy
witte waard it wurd foar it earst brûkt troch de Easterske histoarikus
Ksenoponus, dy't dêrmei de prachtige parken beskreau fan de Perzyske keningen en
foarsten. It âld-Perzyske wurd foar paradys is paridæza, dat yn it Gryksk oerset
is as Peri (der omhinne) teichos (in muorre).

Neffens it bibelboek Genesis wie it Paradys it plak dêr't de 'libbensbeam' stie
en dêr't de earste minsken Adam en Eva libbe hawwe. It paradys wurdt ek wol de
Tún fan Eden neamd.

Yn it kristendom, de Islam en it Joadendom hat it wurd paradys in wiid
omfiemjende betsjutting. Yn al dizze godstsjinsten is it paradys it plak dêr't
de siel fan in minsk hinne giet nei syn dea. De kristenen brûke it ek wol as in
oar wurd foar Himel.

It ferhaal fan Inki en Ninti is in Sumearysk ferhaal oer Inki, dy't in hiele
moaie tún hie; mar op in stuit waard hy bot siik fan in frucht út syn tún en
Inki frege oan God oft er him wol in frommes stjoere woe om him better te
meitsjen. God stjoerde him in frou, Ninti, ek wol Ninharsag neamd, wat eat as
'ribfrou' betsjut yn it Sumearysk. Dêrom wurdt ek wol tocht dat it Bibelferhaal
oer Adam en Eva basearre is op it ferhaal oer Inki en Ninti.



https://fy.wikipedia.org/wiki/Omgong_fan_Frankryk

De Omgong fan Frankryk (Frânsk: Tour de France, ek wol Le Grand Boucle) is in
hurdfytswedstryd yn Frankryk. De omgong, dy't jildt as de dreechste en earfolste
wedstriid fan it hurdfytsseizoen, wurdt yn etappen troch gâns Frankryk fytst. It
begjin is somtiden yn in oar lân, mar de oankomst is altiten yn Parys.

De Omgong fan Frankryk is yn 1903 foar it earst holden, organisearre troch de
krante l'Auto, mei it doel mear kranten ferkeapje te kinnen. Wie de Omgong
eartiids ien wike, wêryn de hurdfytsers somtiiden dei en nacht fytse moasten op
fytsen sûnder fersnellings, hjoeddeis is de omgong trije wiken, mei in totale
afstân fan om en de by 3500 - 4000 km.

De omgong is sa populêr wurden dat stêden sels jild betelje om oankomstplakken
wêze te kinnen. Njoggen kear is der in etappe yn in Nederlânske stêd eindige:
Amsterdam hie in 1954 de primeur, Maastricht yn 1969, Skeveningen en Rotterdam
yn 1973, Leien en Sint-Willebrord yn 1978, De Bosk yn 1996 en Falkenburch yn
1992 en 2006.

Sûnt 1984 is der ek in Omgong fan Frankryk foar froulju (Frânsk: La Grande
Boucle Féminine Internationale).

De súksesfolste hurdfytser yn de Omgong fan Frankryk is de Amerikaan Lance
Armstrong, dy't 7 kear efterinoar, 1999 oant 2005, oer de hiele omgong de
fluchste wie. Yn al die jieren dat de Omgang ferriden wurdt, hawwe der oant no
ta twa Nederlânders wûn. De earste wie Jan Janssen dy't yn 1968 it fluchst wie,
en yn 1980 behelle Joop Zoetemelk it giele mouhimd.



https://fy.wikipedia.org/wiki/Oerstreaming

In oerstreaming is in barren wêrby't in soad wetter út in see of mar plakken
berikt dy't gewoanwei net ûnder wetter steane. As soks slimme foarmen oannimt
wurdt sprutsen fan wettersneed of ramp. Lân dat troch in oerstreaming definityf
ferlern giet, wurdt wol ferdronken lân neamd.

Yn Nederlân en omlizzende lannen komme oerstreamingserstromingen benammen troch
de Noardsee, dy't troch stoarm opdreaun wurdt, wêrtroch't diken trochbrekke
kinne. Kombinaasje mei in springtij en/of hege wetterstannen yn de ûnderrin fan
de grutte rivieren kan dit effekt noch fersterkje. By de lêste grutte
stoarmfloed, de Wettersneed fan 1953, hie de kombinaasje fan in lang oanhâldende
swiere noarwesterstoarm en in springfloed rampsillige gefolgen. It
oerstreamingsrisiko kin fêststeld wurde middels modellen.

Mar ek lâns de rivieren binne faker diken trochbrutsen. Ekstreme reinfal yn de
boppestroomske gebieten of in soad teiwetter út de Alpen kin lide ta
wetteroerlêst. Neist heechwetter kinne ek oare oarsaken ta oerstreamings liede,
lykas dykfersakkingen troch lang oanhâldende drûchte. Oars as by in oerstreaming
troch seewetter rint it rivierwetter yn heger lizende gebieten nei ferrin fan
tiid fansels wer wei, mar kin wyls foar in soad skea en oerlêst soargje. Yn
leger lizzende gebieten moat wetter út leechlizzende polders weipompt wurde.

Yn tropyske lannen kinne oerstreamings ûntstean troch de enoarme reinfal yn de
Moesson. Yn begelyks Banglades hawwe hjirtroch meardere rampen west (ûnder oare
yn 1989 en yn 2004). Seebevings kinne liede ta Tsunamy's, floedgolven dy't
grutte skea oanrjochtsje as se de kust reitsje. En yn 2006 krige East-Java te
krijen mei in modderstream fan ekstreme grutte. Hjirby begûn de modder út de
grond te streamen nei boarwurk.

Yn Nederlân hawwe sûnt de Midsiuwen in soad oerstreamings fanút de see west. In
soad krigen de namme fan de hillige waans dei it dy dei wie. Fandêr dat meardere
floeden deselde namme krigen hawwe. In karút fan fan slimme stoarmfloeden:

Lâns de grutte rivieren brutsen ek faak diken troch. Tusken 1750 en 1800
allinnich al 152 kear. Nei de oprjochting fan it 'Bureau voor den waterstaat'
(it hjoeddeiske Rykswettersteat) yn 1798 nom dy frekwinsje ôf. Sûnt ein
achttjinde iuw hienen de grutte rivieren acht kear te krijen mei ege
wetterstannen. SEis kear late dat ta grutte dyktrochbrekken en oerstreamings.
Dyktrochbrekken yn it rivieregebiet nei 1780:

Yn 1993 soarge heechwetter op meardere plakken lâns de grutte rivieren -
hoewol't der gjin diken trochbrutsen - foar in soad oerlêst. Yn 1995 folge wer
in heechwetterweach. Dit was de heechste sûnt 1926. Omdat twifele waard oan de
stabiliteit fan de diken, waarden yn jannewaris 1995 binnen in wike tiid sirka
250.000 minsken evakuearre, en ek de komplete feebeslaggen fan de boeren yn it
gebiet. Doe't nei in pear dagen it wetter sakke en der gjin diken beswykten
koenen de evakuees werom. Neist brânwar en leger waarden yn 1993 (17) en 1995
(60) spesjalisearre ienheden mei rêdingsflet en treende bemanning fan
Rêdingsbrigade Nederlân (KNBRD) oproppen en ynsetten foar evakuaasje en
helpferliening yn de oerstreamde gebieten.

Ek fûleinige reinfal hat sûnt ein 20e iuw meardere kearen foar wetteroerlêst
soarge.

Om dykrtrochbrekken better te begripen wurde no mei opsetsin diken trochbrutsen.
Dit bart op de Itichdyk, in laboratoarium wêryn't diken boud wurde en fernield.
Sensorsystemen lizze it heule proses fêst. It ûndersyk nei de sensorsystemen
sels foarmet de basis foar de ûntwikkeling fan in warskôgingssysteem foar
dykfalen.



https://fy.wikipedia.org/wiki/Odyssee

De Odyssee, yn it oarspronklike Aldgryksk: Ὀδύσσεια, Odysseia (of Odusseia), is
in ier Gryksk epos dat taskreaun wurdt oan 'e grutte (en neffens de tradysje
bline) skriuwer en dichter Homêros (of Homearus), dy't om 850 f.Kr. hinne libbe
hawwe moat. It kin min ofte mear beskôge wurde as in ferfolch op it oare grutte
dichtwurk fan Homêros, de Ilias. Saakkundigen binne it der lykwols oer iens dat
de Odyssee en oare, soartgelikense wurken wierskynlik earst lange tiid mûnling
oerlevere en pas letter skriftlik fêstlein binne. Dat soe dus betsjutte dat
Homêros inkeld in al besteand wurk op skrift steld hat. De Odyssee bestiet út
12.110 yn daktylyske heksameters fêstleine dichtregels, dy't skreaun binne yn it
saneamde Homearysk Gryksk, in literêre griemmank fan doetiidske Grykske
dialekten.

It epos fertelt it ferhaal fan 'e omdoarmings fan Odysseus, de Grykske kening
fan Itaka (yn Romeinske myten Ulysses neamd), dy't nei de ôfrin fan 'e
Trojaanske Oarloch nei hûs reizget, mar doemd is om tsien jier lang op see om te
swalkjen mei't er de seegod Poseidon tsjin him yn 't harnas jage hat. De titel
is ûntliend oan 'e namme fan 'e haadpersoan. Mei de Ilias heart de Odyssee ta de
âldste oerlevere wurken fan 'e Westerske literatuer en hat it in grutte ynfloed
útoefene op 'e Westerske kultuer; de Odyssee is ek op withoefolle manear
adaptearre ta oare media, en it wurd "odyssee" is yn in grut tal Westerske
talen, wêrûnder it Frysk, in epyske en suver einleaze reis kommen te betsjutten.
Yn 2004 kaam der fan klassyk oersetter Klaas Bruinsma in Fryske fertaling fan 'e
Odyssee út.

Der wurdt gauris twifele oft de Odyssee wol fan deselde skriuwer is as de Ilias.
De Odyssee hat nammentlik guon histoaryske en taalkundige ferskynsels dy't derop
lykje te wizen dat it wurk in heale iuw jonger is dan de Ilias. Beide epossen
hawwe troch iuwen fan mûnlinge oerlevering wizigings ûndergien en binne
sadwaande it wurk fan generaasjes fan dichters dy't it ferhaal oaninoar
oerdroegen. Ynhoefier't de ferzjes fan 'e Ilias en de Odyssee dy't wy hjoed de
dei kenne beide troch ien dichter mei de namme Homêros skreaun binne, is dreech
mei wissichheid te sizzen. Yn alle gefallen binne beide wurken him yn 'e Aldheid
taskreaun.

De Odyssee is nei alle gedachten op skrift steld oan 'e ein fan 'e achtste iuw
f.Kr., earne yn Ioanje, de Grykske krite oan 'e westkust fan Lyts-Aazje. De taal
dy't dêrfoar brûkt waard is in literêre griemmank fan it Aldgryksk, wêryn't
Ioanysk Gryksk, Eoalysk Gryksk en oare doetiidske dialekten trochinoar mjukse
wurde. De 12.110 fersregels yn daktylyske heksameters, dêr't de Odyssee út
opboud is, binne opdield yn 24 boeken of sangen, dy't nûmere binne mei lytse
Grykske letters α (alfa) oant ω (omega). Under de meast yn it each springende
eleminten fan it epos binne de non-lineêre plot, en de ynfloed op 'e foarfallen
fan it ferhaal, net inkeld troch de dieden fan krigele fjochters, mar ek troch
froulju en slaven. De ferneamde begjinregels fan it epos binne sa:

De Odyssee hie oarspronklik noch in ferfolch, de Telegony, in epos dat net fan
'e hân fan Homêros wie, mar yn 'e Aldheid almeast taskreaun waard oan Kinaithon
fan Sparta. De Telegony is lykwols ferlern gien, en wy witte inkeld út oare
boarnen dat it bestien hawwe moat.

De Odyssee behannelet de lêste 41 dagen fan 'e jierrenlange omdoarmings fan
Odysseus, de kening fan it Grykske eilân Itaka. Tsien jier nei de ôfrin fan 'e
Trojaanske Oarloch is it dy krigele held noch altyd net slagge om syn thús te
berikken. De oarsaak dêrfan is dat er him de hate fan 'e seegod Poseidon op 'e
hals helle hat, dy't syn skip dêrom almar wer fan 'e koerts reitsje lit en him
en syn maten yn nuodlike aventoeren stoart. De iennichste reden dat Odysseus nei
tsien jier noch libbet, is dat er nea de stipe fan 'e goadinne Atene ferlern
hat; hja stelt alles yn it wurk om him in beholden thúskomst te besoargjen.
Thús, op Itaka, is Odysseus syn soan Telemachus ûnderwilens folwoeksen wurden.
Hy dielt syn heite hûs mei syn mem Penelope en in kliber fan 108 bolbjirkene
jongfeinten, de saneamde "Frijers", dy't besykje Penelope safier te krijen dat
se ien fan harren ta man nimt yn it stee fan 'e deawaande Odysseus, wylst se yn
'e tuskentiid op 'e gastfrijens fan 'e húshâlding fan Odysseus tarre en syn
rykdom opite.

It epos iepenet in medias res (d.w.s. middenyn 'e ferwikkelings), as Atene yn in
opienfolging fan momkapen de jonge Telemachus oantrunet om ôf te setten fan
Itaka om nijs oer syn heit te sykjen. Nei in reis oer see en oer lân komt
Telemachus oan yn Sparta, dêr't er fernimt dat Odysseus finzen holden wurdt
troch de seenimf Kalypso. Dan ferspringt it perspektyf nei Odysseus ta. Hy wurdt
al sân jier finzen holden op Kalypso har eilân, mei't de seenimf smoarfereale op
him wurden is. Lykwols, hy hat nea tajûn oan har besykjen om syn leafde te
winnen. No stjoert de oergod Seus op ynskunen fan Atene de god Hermes, de
boadskipper fan 'e goaden (en Odysseus syn oerpake), dy't Kalypso bepraat om
Odysseus gean te litten. Dan bout Odysseus in flot en ûntsnapt er einlings en
te'n lêsten fan it eilân, mar al rillegau ûntdekt Poseidon wat der geande is, en
hy tebrizelet it flot. Odysseus spielt oan op it eilân fan 'e Faiaken. Dêr wurdt
er fûn troch it fanke Nausikaä, dat him foar har heit Alkinoes, de kening fan 'e
Faiaken bringt. Hy wurdt yn 't earstoan net nei syn namme frege, en bringt
ferskate dagen mank de eilanners troch. Dan heart er de bline bard Demodokus
sjongen en freget Odysseus him om it liet fan 'e mûklist mei it Hynder fan
Troaje foar te dragen, in mûklist dy't er sels optocht hie. As er de bard dêroer
sjongen heart, kriget er it te krap en fertelt er wa't er is en wat him sûnt syn
ôfreis út Troaje oerkommen is.

Nei't se in ynfal yn it lân fan 'e Kikoanen dien hiene, rekken hy en syn tolve
skippen alhiel harren koerts kwyt yn in opienfolging fan stoarmen. Nei in besyk
oan it eilân fan 'e Loatusiters (of Lotofagen), waarden se op in oar eilân
finzen nommen troch de sykloop Polyfemus, dy't úteinsette mei it by de tiid lâns
opiten fan Odysseus syn mannen. Uteinlik ûntkamen se oan him nei't Odysseus him
syn iene each útstutsen hie, mar ear't er ôfsette, fertelde er de sykloop
ûnnoazeldernôch syn namme. Polyfemus rôp dêrop syn heit oan, de seegod Podeidon,
dy't Odysseus út wraak ta syn tsienjierrige swalkerstocht ferflokte. Neitiid
brochten Odysseus-en-dy in hoart troch by Eoalus, de broer fan Poseidon en de
god fan 'e winen. Dyselde joech Odysseus in sek dêr't alle winen útsein de
westewyn yn sieten. Dêr soene se, nettsjinsteande Poseidon syn wjerstân, wer mei
thúskomme moatten hawwe, mar krekt doe't Itaka yn sicht wie, iepenen de gjirrige
seelju de sek wylst Odysseus eefkes mei it fel oer de eagen lei, mei't se
mienden dat der goud yn siet. It resultaat wie in stoarm dy't harren wer
weromblies nei wêr't se weikommen wiene.

Nei't Eoalus wegere hie harren nochris te helpen, waarden de alve oare skippen
yn 'e haven fan it eilân fan 'e kannibalistyske Laistrygoanen ferneatige.
Odysseus sylde mei syn iennichst oerbleaune skip fuort en besocht in oar eilân,
dêr't de heksegoadinne Kirke tahold. Dy feroare de helte fan syn mannen yn
ferwyldere bargen, dêr't de oare helte jacht op makke. Troch yngripen fan Hermes
ûntkaam Odysseus sels oan dat lot. Yn ruil foar syn leafde stimde Kirke dermei
yn om syn mannen werom te feroarjen, wêrnei't se in jier op har eilân taholden
om te bekommen fan alle tsjinrampen. Doe't se úteinlik wer ôfsetten, wisten se
mei de ynstruksjes fan Kirke de westlike râne fan 'e wrâld te berikken, dêr't
Odysseus offers brocht oan 'e deaden en mei in grut tal geasten kommunisearre,
wêrûnder dy fan syn eigen mem (dy't him fertelde fan 'e Frijers dy't syn frou
Penelope hieltyd fierder ûnder druk setten), en fierders dy fan Agamemnon en
Achilles.

Nei't se behâlden op it eilân fan Kirke weromkeard wiene, joech dy harren rie
oangeande harren fierdere reis. Sa sylden hja foarby it eilân fan 'e sirenen
(dy't seelju lokken mei harren prachtige sang en sa harren skippen op 'e rotsen
rinne en sinke lieten). Dêrby hiene alle opfarrenden de earen tichtstoppe mei
bijewaaks, útsein Odysseus, dy't it gesang hearre woe en him oan 'e mêst
fêstbine litten hie. Dêrnei fearen se tusken it seiskoppige meunster Skylla en
de draaistream Charybdis troch, wêrby't se seis man ferlearen. Se kamen oan op
it eilân Thrinakia, dêr't se fêst kamen te sitten om't Seus in stoarm opkomme
liet. Wylst Odysseus der eefkes net by wie, makken syn mannen jacht op 'e
hillige kij fan 'e sinnegod Helios, om't harren iten oprekke wie. Helios easke
dêrop fan Seus dat dy harren straffe soe foar har hillichskeining. Dat, doe't se
einlings ôfset wiene fan Thrinakia, waarden se weromblazen dat út nei Charybdis
ta en litten se skipbrek. Allinnich Odysseus sels oerlibbe it; hy spielde oan op
it eilân fan Kalypso, dêr't er sân jier lang finzen holden waard.

De Faiaken, dy't djip ûnder de yndruk binne fan Odysseus syn ferhaal, en dy't
boppedat betûfte seelju binne, bringe Odysseus thús. Op Itaka oankommen, wurdt
er fan stal feroare troch de goadinne Atene, sadat er earst ris sjen kin hoe't
it lân derhinne leit. Mei it uterlik fan in bidler bejout er him nei it hûs fan
'e bargehoeder Eumaius, dy't er útkloarket oangeande de sitewaasje op it eilân.
Underwilens sylt syn soan Telemachus út Sparta wei wer nei hûs, wêrby't er in
mûklaach fan 'e Frijers ûntwykt. Ek hy komt by Eumaius thús, en dan fertelt
Odysseus syn soan wa't er is. Los faninoar geane se dan nei it hûs fan 'e
kening, dêr't Odysseus as bidler bespot wurdt troch de Frijers. Lykwols hâldt er
fêst oan syn momkape, om't er earst de trou fan Penelope op 'e proef stelle wol.
Dy trochstiet de test mei glâns, en de oare deis lit se, dêrta oantrune troch
Atene, de Frijers in wedstryd bôgesjitten hâlde mei as priis dat de winner mei
har trouwe mei. Odysseus docht ek mei en wint de wedstryd. Dan deadet er, holpen
troch Telemachus en Eumaius, alle Frijers, om dêrnei al dyjingen fan it
tsjinstfolk op te hingjen dy't it mei de Frijers holden hawwe. Pas as dat
allegear syn beslach krigen hat, fertelt er oan Penelope wa't er is. Sy hat dêr
earst sa har twifels oer, mar hy wit har te oertsjûgjen, en sa wurde man en frou
nei tweintich jier mei-inoar weriene. (De measte saakkundigen beskôgje dit as de
oarspronklike ein fan 'e Odyssee en de rest as in lettere tafoeging.)

De deis dêrop geane Odysseus en Telemachus op besite by Odysseus syn âlde heit
Laertes, dy't er ek mar mei muoite fan syn identiteit oertsjûgje kin. De
bewenners fan Itaka binne Odysseus dêrhinne folge, en nimme him no nei dat er
twa generaasjes manlju fan it eilân de dea dien hat: de bemanning fan syn tolve
skippen, dy't him folge wie nei Troaje en op 'e weromweis omkommen is, en no de
Frijers, dy't er eigenhandich út 'e ljochten holpen hat. De goadinne Atene komt
dan as in deus ex machina fanwegen en bepraat beide partijen om 'e bloedwraak op
te jaan. Dêrmei hearsket der wer frede op Itaka.

De almar oanduorjende aventoeren yn 'e Odyssee ferwize faaks nei in djippere,
ûnderlizzende gedachte en/of moraal. It haadmotyf is grif de syktocht fan
Odysseus nei himsels, en Penelope is dêrby de ferpersoanliking fan syn eardere
gelok en noflikens. De ekspedysje nei Troaje betsjut foar Odysseus in fierdere
mentale groei fan himsels yn in wrâld fan macht, geweld en eigenbelang. Mei de
ynname fan Troaje is syn grutste doel berikt, mar likegoed ûntstiet dêrtroch in
krisis: it weromfallen op jinsels, en it ûntdekken fan leechte en ôfstân. Under
de drege weromreis wurdt Odysseus stadichoan lottere fan alle uterlike, benammen
materiële binings, lykas rykdom, macht, freonen, ensfh. Alle nei bûten ta
rjochte gefoelens, lykas eangst en langstme, ferdwinen stadich en meitsje plak
foar de rêstige wiisheid fan 'e "thúskomst" yn jinsels.

De Odyssee is ien fan 'e âldste ferhalen fan 'e Westerske kultuer en hat troch
de iuwen hinne in ûnbidige ynfloed útoefene op 'e Westerske literatuer, te
begjinnen yn 'e Aldheid, doe't de Romeinske dichter Fergilius (mooglik yn oerlis
mei de histoarikus Titus Livius) de Aeneïs skreau, in Latynsk epos dat foar in
part troch de Odyssee ynspireare is en dat ferhellet oer de omdoarmings, nei de
fal fan Troaje, fan 'e Trojaanse held Aeneäs (dy't neffens ien leginde de stêd
Rome stifte hawwe soe). Ek letter liet de Odyssee syn ynfloed jilde. Sa binne in
protte aventoeren fan it bekende personaazje Sinbad de Seeman, út it Arabyske
Boek fan Tûzen en Ien Nacht, frijwol letterlik oernommen út 'e Odyssee. Yn 'e
njoggentjinde iuw skreau de Ierske skriuwer James Joyce syn masterwurk Ulysses,
oer in dei út it libben fan Leopold Bloom en Stephen Dedalus. Alle haadstikken
dêrfan korrespondearje mei in haadstik út 'e Odyssee.

Yn 'e moderne tiid is de Odyssee boppedat adaptearre ta withoefolle oare media,
lykas (moderne) poëzij, satires, byldferhalen, strips, toanielstikken, musikals,
animes en films. Ut 'e lêste jierren datearret bgl. de Hollywood-spylfilm O
Brother, Where Art Thou? (2000), fan 'e bruorren Joel en Ethan Coen, dy't op 'e
Odyssee basearre is, mei George Clooney yn 'e haadrol. Dy film fertelt it
ferhaal fan trije ûntsnapte finzenen, dy't op harren wei nei de frijheid
aventoeren belibje dy't ferwize nei de eksploaten fan Odysseus.

De earste Fryske fertaling út 'e Odyssee wie wierskynlik fan 'e hân fan Haring
Tjittes Piebenga (1907-1981), dy't ien sang oersette en publisearre yn it Frysk
Studinte Almenak fan 1933. Ek dr. Willem Kok (1903-1969) sette in sang oer, de
achttjinde, dy't er yn 1946 ôfprintsje liet yn it tydskrift De Tsjerne. Kok syn
âld-learling Klaas Bruinsma pielde al fan 'e jierren fyftich ôf út en troch mei
Homêros syn wurk om; tusken 1954 en 1960 publisearre er seis kear in fertaling
fan eigen hân fan in fragmint út 'e Odyssee yn it Frysk Studinte Almenak, ûnder
it pseudonym Euriteles. Yn 'e njoggentiger jierren, doe't er mei pinsjoen gien
wie, besleat er lykwols om dien wurk te meitsjen. Sa ferskynde yn 2004 fan syn
hân de earste folsleine Fryske oersetting fan sawol de Ilias as de Odysee (dy't
Bruinsma stiiffêst nei it Gryksk Odusseia neamt), by Steven Sterk, Utjouwer, te
Utert. Under mear foar dizze fertaling waard oan Bruinsma yn 2005 foar de twadde
kear de dr. Obe Postmapriis takend.



https://fy.wikipedia.org/wiki/Numeri

Numeri (in Latynske namme dy't in oersetting is oan it Grykske Ἀριθμοί,
Arithmoi, dat "Nûmers" of "Getallen" betsjut), yn it oarspronklike Hebriuwsk:
במדבר, Ḇamidḇar ("Yn de Woastyn"), is it fjirde boek yn sawol de joadske as de
kristlike Bibel. Yn 'e joadske Tenach falt it ûnder de Torah (de "Leare" of
"Wet"); yn it Alde Testamint fan 'e kristlike Bibel falt it ûnder de Wet. Numeri
beskriuwt hoe't de Israeliten nei fjirtich jier yn 'e woastyn omdoarme te hawwen
einlik oan 'e grinzen fan it Unthjitten Lân fan Kanaän komme te stean. It boek
is dêrmei de hichtepunt fan 'e úttocht út Egypte (beskreaun yn Exodus) en it
ferbûn dat God mei de aartsfaars oangien wie (yn Genesis). Neffens de tradysje
soe de profeet Mozes de skriuwer fan it boek wêze, mar út 'e tekst kinne
bibelwittenskippers opmeitsje dat it pas nei de ein fan 'e Babyloanyske
Ballingskip, yn 538 f.Kr., troch in preesterlike redigearring syn úteinlike
foarm krigen hat. Dêrfoar wie der nei gedachten al iuwenlang oan wurke troch in
opienfolging fan skriuwers. De âldste tekstlaach, dy't de Jahwist neamd wurdt,
datearret mooglik út it regear fan 'e Israelityske kening Salomo, om 950 f.Kr.
hinne. De earste folsleine Fryske oersetting fan Numeri stie yn 'e fertaling fan
it Alde Testamint, fan dû. Geart Aeilco Wumkes en Eeltsje Boates Folkertsma,
dy't yn 1943 útkaam.

Numeri giet fierder dêr't Exodus ophold, te witten by de berch Sinaï, yn 'e
Sinaï-woastyn, dêr't de Israeliten, de neikommelingen fan 'e aartsfaars,
oankommen wiene nei harren úttocht út Egypte. Nei't der in folkstelling holden
is, tsjogge se op nei it Unthjitten Lân fan Kanaän, mar as se dêr oankomme,
berjochtsje harren spionnen dat it lân bewenne wurdt troch mânske lju, goed
bewapene en wenjend yn sterke stêden. De moed ûntsinkt it folk, en hja wegerje
it lân yn te gean. Dêrop moatte se as straf fan God fjirtich jier yn 'e woastyn
omdoarmje, oant de wegereftige generaasje útstoarn is en harren bern it
Unthjitten Lân taparte krije sille.

Nei fjirtich jier fan omdoarmings yn 'e Sinaï keart yndie in nije generaasje
Israeliten werom dat út nei it Unthjitten Lân. Underweis dêrhinne ferslane se
efterinoar de Kanaänityske kening fan Arad, de Amorityske kening Sichon fan
Chesbon en kening Og fan Bazan. Dêrop lit Balak, de kening fan 'e Moäbiten, dy't
him troch dy flugge opmars bedrige fielt, de profeet Bileäm roppe om 'e
Israeliten te ferflokken, mar God stjoert in ingel om Bileäm ûnderweis te
deadzjen. De ezel fan 'e profeet is de iennichste dy't de ezel gewaarwurde kin,
en eltse kear as de ingel risselwearret om syn master dea te dwaan, wykt de
ezel, ta Bileäm syn argewaasje, fan it paad ôf. Uteinlik jout God de ezel de
macht om te sprekken, sadat er syn master it leksum lêze kin. Dan pas begrypt
Bileäm wat der oan 'e hân is, en ynstee fan 'e Israeliten te ferflokken, sprekt
er in seine oer harren út. Numeri einiget as de Israeliten oan 'e grinzen fan
Kanaän steane.

Gerben Colmjon sette yn 1863 in fragmint út Numeri oer yn it Frysk (Num.
6:24-26), dat útjûn waard as taheakke by dy syn Beknopte Friesche Spraakkunst.
Yn 1919 joech dû. Geart Aeilco Wumkes yn syn Ut 'e Heilige Dobbe, û.m. in
oersettingsfragmint fan eigen hân fan Numeri 24:5-9 út. De earste folsleine
útjefte fan Numeri stie yn it Alde Testamint fan Wumkes en Eeltsje Boates
Folkertsma, dêr't dy yn 1943 de earste Fryske bibeloersetting mei foltôgen. Om't
sawol teologen as taalkundigen beswieren tsjin 'e fertaling Wumkes-Folkertsma
hiene, waard fan 1966 ôf wurke oan in nije bibeloersetting, dy't yn 1978 útkaam
as de Nije Fryske Bibeloersetting (mei stipe fan 'e provinsje Fryslân, it
Nederlands Bijbelgenootschap te Haarlim en de Katholieke Bijbelstichting te
Bokstel). Dat is de fertaling dy't noch altiten yn gebrûk is, yn 'e foarm fan 'e
trêde, ferbettere druk fan 1995. De oersetting fan Numeri waard dêrby dien troch
dû. Bernard Smilde, dy't op taalkundich mêd ûnderstipe waard troch sawol Ulbe
van Houten as H. Twerda.



https://fy.wikipedia.org/wiki/Noas

De noas (Latyn: nasus) is by wringedieren (wêrûnder de minske) in anatomysk
útsteksel mei dêryn de beide noasters (of noasgatten), dy't mei de mûle by it
sykheljen de yn- en útlaten foar lucht binne. De hûdflappen oan 'e bûtenkanten
fan 'e noasters wurde de noaswjukken neamd. De noas sit yn 'e regel sintraal op
it gesicht. By it sykheljen hat de noas de funksje om 'e ynkommende lucht te
reinigjen en op te warmjen ear't dy fierder it lichem yngiet. By de yngong fan
'e noasters sitte de noashierkes, dy't foarkomme moatte dat grutte, skealike
dieltsjes yn 'e lucht de luchtwegen binnenkringe kinne.

Efter de noasters lizze de noasholtes mei dêryn oan wjerskanten trije
noasskelpen (concha nasalis), dy't beklaaid binne mei slymfluezzen en dy't it
oerflak fan 'e holte sterk fergrutsje. Dizze slymfluezzen binne goed trochblet
en waarmje de binnenkommende lucht sadwaande sterk op. Boppe-oan yn 'e
noasholte, ûnder de skedelbasis en tusken de eagen, sit by minsken it
rookslymflues mei it rooksintúch (ferbûn mei it brein troch de rooksenuw), al
wurdt dat yn it gewoane spraakgebrûk ornaris lykslein mei de hiele noas. De
lofter- en rjochternoasholte wurde faninoar skaat troch it noastuskenskud of it
noasseptum (septum nasi), dat bestiet út in foarste diel fan kreakbien en in
efterste diel fan bonke, de noasbonke. Hielendal efteroan komme de noasholtes út
yn 'e noas-kielholte of farynx. Troch de buis fan Eustachius stiet dat diel fan
it lichem streekrjocht yn ferbining mei de middenearen.

By bisten is de noas faak ferlinge ta in snút. Dêrby is troch folle gruttere
rookslymfluezzen de rooksin yn 'e regel ek folle grutter as by minsken. Benammen
hûneftigen steane om har "goede noas" bekend. By sokke bisten, dy't in wiete
noas hawwe (d.w.s. de bûtenkant fan 'e noas heart by har fochtich te wêzen),
ferfollet de noas ek de funksje fan rjochtingsorgaan, mei't se (krekt as oan in
befochtige opstutsen finger) oan har noas fiele kinne wêr't de wyn wei komt.



https://fy.wikipedia.org/wiki/Nij-Skotl%C3%A2n

Nij-Skotlân (Ingelsk: Nova Scotia, útspr.: ['no:uvǝ 'sko:uʃǝ]; Frânsk:
Nouvelle-Écosse; Skotsk-Gaelysk: Alba Nuadh) is ien fan 'e tsien provinsjes fan
Kanada. It leit yn it uterste súdeasten fan it lân, dêr't it mei Nij-Breunswyk
en Prins Edwardeilân gauris beflapt wurdt ûnder de namme fan de Kustprovinsjes
(the Maritimes). Teffens heart it ta de regio Atlantysk Kanada. Wat oerflak
oanbelanget is Nij-Skotlân ien fan 'e lytste provinsjes fan Kanada, mei mar 0,6%
fan it nasjonaal grûngebiet. De haadstêd en teffens de grutste stêd fan 'e
provinsje is Halifax. Neffens gegevens fan 'e folkstelling fan 2011 hie
Nij-Skotlân doe hast 922.000 ynwenners, wat delkomt op 2,8% fan 'e totale
Kanadeeske befolking.

De Ingelske namme foar de provinsje, Nova Scotia, is gewoan de Latynske
oersetting fan wat oars New Scotland wêze soe. De provinsje kaam oan dy
latinisearre namme yn in keninklike Ingelske oarkunde út 1621, wêryn't oan sir
William Alexander, greve fan Stirling it rjocht takend waard om it gebiet te
kolonisearjen dat no de Kustprovinsjes beslacht. Yn 'e oare beide iere
kolonistetalen fan 'e provinsje, it Frânsk en it Skotsk-Gaelysk, is de namme
Nouvelle-Écosse, resp. Alba Nuadh, wat beide kearen gewoan "Nij-Skotlân"
betsjut.

Nij-Skotlân hat in oerflak fan 55.283 km², wêrfan't 53.338 km² út lân bestiet en
2.599 km² út wetter. De provinsje leit op it Nij-Skotlânskiereilân, en wurdt
frijwol hielendal omsletten troch dielen fan 'e Atlantyske Oseaan. It
noardeastlikste fyfdepart fan Nij-Skotlân wurdt foarme troch it grutte Kaap
Bretoneilân, dat fuort tsjin it Nij-Skotlânskiereilân oan leit en der
tsjintwurdich mei ferbûn wurdt troch in seedyk, de Canso Causeway, troch de
Cansostrjitte.

Yn it noarden skiedt de Strjitte fan Noardumberlân Nij-Skotlân fan 'e provinsje
Prins Edwardeilân, wylst it mear nei it easten oan 'e kust leit fan 'e Saint
Lawrencebaai. Yn it noardeasten foarmet de Cabotstrjitte de skieding tusken Kaap
Bretoneilân en Nijfûnlân, yn 'e provinsje Nijfûnlân en Labrador. De súdeast- en
súdkusten fan 'e provinsje grinzgje oan 'e iepen Atlantyske Oseaan, wêryn't op
in ôfstân fan sa'n 175 km it frijwol ûnbewenne eilân Sable leit, dat ferneamd is
om 'e withoefolle skipbrekken dy't dêr yn it ferline foarkommen binne, en om 'e
keppel ferwyldere hynders dy't dêr libbet.

Yn 'e Fundybaai, dy't Nij-Skotlân yn it westen skiedt fan Nij-Breunswyk, fynt
twaris deis de tijbeweging mei it grutste hichteferskil fan 'e wrâld plak:
trochstrings 16 m. By opkommend tij rint eltse kear 100 miljard ton seewetter yn
'e 290 km lange see-earm. Oan 'e noardkant fan dat wetter, ynklamme tusken de
Strjitte fan Noardumberlân yn it noarden en de Fundybaai yn it suden, soarget de
Lâningte fan Chignecto foar in smelle lânbrêge mei de provinsje Nij-Breunswyk,
op it Kanadeeske fêstelân.

De oarspronklike bewenners fan Nij-Skotlân binne de Mikmak-Yndianen, dy't dêr al
taholden doe't yn 1604 de earste Jeropeänen arrivearren. Yn 1605 stiften Frânske
kolonisten yn Nij-Skotlân, te Port Royal, oan 'e kust fan 'e Fundybaai, de
earste permaninte Jeropeeske delsetting yn Kanada (en teffens de earste yn
Noard-Amearika benoarden Sint-Augustinus, yn Floarida). Dat wie it oanbegjin fan
'e Frânske koloanje Akadia. De folgjende oardel iuw wiene de Frânske kolonisten,
de Akadianen, en de Mikmak, dêr't se in bûnsgenoatskip mei ûnderholden, de
dominante befolkingsgroepen yn Nij-Skotlân, ek al waarden der al yn 'e earste
trijefearns iuw net minder as njoggen grutte slaggen útfochten tusken de Frânsen
en de Ingelsen (letter de Britten) om it besit fan 'e koloanje.

De oarloggen om Nij-Skotlân foarmen ien fan 'e wichtichste ûnderdielen fan 'e
striid tusken de Frânsen en Britten om 'e hegemony yn hiel Noard-Amearika. Yn 'e
Oarloch fan Kening Willem (1688-1697) wisten de Frânsen de fijân noch op ôfstân
te hâlden, mar ûnder de Oarloch fan Keninginne Anne, dy't yn 1702 útbriek,
feroveren de Britten yn 1710 it Nij-Skotlânskiereilân, wat yn dy tiid inkeld it
eastlike part fan 'e koloanje omfieme. It wie lykwols al fierwei it
tichtstbefolke diel, en sadwaande befûn de mearderheid fan 'e Akadianen him doe
ynienen oan 'e ferkearde kant fan 'e grins. By de Frede fan Utert, yn 1713 joech
Frankryk formeel syn sizzenskip oer it Nij-Skotlânskiereilân op, mar it behold
de oare dielen fan 'e koloanje Akadia, te witten: Kaap Bretoneilân (doedestiden
Île Royale) Prins Edwardeilân (doe Île Saint-Jean) en it lettere Nij-Breunswyk.

Sa kaam yn 1713 offisjeel de koloanje Nij-Skotlân ta wêzen. Under it Britske
bestjoer waard de namme fan 'e haadstêd feroare fan Port Royal yn Annapolis
Royal. Yn 1749 waard de sit fan it koloniale regear ferpleatst nei it nij stifte
Halifax. De oarloggen mei de Frânsen giene troch oant Frankryk yn 1763, oan 'e
ein fan 'e Frânske en Yndiaanske Oarloch (1754-1763), de Noardamerikaanske
útsprantel fan 'e Jeropeeske Sânjierrige Oarloch, frijwol al syn
Noardamerikaanske besittings oan Grut-Brittanje ôfstean moast, mei dêrûnder ek
Kaap Bretoneilân, Prins Edwardeilân en Nij-Breunswyk. Doe't de Britten ûntdieken
dat yn dy oarloch ûngeregelde Akadiaanske boargermilysjes oan 'e Frânske kant
meifochten, brûkten se dat as ferlechje om yn 1755 by de Grutte Utwizing de
hiele Akadiaanske befolking út Nij-Skotlân en Nij-Breunswyk te ferbaljen,
wêrby't se de lju yn gammele boaten de see opstjoerden, wat hûnderten deaden ta
gefolch hie. Party Akadianen yn Nij-Breunswyk flechten de wyldernis yn, dêr't se
noch jierrenlang in gûerylja-oarloch wei fierden tsjin 'e Britske besetters.
Tusken 1759 en 1768 loeken de Britten kolonisten út 'e súdliker koloanjes fan
Nij-Ingelân oan om it plak fan 'e Akadianen yn Nij-Skotlân yn te nimmen. De
lange snuorje fan oarloch waard yn Nij-Skotlân yn 1761 beëinige by in formele
seremoanje wêrby't letterlik de striidbile tusken de Britten en de Mikmak
begroeven waard. Neitiid kearden guon Akadianen werom nei it gebiet dat se as
harren heitelân beskôgen.

Nei 1763 waarden it hjoeddeistige Nij-Breunswyk, Prins Edwardeilân en dielen fan
Maine opnommen yn 'e koloanje Nij-Skotlân. Prins Edwardeilân waard yn 1769 in
aparte koloanje. Nij-Breunswyk waard nei de Amerikaanske Unôfhinklikheidsoarloch
befolke troch Amerikaanske loyalistyske flechtlingen, dy't oan 'e kant fan 'e
Britten meifochten hiene. Doe't der deilisskip ûntstie oer it bestjoer fan 'e
koloanje tusken dy nijynkommelingen en de eardere Nijskotlânske kolonisten,
makken de Britten yn 1784 Nij-Breunswyk ta in selsstannige koloanje. Datselde
jiers waard ek Kaap Bretoneilân bestjoerlik losmakke fan Nij-Skotlân, mar dat
soe der yn 1820 wer byfoege wurde. Under de Amerikaanske Unôfhinklikheidsoarloch
liek it trouwens in hoartsje as soe Nij-Skotlân, "de 14de Amerikaanske
koloanje", him by de Amerikaanske opstannelingen oanslute. Der ûntstie grutte
opskuor ûnder de Britske kolonisten, dy't late ta de Slach om Fort Cumberland en
it Belis fan Saint John. Uteinlik waard yn Nij-Skotlân de rebûlje lykwols
delslein en bleau it in Britske koloanje.

Yn 'e njoggentjinde iuw wie Nij-Skotlân de earste Britske koloanje yn
Noard-Amearika dy't selsbestjoer krige, yn 1848, fierhinne troch de ynspannings
fan 'e steatsman Joseph Howe. Yn 1867 wie Nij-Skotlân (mei Ontario, Kebek en
Nij-Breunswyk) ien fan 'e oprjochtsjende provinsjes fan 'e Kanadeeske
Konfederaasje. Dat waard bepankoekbakt troch de liedende figueren yn 'e
Nijskotlânske polityk, mar it gewoane folk wie der hoegenamt net bliid mei, om't
men bang wie dat it lytse Nij-Skotlân weiwurde soe yn sa'n grut steatsferbân, en
dat de belangen fan 'e provinsje negearre wurde soene. De
anty-konfederaasjepartij waard oanfierd troch Joseph Howe, en wûn datselde jiers
by de ferkiezings 18 fan 'e 19 Nijskotlânske sitten yn it konfederale parlemint,
en 36 fan 'e 28 yn 'e provinsjale assimblee. Mar tsjin dy tiid wie it al sa en
koe it net mear weromdraaid wurde.

De tsjinstanners krigen gelyk doe't Kanada belied trochfierde en
hannelsbarriêres opsmiet dy't de histoaryske bannen fan 'e Kustprovinsjes mei it
Amerikaanske Nij-Ingelân trochsnie, wat yn Nij-Skotlân rampsillige gefolgen hie
foar de ekonomyske sitewaasje. Mei de tweintichste iuw brieken bettere
ekonomyske tiden oan foar de provinsje, al bleau de wurkleazens noch lange tiid
heech, wylst de Grutte Depresje de Nijskotlânskse ekonomy in nije knau joech.
Pas nei de Twadde Wrâldoarloch libbe de sitewaasje fierhinne op, mar fan 'e
jierren santich ôf rekke de ekonomy wer yn it ûnleech, mei massale migraasje nei
Ontario as gefolch.

Nij-Skotlân hat in provinsjaal parlemint mei 51 sitten. De parlemintsleden
fertsjintwurdigje har eigen kiesdistrikt (riding), dêr't se by de ferkiezings op
persoanlike titel de mearderheid fan 'e stimmen helle hawwe (krekt itselde
kiessysteem as yn Grut-Brittanje). De provinsje wurdt regearre troch in eigen
regear mei oan it haad in minister-presidint. Yn Kanada is it trouwens wenst
(mar gjin wet) dat de minister-presidinten fan 'e ûnderskate provinsjes oantsjut
wurde as premier, wylst de federale minister-presidint de prime minister is. Yn
it federale Kanadeeske parlemint yn Ottawa wurdt Nij-Skotlân yn 'e Senaat
fertsjintwurdige troch 10 fan 105 sitten (9,5%), en yn it Legerhûs troch 11 fan
308 sitten (3,6%).

It bruto provinsjaal produkt fan Nij-Skotlân wie yn 2010 K$38.475, wat in stik
leger is as it Kanadeeske gemiddelde. Sûnt it begjin fan 'e ienentweintichste
iuw hat de ekonomyske groei yn 'e provinsje folle minder west as yn 'e rest fan
it lân. De ekonomy fan Nij-Skotlân is fan âlds fierhinne basearre op 'e
eksploitaasje fan natuerlike helpboarnen. Sa is de fiskerij noch altyd tige
wichtich, en waard de provinsje slim rekke troch it ynstoarten fan 'e
kabeljaufiskerij troch oerbefisking yn 'e jierren njoggentich. Likegoed is
Nij-Skotlân noch altyd wrâlds grutste eksporteur fan kreeft, en de totale wearde
fan 'e eksport fan alle fiskerijprodukten wurdt rûsd op mear as K$1 miljard
jiers.

In oare wichtige sektor foar de provinsje is de boskbou; Nij-Skotlân is ek de
grutste eksporteur yn 'e wrâld fan krystbeammen. In oare oan 'e boskbou besibbe
sektor is de papieryndustry. Fierders binne de mynbou en ek de lânbou fan
belang. Sûnt 1991 is de offshore oalje- en gasyndustry grut wurden, al begjinne
de opbringsten dêrfan de lêste jierren tebek te rinnen. Ta einbeslút moat dan
noch it toerisme neamd wurde, dat yn 'e provinsje foar hast 40.000 banen
soarget. Elts jier wurdt Halifax oandien troch 200.000 cruiseskippassazjiers út
'e hiele wrâld.

Neffens de Kanadeeske folkstelling fan 2011 hie Nij-Skotlân doe 921.727
ynwenners, wat 0,9% mear is as yn 2006. De befolkingstichtens wie yn 2011 17,3
minsken de km². De mearderheid fan 'e Nijskotlanners is fan Noardjeropeesk
etnysk komôf, mei as wichtichste groepen Skotten (28,3%), Ingelsen (28,1%),
Ieren (19,9%), Frânsen (17,7%), Dútsers (10,0%) en Nederlanners (3,9%). De
lânseigen befolking, besteande út Mikmak-Yndianen en Métis, makket 10,2% fan 'e
ynwenners fan 'e provinsje út, en de Frânsktalige Akadianen 1,2%.
Afro-Kanadezen, foar in part ôfstammelingen fan loyalistyske swarte ynwenners
fan 'e noardlike Amerikaanske koloanjes dy't har nei de ein fan 'e Amerikaanske
Unôfhinklikheidsoarloch yn Nij-Skotlân nei wenjen setten, foarmje 2,3% fan 'e
befolking.

Op it mêd fan godstsjinst bestiet 85,9% fan 'e befolking fan Nij-Skotlân út
kristenen, wêrûnder 49,1% protestanten, 36,5% roomsen en 0,3%
eastersk-otterdoksen. De grutste protestantske denominaasjes binne: de feriene
protestantske United Church of Canada (15,9%), de anglikanen (13,4%), de
baptisten (10,6%), de presbyterianen (2,5%), de luteranen (1,2%) en de
pinsterkristenen (1,0%). Ateïsten en agnosten foarmje 11,6% fan 'e befolking.
Oare godstsjinsten binne, yn folchoarder fan grutte: de islaam (0,4%); it
joadendom (0,2%); it boedisme (0,2%); it hindoeïsme (0,1%); it Westersk
heidendom (0,1%); en it sikhisme (<0,1%). Fierders wiene der yn 2010 270 (0,03%)
oanhingers fan 'e lânseigen religy fan 'e Mikmak.

Nij-Skotlân hat eins gjin offisjele taal dy't as sadanich by wet fêstlein is,
mar it Ingelsk fungearret as de de facto offisjele taal. Neffens gegevens fan 'e
folkstelling fan 2011 is dat ek de memmetaal fan in grutte mearderheid (92,5%)
fan 'e befolking. De Frânsktalige minderheid bestie yn 2011 út rom 31.000
minsken (3,4%), wêrûnder rom 11.000 Akadianen. Nei it Ingelsk en it Frânsk wie
it Arabysk mei krapoan 6.000 sprekkers (0,7%) de trêde taal fan 'e provinsje. It
Mikmak, de taal fan 'e lânseigen Mikmak-Yndianen, kaam op it fjirde plak, mei
4.600 sprekkers (0,5%). It Skotsk-Gaelysk wurdt al fan 'e twadde helte fan 'e
achttjinde iuw ôf op Kaap Bretoneilân sprutsen. Dêrby giet it neffens offisjele
sifers fan it Nijskotlânske Office of Gaelic Affairs om sa'n 2.000 sprekkers
(0,2%).

It klimaat wurdt yn Nij-Skotlân sterk beynfloede trochdat de provinsje frijwol
hielendal troch de see omjûn wurdt. Der hearsket sadwaande in seeklimaat, al
skoarret dat tige deun tsjin in lânklimaat oan.



https://fy.wikipedia.org/wiki/Neutron

In neutron is in subatomêr dieltsje sûnder elektryske lading dat foarkomt yn
atoomkearnen. It is opboud út 2 down-quarks en 1 up-quark. Alle atoomkearnen op
ééien nei befetsje neist ien of mear protoanen ek ien of mear neutronen. De
ienige útsûndering is 1H (de meast foarkommende foarm fan wetterstof), wêrfan de
kearn út allinnich ien proton bestiet. De massa fan it neutron is frijwol lyk
oan dy fan it proton (it neutron is wat swierder), mar it neutron mist de
positive lading fan it proton.

De rêstmassa fan in neutron is 1,00894 atomêre massa-ienheid (a.i.), dat is
1,67493 × 10-27 kg. It dieltsje kin frijkommme by kearnsplitsing, bygelyks yn
kearnreaktors en by de eksploazje fan in atoombom, mar it is yn dizze frije
tastân (dus bûten de atoomkearn) net stabyl. De ferfaltiid (oantsjutten mei τ)
is 14:46 minuten. It ferrfalt ta in elektron, in proton en in
elektron-antineutrino. Dit is in foarbyld fan β-ferfal (elektroanenemisje wurdt
bêtastrieling neamd). Hast alle massa wurdt dêrby trochjûn oan it proton.

It neutron waard yn 1932 ûntdekt troch James Chadwick, dy't dêrfoar yn 1935 de
Nobelpriis foar de Natuerkunde krige.



https://fy.wikipedia.org/wiki/Namybje

Namybje is in lân yn it suden fan Afrika. Der wenje om-ende-by 2.055.080
minsken. De haadstêd is Windhoek.

It oerflak fan Namybje bestiet út mear as 825 000 kante kilometer, sawat fjouwer
kear sa grut as it Feriene Keninkryk. It lânskip is tige ôfwikseljend, mei
bosken en savannen, bergen, woastinen en woastyneftige gebieten. De wichtichste
rivier is de Oranjerivier dy't ek de grins foarmet mei Súd-Afrika.

Yn it easten fan Namybje leit de grutte Kalahary woastyn. De Caprivistripe is in
lânstripe fan 450 by 50 kilometer yn it noard-easten, dat tusken Angola, Sambia
en Botswana leit en yn it easten ek oan Simbabwe grinzet.

Al sûnt iere tiden wurdt Namybje befolke troch San-folken. Net dúdlik is
wannear't de Damara harren yn it binnenlân festigen, mar nei alle gedachten wie
dat noch foardat de earste Bantoe- yn Namybje kamen. Yn de 16e iuw lutsen
Herero- en Owambostammen fanút it noarden it gebiet yn. Yn de twadde helte fan
de 18e iuw festigen Namastammen har yn it suden en Kavango yn it noarden.

Yn 1793 waard it gebiet fan de Walfiskbaai troch De Nederlanners yn besit nommen
en op de ein fan de 19e iuw in Dútske koloanje. Súd-Afrika krige sizzenskip oer
it gebiet nei de Earste Wrâldkriich. Yn 1966 begjint de SWAPO mei in
ûnôfhinklikheidsoarloch, mar it soe oant 1988 duorje foardat Súd-Afrika dêr
tastimming joech foar mear selsstannigens. Sûnt 1990 is Namybje ûnôfhinklik en
yn 1994 die Súd-Afrika ek ôfstân fan de Walfiskbaai.



https://fy.wikipedia.org/wiki/Moraal

De moraal is it stelsel fan wearden en noarmen dat feitlikens foar in bepaalde
groep jildt.

De moraal soe werspegele wêze moatte yn de wet en yn de godstsjinst. Lykwols
binne dy ôfspegelings net folslein en ek kin de moraal fan parten fan in groep,
feitlikens wer lytsere groepen, wer ôfwike fan dy fan de hiele groep. Hjirtroch
binne seden, de brûkmen dy't bassearre binne op de moraal, neffens de moraal
goed, of soms sels easke, wylst se neffens de wet dochs strafber of neffens de
godtsjinst dochs sûndich wêze kinne.

In foarbyld fan dat lêste ferskil is werom te finen yn de leginde fan it
kerstenjen fan Redbad. At Redbad doopt wurde sil, freget er, wêr neffens de
Kristenen syn âldfaars wêze sille wylst hy yn de himel komt. It docht bliken dat
dy dêr neffens de kristenen net by him wêze sille, om't hja gjin kristenen
wienen. Neffens it Kristendom is de rêding dy't Redbad bean wurdt de heechste
wearde, mar Redbad folget de Germaanske moraal, dy't de famylje as de heechste
wearde beskôget. Dat hy wiist it Kristendom ôf om't er dêryn net mei syn
âldfaars feriene wurde sil.



https://fy.wikipedia.org/wiki/Masedoanje_(l%C3%A2n)

Masedoanje is in lân op de Balkan. De haadstêd is Skopje en de presidint fan de
republyk is sûnt 2009 Ǵorge Ivanov

It is meast rûch terrein, lizzend tusken de Šar en Rodopebergen dy't rûnom de
fallei fan de Vardarrivier lizze. Oan de súdgrins mei Albaanje en Grikelân lizze
trije grutte marren, de Orid Mar, de Prespa Mar en de Doiran Mar. Mear as in
tredde fan it lân is beboske.

It gebiet is seismysk aktyf en der hawwe yn histoaryske tiden ferskate
ierdbevings west, de meast resinte yn 1963 doe't Skopje bot skansearre waard
troch in grutte ierdbeving.

Fierwei de grutste stêd fan de republyk is de haadstêd Skopje, mei in
ynwennertal fan likernôch 600.000. Nei Skopje binne de grutste stêden Bitola,
Kumanovo, Prilep en Tetovo mei ynwennertallen tusken de 50.000 en 12.000.

Oant novimber 1991 wie de republyk opdield yn 34 distrikten, hjirnei waard de
bestjoerlike yndieling feroare ta 123 gemeenten (opštini), dy't yn augustus fan
2004 werombrocht waarden ta 84 gemeenten.

De Republyk Masedoanje is ûntstien op 8 septimber 1991 nei in referendum oer de
ûnôfhinklikheid fan it eardere Joegoslaavje, dêr't it in dielrepublyk fan
foarme.

De namme Masedoanje leit gefoelich by it buorlân Grikelân om't de regio
Masedoanje ek in grut part fan it noarden fan Grikelân omfiemet. Dêrom brûke de
Feriene Naasjes en in pear standarisaasjeynstituten foar de republyk de
oantsjutting Former Yugoslav Republic Of Macedonia (Eardere Joegoslavyske
republyk fan Masedoanje), yn ôfkoarte foarm F.Y.R.O.M.. De measte lannen brûke
yn it ynternasjonale ferkear no lykwols gewoan de namme fan it lân. De Griken
neame it lân ienfâldichwei Skopje, nei de haadstêd.

De nije Republyk Masedoanje hie net folle te lijen fan de gefolgen fan de
oarloggen troch it útienfallen fan Joegoslaavje. Dat feroare doe't yn 1998 it
ekstreem-nasjonalistyske ortodokse regear ûnder premier Gregoriefski oan de
macht kaam, en der ek noch oarloch útbruts yn Kosovo. In protte etnyske
Albanezen flechten fuort út Kosovo, en in part derfân kaam nei Masedoanje, dêr't
al in etnysk-Albaneeske minderheid wenne. De Albanezen yn Masedoanje,
organisearre yn de UCK-M, stribben nei unôfhinklikens. Dit late yn 2001 ta in
koarte mar fûle striid tusken etnyske Albanezen en it Masedonyske
regearingsleger. Dit einige dermei dat in ynterfinsjemacht fan de NAFO nei it
gebiet stjoerd waard en dat it regear tasei dat de Albaneeske minderheid mear te
sizzen krije soe.

Yn it lêste grutte folksûndersyk beskôge 1.300.000 miljoen minsken har as
etnyske Masedoanjers. Hja binne mei 64.2% de grutste etnisiteit yn it lân.
Likernôch in heal miljoen minsken joech Albaneesk oan. Hja wenje yn it
noardwesten fan it lân en fertsjintwurdigje 25,2% fan alle ynwenners fan
Masedoanje. Oare minderheden binne Turken (78.000 of 3.9%), Roma (54.000 of
2.7%), Serven (36.000 of 1.8%) en Aromanen ek wol Flachs neamd (9695 of 0.4%).
2.5% hat in oare nasjonaliteit, of is fan in oare minderheid.

De offisjele taal fan Masedoanje is it Masedoanysk, dat yn Bulgarije troch guon
as in dialekt of fariant fan it Bulgaarsk beskôge wurdt.

Yn de westlike gebieten (oan de grins fan Albaanje) dêr't mear as 30% fan de
befolking fan Albaneeske slach is, is it Albaneesk njonken it Masedoanysk
offisjele taal. Fierders praat meastepart fan de minsken it Servysk, om't
Masedoanje eartiids ûnderdiel wie fan Joegoslaavje en sprekke op guon lokaasjes
Turksk en Romany.

It grutste part fan de befolking (64.7%) heart by de Masedoanyske Ortodokse
Tsjerke. Moslims foarmje 33.3% fan de befolking.

It wichtigste part fan'e Masedoanyske ekonomy leit yn de yndustry, op it stuit
net goed ûntwikkele mar wol waaksjend. De oerheid hat oerienkomsten mei it YMF
(Ynternasjonale Monetêre Fûns) en de Wrâldbank. Nei de ein fan de Grykske boykot
1995 is de ekonomy woeksen, mar noch hieltyd mei in 38% wurkleazens. Oannommen
wurdt, dat in grut part fan'e wurkleazen op'e grize merke oan it wurk is.



https://fy.wikipedia.org/wiki/Margaret_Thatcher

Margaret Hilda barones Thatcher, berne Roberts (Grantham (Lincolnshire), 13
oktober 1925 - Londen, 8 april 2013) wie in Britse âld-politika. Hja wie de
earste froulike lieder fan de Britske Konservative Partij. Thatcher wie Premier
fan it Feriene Keninkryk fan 1979 oant 1990. Se wie de earste (en oant no ta
ienichste) froulike premier fan it Feriene Keninkryk. Hja waard ferneamd as de
'Izeren Dame' (Ingelsk: The Iron Lady).

Margaret Thatcher waard op 13 oktober 1925 as Margaret Roberts berne yn de stêd
Grantham yn it Ingelske greefskip Lincolnshire. Har heit wie Alfred Roberts,
dy’t oarspronklik út Northamptonshire kaam, har mem Beatrice Ethel (famkesnamme
Stephenson) kaam fan Lincolnshire. Margaret Thatcher waard grutbrocht yn
Grantham. Har heit hie dêr twa winkels. Margaret en har âldere suster Muriel
waarden grutbrocht yn it appartemint boppe de grutste fan dy twa winkels, dat yn
de buert fan in spoar lei. Har heit wie sawol aktyf yn de lokale polityk as yn
de kristlike tsjerke, dêr't er efter elkoar as wethâlder (Alderman) en as
metodistysk likepreker tsjinne. Margaret waard opbrocht as in strange metodiste.
Har heit kaam út in liberale famylje, mar wie – wat doe normaal wie yn de lokale
polityk - as in ûnôfhinklike kandidaat ferkiesber. Hy wie yn 1945-46
boargemaster fan Grantham. Yn 1952 ferlear hy syn posysje as wethâlder neidat de
Labourpartij, sûnt 1950, foar it earst de mearderheid yn de rie fan Grantham
krigen hie.

Margaret Roberts besocht de Huntingtower Road Primary School en wûn dêr in beurs
foar de 'Kesteven en Grantham Girls School'. Har skoalrapporten lieten sjen dat
sy hurd wurke en harsels hieltyd ferbettere; bûten skoaltiid die hja foaral in
soad pianospylje, hockey, poëzij-recitals, swimme en kuierje. Yn 1942-1943 wie
sy haadfamke (headgirl). Yn har lêste jier frege sy in beurs oan om gemy
studearje te kinnen oan Somerville College, ien fan de kolleezjes oan de
Universiteit fan Oxford. Yn earste ynstânsje waard sy ôfwiisd, mar neidat in
oare kandidaat dien naam, krige sy dêr letter dochs in plak. Sy kaam yn de
hjerst fan 1943 yn Oxford oan, dêr’t sy yn 1947 mei `Second Class Honours` in
Bachelor of Science yn de skiekunde behelle. Yn har lêste jier spesjalisearre sy
har ûnder tafersjoch fan Dorothy Hodgkin yn de Röntgenstrielings-kristallografy.

Yn 1946 waard Margaret Roberts foarsitter fan de Oxford University Conservative
Association. Hja waard op de universiteit beynfloede troch politike boekwurken,
lykas Friedrich von Hayeks The Road to Serfdom (1944), dy’t úthold dat ekonomysk
yngripen troch de oerheid de earste stap wie nei in autoritêre steat.

Yn 1959 waard Thatcher keazen yn it Legerhûs. Yn it kabinet fan
minister-presidint Edward Heath wie se fan 1970 - 1974 minister foar Underwiis
en Wittenskip. Yn 1975 dage se Edward Heath as lieder fan de Konservative Partij
út en wûn de liederskipsferkiezing. Yn 1979 wist se de ferkiezings te winnen,
wêrnei't se Earste Minister waard. Se waard yn 1983 en yn 1987 werkeazen. Sûnt
1988 is se de langst tsjinjende Britse premier sûnt 1827 doe't de Earl of
Liverpool ôftrede. Om krekt te wêzen: se regearde alve jier, seis moannen en 26
dagen. Grut-Brittanje stie der min foar doe't Thatcher oantrede. De yndustry wie
slim ferâldere, en de duorjende arbeidskonflikten behinderen de needsaaklike
fernijing. Der wie in hege ynflaasje, en it nasjonale selsbetrouwen wie nei nei
in minimum sakke.

Winliken bewiisde de Argentynske junta Thatcher in grutte tsjinst, doe't syn
legers de Falklandeilannen besetten. Thatcher, op dat stuit de ympopulêrste
Britse lieder sûnt de Twadde Wrâldoarloch, hoegde gjin tel nei te tinken. De
Royal Navy farde út lykas soks yn ferline iuwen altiten barde as it heitelân yn
gefaar wie. De Falklânoarloch wie allinnich al fanwege de grutte ôfstân nei de
thúsbasis in grutte útdaging, mar waard ûndanks it ferlies fan de Britse
torpedoboatjager Sheffield, twa fregatten en in transportskip, mei betreklik
lichte ferliezen wûn yn in pear wike tiid. De Argentinen hienen de berettens fan
de Britten finaal ûnderskatten en los fan de Argentynske loftmacht waard der
amperoan ferset bean. It falen fan de geheime en diplomatike tsjinsten, dy't de
Argentynske ynvaazje net foarsjoen hienen, brocht de Izeren Dame gjin skea omdat
har minister fan bûtenlânske saken, Lord Carrington, him opoffere en ôftrede.

In jier letter wûnen de Tories, op de weagen fan it nasjonalisme, de ferkiezings
mei gemak. De ôfsplitsing fan de SDP fan de Labour dy't yn de opposysje siet,
dy't troch de SDP fierstente links fûn waard, holp ek tige. Hjirtroch sterke
begûn Thatcher oan har foarnimmen om tsientallen ferliesjaande koaleminen te
sluten. De bûnen fan mynwurkers, ûnder lieding fan de radikale Arthur Scargill,
organisearren fuortdaliks in lanlike staking yn 1984. Der folge in gewelddiedige
konfrontaasjes tusken stakers en plysje, wêryn mynwurkershúsghâldings gebrek
hiene. Mar Thatcher wûn en nei 9 moannen gienen de minen ticht.

Grut-Brittanje wie dan wol lid wurden fan de Europeeske Mienskippen, mar
Margaret Thatcher wie wantrouwich oer elke foarm fan supra-nasjonalisme en
oriïntearre har op de Feriene Steaten. Mei de Amerikaanse president Ronald
Reagan koe se goed opsjitte. Yn Europa fielde se har minder thús. Har 'I want my
money back' late, mar pas nei tige hurde ûnderhannelings, ta kompensearjende
maatregels op sosjaal terrein en yn de lânboubydrage foar Europa.

Yn 1990 brutsen yn heul Grut-Britanje rellen út doe't Thatcher in
ynkommensôfhinklike belesting, de poll tax, ynfiere woe. It late ta har
ôftreden: de partij woe fan har ôf en ferskate konservativen dagen Thatcher út
om it liederskip fan de partij. Thatcher besluet, diels op advys fan har man,
dat ôftreden earfoller wie as ferslein wurde. By har lêste kabinetssitting
floeiden foar de twadde keer triennen yn it iepenbier: de earste kear wie doe't
har soan Mark Thatcher 6 dagen fermist waard by de auto-rally Parys-Dakar yn
Algerije. It liederskip fan de partij en it premierskip gienen nei John Major,
ûnder Thatcher noch minister fan finansjen.

Nei har wurk as minister-president hold Thatcher lêzingen oer de hiele wrâld,
mar yn 2001 moast hja dêr op doktersadvys mei ophâlde. Op 13 oktober 2005 waard
har 80e jierdei fierd mei in grut diner foar sa`n 650 gasten mei as pommeranten
keningin Elizabeth II, Labour-premier Tony Blair, sjongster Shirley Bassey en
aktrise Joan Collins. Hja sloech it doktersadvys om net mear foar in groep te
praten yn de wyn en hold dochs in koarte taspraak foar har gasten.

Op 7 desimber 2005 moast hja yn it sikehûs opnommen wurde doe't se har hommels
heal by de tiid fielde by de kapper. Hja moast in nacht yn it sikehûs bliuwe,
mar mocht de oare deis wer nei hûs. Har dochter Carol Thatcher die te witten dat
it koarte-termynûnthâld fan har mem skeind wie. Oaren makken wrâldkundich dat de
Izeren Dame faaks de sykte fan Alzheimer hawwe soe. Dat waard yn 2008 befêstige
troch har dochter Carol yn har boek: A Swim-On Part yn the Goldfish Bowl: A
Memoir.

Nei it ferstjerren op 11 desimber 2006 fan de Sileen Pinochet, dy’t holpen hie
yn de Falklânkriich, liet hja witte dat se om syn dea drôvich wie. Yn 2007 siet
Thatcher noch hieltyd foar de Conservative Party yn it Hegerhûs as Baroness
Thatcher of Kesteven.

Mids 2008 kaam de kontroverse yn it Feriene Keninkryk omheech oft hja nei har
dea al as net in steatsbegraffenis krije soe. Op dat tiidstip hienen allinnich
Winston Churchill en de leden fan de keninklike famylje dy eare krigen.

Op 8 april 2013 ferstoar Thatcher yn har sliep oan de gefolgen fan in beroerte.
Sy kriget troch de Britske oerheid in seremoaniële routsjinst mei militêre eare
oanbean yn de St. Pauls Cathedral, dy’t sy sels as lokaasje keazen hie. De
routsjinst kriget deselde status as dy fan prinsesse Diana yn 1997 en dy fan
keninginne-mem Elizabeth yn 2002. Nei ôfrin dêrfan wurdt sy yn besletten rûnte
kremearre.



https://fy.wikipedia.org/wiki/Madagaskar

Madagaskar is in lân foar de eastkust fan Afrika, yn de Yndyske Oseaan en wurdt
skieden fan it kontinint troch de Strjitte fan Mozambyk. It is it op trije nei
grutste eilân fan de wrâld, nei Grienlân, Nij-Guinee en Borneo.

Madagaskar waard al hiel ier kolonisearre troch Súd-Aziatyske folken en yn 1500
ûntdutsen troch de Portegezen dy't harren lykas de Frânsken op de kust fêstigen.
Yn 1896 waard it eilân in koloanje fan Frankryk.

Utsein de westlike kustflakte, bestiet Madagaskar út in stadich omheech rinnend
berchtme. It klimaat is tropysk. Oan de eastside fan it eilân falt in protte
rein en leit in ticht reinwâld. It eilân hat in unike, diels endemyske floara en
fauna dy't bedrige wurdt troch ûntbosking (ôfbaarnen), springfloeden en
ierdskoddings.

De befolking fan Madagaskar bestiet út ferskate oan inoar besibbe
befolkingsgroepen fan Maleizyske 55 %, Afrikaanske 44 % en Arabyske 1% komôf. De
kulturele ienheid fan dy groepen komt foaral nei foaren troch deselde taal dy't
sy sprekke.

De helte fan de befolking is oanhinger fan in natoerreligy. Sawat 43% is
kristlik dêr't likefolle fan Katoliken as Protestanten binne. De islam makket de
oare 7% fan de befolking út.



https://fy.wikipedia.org/wiki/Ljip

De ljip (Vanellus vanellus) is in fûgelsoarte besibbe oan de Wilsters. Yn
Fryslân stiet de ljip bekend as greidefûgel. De ljip komt foar yn hiel Euraazje.
Njonken de yn Fryslân bekende ljip binne der noch sa'n 24 oare soarten ljippen,
dêr't guon fan tige seldsum binne. .

De ljip wurdt yn it Frysk ek wol oantsjutten mei: Leep, Lip, Liip, Lyp of Kivyt.

De ljip hat in foarkar foar sompige grûn. De djipûntwettering hat der foar
soarge dat de ljip yn Fryslân in grut part fan syn biotoop ferlern hat. De ljip
giet de winter út de wei. Fan septimber ôf oant ein novimber, begjin desimber
lûke de ljippen, dy't hjir bret hawwe, fuort nei Ingelân, Ierlân, Frankryk,
Portugal en sels nei Afrika. De ljippen dy't hjir mei sêft winterwaar foarkomme,
briede meast yn Skandinavyske kontreien.

De 2 oant 4 aaien wurde yn in kûltsje yn de grûn lein. Yn Fryslân is der in
tradysje om it earst fûne ljipaai oan te bieden oan de Kommissaris fan de
Keninginne en earder oan de Keninginne sels. Yn 2005 is foar it earst ferbean om
aaien te sykjen en mei te nimmen. Sûnt 2006 is it wer tastien. Alle aaisikers
moatte by it finen fan in aai earst fia sms tastimming freegje foar it opkrijen
derfan. De meinommen aaien wurde registrearre. As it maksimum tastiene tal aaien
meinommen is, wurdt in sms ferstjoerd dat it opkrijen net mear mei. Dat systeem
kin der neffens de rjochtbank op troch. Wa't it earste aai fan Fryslân fynt,
kriget de Sulveren Ljip.

Yn 2010 is it earste ljipaai fûn troch Hidde Dijkstra fan Britsum. It aai is fûn
flakby de Fleanbasis Ljouwert.

Yn 2011 is it earste ljipaai fan Nederlân fûn by Maaslân, yn Súd-Hollân, op 6
maart. Yn Fryslân waard it earste ljipaai fûn op 16 maart, dat waard fûn troch
Geert Kleinhuis út Earnewâld. Hy fûn it aai by Hurdegaryp.



https://fy.wikipedia.org/wiki/Kristoffel_Kolumbus

Kristoffel Kolumbus (Spaansk Cristóbal Colón, Italjaansk Cristoforo Colombo;
Genua, 1451 - Valladolid, 20 maaie 1506) wie in Italjaansk ûntdekkingsreizger.
Kolumbus waard ferneamd troch syn ûntdekking fan Amearika yn opdracht fan Spanje
yn 1492.

Kolumbus waard (wierskynlik) berne yn 1451, yn de Italjaanske havenstêd Genua
oan de Liguryske kust.

Kolumbus gie oan't wurk as keapman by in Italjaansk hannelsbedriuw, wêrfoar't hy
nei ferskate lannen bylâns de Middellânske See fear. Yn 1476 spielde Kolumbus op
de Portugeeske kust oan neidat syn skip yn in seeslach tusken Genua en Portegal
sonken wie. De tiid dy't hjirop folget is Portegal syn thúshaven en reizget hy
op Portugeeske skippen de kust fan Afrika bylâns. Hy hopet sa Yndia te berikken.

Kolumbus komt ek yn de kunde mei ferskate wittenskippers, wêrunder Paolo dal
Pozzo Toscanelli, en hy rekket dêrfan oertsjûge dat it mooglik wêze moat om
Aazje te berikken troch nei it westen te farren. By it Portugeeske hof krijt hy
hjirfoar gjin stipe ek om't de Portugezen al in protte súkses hawwe by harren
reizen bylâns de Afrikaanske kust . Dêrom giet hy nei Spanje wêr't hy fan
keninginne Isabella nei lang twifeljen tastimming en middels krijt om syn plan
út te fieren.

Hy kriget trije skippen, de karvelen Pinta, Niña, en it flaggeskip de kraak
Santa María, en njoggentich man bemanning ta syn beskikking. Op 17 augustus fart
Kolumbus de haven fan Palos, by Cádiz út.

It lochboek fan Kolumbus syn earste reis is bekend, yn in troch Bartolomé de Las
Casas redigearre ferzje. Hoewol't Kolumbus de datums en ôfleine ôfstannen presys
byhâldt, jout er ferfalske ynformaasje oan syn bemanning, om harren tinke te
litten tichter by hús te wêzen dan sy yn werklikheid binne.

Op 12 oktober 1492 kaam der lân yn sicht. Kolumbus tocht dat hy yn Yndia wie en
neamde dy ynwenners Yndianen. It eilân sels neamde hy San Salvador, troch de
lokale Yndianen waard it Guanahaní neamd. Dit eilân wie ien fan de Bahama's,
hoewol't der noch altyd diskusje is oer hokker eilân it no krekt west hat. Lange
tiid waard oannaam dat it Watlings Eilân west hat. Dat eilân is sels omneamd ta
San Salvador, mar yn 1986 waard nei in wiidweidige stúdzje fan National
Geographic bepaald dat it Samana Kay wêst hat, wylst ek Plana Kays wol as
mooglik eilân oannaam wurdt.

Dêrnei die Kolumbus noch ferskate oare eilannen oan, bygelyks Kuba, dat hy earst
noch in skoftke foar Japan oanseach. Wylst Kolumbus de kusten fan Kuba ferkende
gie Pinzón der mei de Pinto fantusken om't hy fan de Yndianen ferhalen heard hie
fan it goudeilân Baneque. Dêrnei gie Kolumbus wêr nei it easten en ûntduts
Hispanjola. Op krystjûn sonk de Santa Maria; Kolumbus wenne in skoftsje op it
eilân. Letter kaam hy by tafal de Pinto wêr tsjin en fear wer nei Jeropa. Op 4
maart 1493 kaam Kolumbus yn Lissabon oan, wernei't hy nei de Spaanske keninginne
yn Barselona trochreizge.



https://fy.wikipedia.org/wiki/Konstantyn_de_Grutte

Flavius Valerius Constantinus (Naissus, hjoeddeiske namme Niš (Servje), 27
febrewaris 272? - 22 maaie 337), better bekend as Konstantyn de Grutte, wie in
Romeinske keizer. Hy neamde himsels fan july 306 ôf keizer, mar waard earst yn
308 as keizer erkend. Fan 324 ôf hearske er allinnich oer it hiele Romeinske
Ryk, mei it ferstjerren fan Konstantyn yn it jier 337 kaam der in ein oan syn
bewâld.

Konstantyn is fral bekend wurden as de earste Romeinske keizer dy't him
útsprutsen hawwe soe foar it Kristendom, want troch it ûndertekenjen fan it
edikt fan Milaan yn it jier 313 makke hy foar altyd in ein oan de
Kristenferfolgingen yn it Romeinske Ryk. Syn grutste died wie de stifting fan in
nije haadstêd foar it ryk, op it plak fan de eardere Grykske stêd Byzantium,
dy't hy de namme "Nova Roma" (Nij Rome) joech. De stêd krige letter de namme
Konstantinopel, weromgripend nei en ôflaat fan de namme fan syn stifter.

It taheaksel "de Grutte" efter syn namme waard him jûn foar syn grutte bydragen
oan it Kristendom.

Konstantyn wie de soan fan Konstantius Klorus en Helena. Tegearre mei
Maksentius, de soan fan Maksimianus waard hy grut brocht oan it hof fan keizer
Diokletianus yn Nikomedia. Harren opfieding wie yn hannen fan Laktantius, in
learaar Latynsk (en letter bekend as kristlik skriuwer). Hy waard as militêr
oplaat en die mei oan inkele fjildtochten yn it easten.

Yn 305 as syn heit ta keizer fan it westen ynwijd is giet er mei him op
fjildtocht yn Skotlân tsjin de Pikten. Syn heit stoar lykwols yn Eburacum (York)
yn 306 en de oare keizer Galerius bepaalde dat Konstantyn him opfolgje soe, mar
earst as Caesar en pas letter as Augustus (keizer). Nei 308 luts hy op tsjin de
Allemannen en de Franken dy't it gebiet efter de Ryn ûnfeilich makken. As keizer
wie hy ferantwurdlik foar de provinsjes Galje, Brittanje en Hispanje.

Op 28 oktober 312 fersloech hy Maksentius by Rome, dy't de macht yn Itaalje
grepen hie. Letter waard der sein dat hy by dizze oerwinning in godstsjinstige
ûnderfining hie, wêrby't hy in krús seach en in stimme sizzen hearde: In hoc
signo vinces (mei dit teken silsto oerwinne). Lisinius yn it easten soarge
derfoar dat Maksiminus ferslein waard en troude mei Konstantyn syn suster yn
313. Dêrby kamen sy oerien de ferfolgings tsjin de kristenen stop te setten. Dat
waard ôfkundige yn it Edikt fan Milaan. Mar al gauris waarden de twa bûnsmaten
fijannen fan inoar wurden en yn 316 strieden sy om de hearskippij fan de Balkan.
Lang om let fersloech Konstantyn syn mei-keizer yn 324 by Adrianopel.

Dêrnei koe de keizer him wije oan it fierder werorganisearjen fan it ryk dêr't
keizer Diokletianus al in begjin mei makke hie, alhoewol't hy, yn tsjinstelling
mei syn foargonger, it kristendom net besocht te ferneatigjen mar him lang om
let sels bekeare liet. Hy rekkene wol foargoed ôf mei de Praetorjaanske garde,
dy't syn foargonger Maksentius stipe hie.

As keizer befoardere hy de útwreiding fan it kristendom, mar hy hâlde ek fêst
oan in soad heidenske gebrûken. Yn 313 feardige Konstantyn it edikt fan Milaan
út. Hy joech mei dizze feroardering de kristenen frijheid fan godstsjinst.
Konstantyn liet in protte tsjerken bouwe en yn 321 stelde hy de snein yn as
rêstdei foar it hiele ryk. Foar de tsjerke joech dit net allinnich foardielen,
mar ek neidielen, want de keizer gong him hieltiten mear bemuoien mei de
tsjerke. Op syn inisjatyf waarden de konsyljes fan Arles yn 314 en Nicaea yn 325
gearroppen en stelde hy biskoppen oan of ôf mar krekt hoe't syn sin wie. Tagelyk
stifte hy inkele tsjerken, wêrûnder de Sint-Pitersbasilyk yn Rome en de Hillige
Grêftsjerke yn Jeruzalem.

It maatskiplik libben ûnderie ûnder it regear fan Konstantyn de Grutte mar foar
in part de ynfloed fan it kristendom. Ek de keizer sels koe net fan de iene op
de oare dei feroarje fan in heiden yn in kristen. Syn mem Helena fitere him
dêrta wol oan. Troch har bemuoienis waarden der in soad tsjerken stifte en
pylgerstochten hâlden. Ek it earjen fan relikwyen kaam dêrmei op gong. De
ûntwikkeling fan it heidendom ta it kristendom gong lykwols net hurd mar
stadichoan. Dat die bliken út it feit dat neist de krústekens op munten hieltyd
noch ûnoerwinlike tekens fan de sinne en de oarlochsgod Mars brûkt waarden. Pas
op syn stjerbêd liet Konstantyn him dope; dit wie karakteristyk foar syn
wifeljende hâlding tsjinoer de godstsjinst. Konstantyn waard lykwols as hillige
beskôge en syn feestdei is op de 21 maaie. Iroanysk genôch waard hy nei syn dea
as in god oanbean troch de Romeinske senaat, it wie ommers de gewoante om goede
keizers te earen.

Miskien wol syn grutste died wie de stifting fan in nije haadstêd foar it ryk,
op it plak wêr't earder de Grykske stêd Byzantium lei. Hy joech dizze stêd de
namme Nova Roma (Nij Rome). De stêd waard al gauris Konstantinopel neamd, nei
syn stifter. Konstantinopel lei strategysk op in krúspunt fan wegen sawol op it
lân as yn de see. De nije haadstêd lei ek tichter by it ekonomyske swiertepunt
fan it ryk en wie in ein fuort fan it âlde Rome. Konstantyn lei mei de stifting
fan Konstantinopel de grûnslach foar de kristlike faze fan it Romeinske Ryk dat
harren dêrnei ûntwikkelje soe ta it Byzantynske Ryk.

Konstantyn hie in opfolgingsprobleem omdat hy fjouwer soannen hie, dêr't de
âldste fan, Krispus, in oare mem hie as de oare trije. Krispus waard op
fertinking fan troubrek mei syn styfmem om hals brocht. De oare trije,
Konstantyn II, Konstantius II en Konstans I soenen tegearre syn opfolgers wurde.
Lykas Konstantyn hjir al noed oer hie, liede dit ta in soad striid tusken de
bruorren.



https://fy.wikipedia.org/wiki/Komeet

Kometen binne lytse hemellichems dy't frij faak tige elliptyske banen om in
stjer draaie en út iis, gas en stof bestean ("smoarge snieballen"). As in komeet
ticht genôch by in stjer komt en waarmer wurdt sublimearret in diel fan de
matearje wêrút ze bestiet om in saneamde koma (in atmosfear) en/of in
komeetsturt te foarmjen. It fêste diel fan de komeet wurdt dan de komeetkearn
neamd.

As in komeet it sinnestelsel binnenfleant, waarmet se op en begjint it iis dêr't
se út bestiet te sublimearjen.

Dit gas foarmet in wolk om de kearn, dy't bekend stiet as de koma. Troch it
bytsje swiertekrêft fan de komeetkearn wurdt de koma begrinze trochdat de
molekulen yn dizze wolk ôfbrutsen wurde ûnder ynfloed fan sinneljocht.

De oerbleaune, laden molekúlfragminten wurde dêrnei opfage troch de sinnewyn,
dy't se meisleept yn de foarm fan in rjochte sturt. It giet benammen om H2O+,
OH+, CO+, CO2+, CH+ en N2+. Dizze plasmasturt of ioanesturt is faak blau op
foto's. De breedte leit tusken de 100.000 en 1 miljoen kilometer, wylst de
lingte yn sichtber ljocht meastal miljoenen kilometers lang binne, soms mear as
1 AU. Plasmasturten wize altiten fan de sinne ôf en meitsje in hoeke fan in pear
graden mei de rjochting nei de sinne: se rinne efter op de beweging fan de
komeet. Plasmasturten hjitte type I sturten. Deze sturten fertoane in
detaillearre, feroarlike struktuer, karakteristyk foar magnetisearre plasma's
lykas yn de sinnekorona.

Soms komt in plasmasturt los fan de komeet, grif troch wikselwurking mei de
sinnewyn.

Kometen hawwe faak noch in twadde sturt, de stofsturt. Dizze sturt bestiet út
stofdieltsjes, dy't de romte ynjage wurde ûnder it geweld fan it gas dat fan de
komeetkearn ferdampt. Dizze dieltsjes binne - oars as de gassen yn de ioanesturt
- swier genôch om neffens de wetten fan Kepler in bûge baan te folgjen. De
stofdieltsjes yn dizze sturt wjerkeatse sinneljocht, wêrtroch't de sturt wyt
opljochtet. Stofsturten hjitte type II (of III) sturten en kinne 10 miljoen
kilometer lang wêze. Binnen de stofsturt sjocht men bytiden



https://fy.wikipedia.org/wiki/Kolkata

Kolkata (better bekend as Kalkutta; Bingaalsk: কলকাতা; oant 1 jannewaris 2001
offisjeel Calcutta) is in stêd yn Yndia, it is de haadstêd fan de dielsteat
West-Bingalen. Kolkata leit oan de east-igge fan de rivier de Hooghly.

Yn Kolkata wenje likernôch 4.580.544 ynwenners (2001) en yn de heule stêdekloft
om de stêd hinne wenje 13.216.546 minsken (2001). Hjirmei is it de op twa nei
grutste stêd fan it lân nei Bombay en Delhi en de njoggend grutste stêdekloft
fan de wrâld nei de definysje fan de Feriene Naasjes.

De namme waard yn 2001 offisjeel feroare fan Kalkutta nei Kolkata. De stêd waard
altyd al sa neamd yn it Bengaalsk, Kalkutta is eins in feringelsking fan de
namme. Yn de westerske wrâld is Kalkutta bot ynboargere, dat de Nederlânske
Taaluny riedt it gebrûk fan de âlde namme oan.

By fynsten fan it deunby Kolkata leine Chandraketugarh, in archeologysk fynplak,
hat bewezen dat der al mear dan twatûzen jier minsken wenje yn de omkriten. De
moderne skiednis fan Kolkata begjint mei de oankomst fan de Ingelske Eastyndyske
Kompanjy yn 1690. Job Charnock, in wurknimmer fan de Kompanjy wurdt wol sjoen as
de stifter fan de stêd. Alhoewol’t guon akademisy dat tsjinsprekke.

Yn dy tiid bestie Kolkata út trije doarpen, ûnder it bewâld fan de Nawab fan
Bengalen Siraj-Ud-Daulah. De doarpen wienen Kalikata, Govindapur en Sutanuti. Yn
de tiid dat de Britten dêr oankamen wienen de Portegezen en Nederlanners dêr ek
al warber. De Britten woenen yn 1696 yn de omkriten fan Gobindapur in fort bouwe
om harren te beskermje tsjin de oare machten. Yn 1702 wie it fort ree, it krige
de namme Fort William en waard brûkt as basis foar de soldaten en in regionale
basis. Kolkata waard in stêd fan Britsk Yndia en waard it haarkertier fan de
Bengaalske part dêrfan. Doe’t der geregeld fochten waard mei Frankryk, waarden
de forten yn 1756 fersterke. De lokale befolking wie hjir net bliid mei en
foelen Fort William oan. Dit laad ta it Black Hole ynsidint. In leger fan de
Kompanjy en it Britske leger, ûnder lieding fan Robert Clive, oermasteren de
stêd in jier letter werom. Kolkata waard de haadstêd fan Britsk Yndia yn 1772.
Richard Wellesley, de Gûverneur-generaal fan 1797 oant 1805, hat in soad
betsjutte foar de stêd wat it waaksjen fan de stêd en de arsjitektuer fan de
stêd oanbelanget. Kolkata krige dêrom letter de namme “Stêd fan de Paleizen”. De
stêd wie it sintrum fan de hannel yn opium troch de Britske Eastyndyske Kompanjy
yn de 18e en 19e iuw, dat lokaal produsearre waard en ferkocht waard yn Kolkata
om ferskipt te wurde nei Sina.

Yn 1912 waard it regear fan fan Kolkata nei Delhi ferfhuze, dat de stêd ferlearn
in soad oan politike macht. Mar it die gjin ôfbraak oan de ekonomyske posysje
fan de stêd, oant it stuit dat East-Pakistan, it hjoeddeiske Bangladesh,
ûnôfhinklik waard. Benammen de oanfier fan jute, dat de ekonomy fan de stêd oan
de gong huld, kaam stil te lizzen.

Yn de Twadde Wrâldkriich waard de stêd en syn haven bombardearre troch de
Japanners. Dat barde foar it earst op 20 desimber 1942, en foar it lêst op 24
desimber 1944. Yn de kriich ferstoarnen miljoenen minsken by de Bengaalske
Hongersnead fan 1943. Yn 1946 kaam it ta in opstân fan de moslimmienskip, se
woenen in moslimsteat stiftsje, dit laad ta in soad geweld wêryn 4.500 minsken
om it libben kamen. De Dieling fan Yndia hie as gefolch dat der in grut
folkerfarren op gong kaam, grutte mannichten moslims ferfarren nei
East-Pakistan, wylst hûnderttûzenen hindûs nei de stêd flechten.

De jierren ’60 en ’70 fan de 20e iuw wienen de jierren fan
elektrisiteitstekoarten, stakings en de opkomst fan de gewelddiedige beweging de
Naxalities, dit allegear hie as resultaat dat de ynfrastruktuer skansearre rekke
en de ekonomyske groei stagnearre. Yn 1971 kaam de ynfrastruktuer bot ûnder druk
te stean nei dat tûzenen minsken nei de stêd flechten fanwegen de oarloch tusken
Yndia en Pakistan fan dat jier. Kolkata waard healwei de tachtiger jierren
ynhelle troch Bombay as grutste stêd fan Yndia.

Kolkata is in grut kommunistysk bolwurk, West-Bengalen wurdt al 32 jier regeare
troch in kommunistyske partij, it is de wrâlds langst regearjende demokratysk
keazen kommunistysk bestjoer. Stadichoan komt de stêd der wer boppe op. Nei de
ekonomyske herfoarming yn Yndia yn healwei de jierren ’90 soarge foar groei.
Sûnt 2000 hat de IT-sektor him setten yn de stêd, dizze sektor groeit mei 70% it
jier, wêrtroch de ekonomy fierder groeie kin. Ek komt der in soad produksje wurk
nei de stêd.

Kolkata is lein yn de Gangesdelta, oan de rivier de Hooghly op in hichte fan 1,5
oant 9 meter boppe de seespegel. Oan de oare kant fan it wetter leit Haora, de
grutste foarstêd fan Kolkata en faak ek de twalingstêd fan Kolkata neamd.

In grut part fan de stêd is oarspronklik in útstrekte sompegebiet, dat yn de rin
fan de iuwen drûchlein is om romte te meitsje foar de waaksende befolking. It
Nasjonaal park Sundarbans skiedt it stêdlik gebiet fan de Golf fan Bengalen, 154
súdlik fan Kolkota.

Yn de simmermoannen, maaie/juny, leit de temperatuer yn de stêd trochstrings
tusken de 26 en de 42 graden selsius. Yn de wintermoannen, desimber/jannewaris,
leit de temperatuer trochstring tusken de 8 en 26 graden selsius.

De befolking fan Kolkata hat him sûnt de 18e iuw sterk ûntwikkele. Yn 1710
libben der likernôch 12.000 minsken yn de stêd, en yn 1831 wie dat al groeit nei
187.000. Yn 1930 waard de grins fan in miljoen ynwenners slachte. Sûnt dy tiid
hat him dat ferfjouwerdûbele nei in ynwennertal fan 4,58 miljoen minsken by de
folkstelling fan 2001. De befolkingstichtens leit op 26.805 minsken de kante
kilometer. It hjoeddeiske ynwennertal wurdt rûsd op 5,02 miljoen.

It grutste part fan de ynwenners is fan Bengaalske komôf, mar ek libje der
minsken fan Sineeske, Tamyl, Armeenske, Tibetaanske en Persyske komôf. De
meastsprutsen talen yn de stêd binne it Bengaalsk, Urdu, Hindy, Ingelsk en
Bhojpuri.

It meastepart fan de ynwenners fan Kolkata is Hindû, ek is der noch in grut part
dat de Islam oanhinget. De oare leauwen komme net boppe it persint út.

Kolkata is it sintrum fan de Yndyske yntellektuelen en de keunst. De winner fan
Nobelpriis foar de Literatuer fan 1913, Rabindranath Thakur (1861-1941) wurke
hjir, lykas Mem Teresa (1910-1997), dy’t ek yn it westen ferneamd is. Se wûn yn
1979 de Nobelpriis foar de Frede. Ek de fisikus Satyendranath Bose (1894-1974)
hat yn Kalkota wenne.



https://fy.wikipedia.org/wiki/Klaai

Klaai is in klastysk sedimintêr stiente, dat benammen bestiet út lutum,
grûnpartsjes lytser as 2µm.

Klaai bestiet út klaaimineralen, wêrfan in soad ferskate soarten besteane.
Klaaigrûnen litte, yn fergelyk mei sân, mar min wetter troch. Yn drûge tiden
hâlde se in soad wetter lang fêst, mar yn wiete tiden komme in soart gewaaksen
om omdat se fersûpe. Ek hawwe klaaigrûnen minder lêst fan útspieling as
sângrûnen. Hjirtroch hâlde se better fiedselstoffen foar planten fêst en binne
se oer it algemiene fiedselryk. Besikingen om yn it ramt fan natoerbehear
klaaigrûnen te ferskraaljen binne net slagge.

Klaai komt yn Nederlân benammen foar yn de kuststreken (seeklaai) en by de
rivieren del (rivierklaai) en mear it lân yn op hegere parten komme beekklaai en
liem foar. Klaaigrûnen dy’t ûntwettere wurde, komme leger te lizzen, trochdat it
wetter dat soarge foar mear romte tusken de klaaipartsjes ferdwûn binne en de
klaaipartsjes tichter op elkoar komme te lizzen. Dit ferskynsel wurdt ynklinken
neamd. Ynklinking is ien fan de oarsaken fan boaiemsakjen.

Foar tige radio-aktyf ôffal mei in lange healweardetiid foarmet opslach yn
ûndergrûnske klaailagen, sa as bygelyks yn de takomst mooglik yn de Boomske
klaai by it Belgyske Mol barre sil, in feilige oplossing.

It is bekend dat Armeenske klaai goed is foar it ferhelpen fan in seare mage.
Lykas de pappegaaien, en letter ek de minsken, it brûkten yn Súd-Amearika.

In oar gebrûk is dat fan in spesjaal soarte ferstower, makke fan kaolinyt, in
klaaisoarte. It wurdt brûkt om de fruitmolm fan gewaaksen ôf te hâlden en om
appels fan de sinne te beskermjen.

In resint artikel yn The Journal of Antimicrobial Chemotherapy fermelde dat guon
izerrike klaai helpt tsjin baktearjes.

Guon klaaisoarten, bygelyks potklaai en beekklaai, wurde brûkt foar ierdewurk,
keramyk, bakstien, of om mei te boetsearjen. Yn de dikebou en oare
sivyltechnyske konstruksjes wurde klaai en balstienliem brûkt.

Klaai dy’t in beskate mannichte wetter hat, kin knipt wurde yn eltse foarm. Lit
min de klaai hjirnei opdrûgje, dan wurdt de klaai hurd. Troch de wetteropname
kin de klaai lykwols noch sêfter wurde. As klaai lykwols bakt wurdt yn in ûne
fan 900 graden Celsius, wurdt it hurd trochdat de klaaipartsjes oan elkoar
sintearje. Dit in proses dat net werom te draaien is: de bakte klaai wurdt net
mear sêft, ek net as der wer wetter by dien wurdt.

Yn Fryslân leit de Klaaistreek, it gebiet omfiemet rûchwei it noardwesten fan de
provinsje. Yn dit part leit in dikke laach mei fette seeklaai. It is in gebiet
mei in eigen kultuer en Frysk dialekt, it Klaaifrysk.



https://fy.wikipedia.org/wiki/Kirgyzje

Kirgyzje of Kirgyzstan is in lân yn Sintraal-Aazje. De haadstêd is Bisjkek en de
presidint fan de republyk is sûnt 2005 Kurmanbek Bakiyev.

Kirgyzje leit foar it grutste part yn it Tiansanberchtme. De helte fan it lân
leit boppe de 3000 meter, allinnich de foarberchtmen yn it westen en noarden
lizze ûnder de 1200 meter. It lânskip bestiet foar in grut part út woastyneftige
gebieten, mar der binne ek gebieten mei bosk en greiden. Boppe de 3000 meter
giet it lânskip oer yn berchtoendra folge troch in gletsjersône.

Kirgyzje waard yn 1876 opnommen yn it Russyske Ryk fan de Tsjaren. Nei de
Oktoberrevolúsje fan 1917 krige it foar it earst in modern steatsbestel. De
sosjalistyske sowjetrepublyk feklearre har yn 1991 selsstannich fan de USSR. De
grûnwetwiziging fan 1993 hat fan it lân in presidintsjele republyk makke en jout
de presidint fiergeande foegen.

De befolking fan Kirgyzje waard yn 2007 op 5.2 miljoen skatten. De grutste
befolkingsgroep binne Kirgizen, in Turksk folk, dy't om-ende-by 69% fan de
befolking útmakket. Oare etnyske groepen binne de Russen (9.0%) dy't fral yn it
noarden wenje en de Oezbeken (14.5%) yn it suden fan it lân. Fierders wurdt
Kirgyzje bewenne troch in tal lytsere folken, te witten Tataren (1.9%), Uygoeren
(1.1%), Tadzjiken (1.1%), Kazakken (0.7%) en Oekraïners (0.5%) en oars (1.7%).

De befolking fan Kirgyzje bestiet foar 75% út Moslims, 20% Russysk Ortodoksen en
5% oars.



https://fy.wikipedia.org/wiki/Keulen

Keulen (Dútsk: Köln) is in stedsdistrikt (kreisfreie Stadt), metropoal en in
stêd yn Dútslân, yn de dielsteat Noardryn-Westfalen, oan de Ryn, noardlik fan
Bonn en súdlik fan Düsseldorf. It sintrum leit op de linkerigge. Keulen is de
fjirde stêd fan Dútslân en de grutste fan Noardryn-Westfalen. Yn de hiele
Keulske stêdekloft wenje mear as in miljoen minsken. It is de haadstêd fan de
Keulske regio en de offisjeuze haadstêd fan it Rynlân, en de sted spile fan de
Midsiuwen ôf in wichtige tsjerklike en politike rol.

Al yn de 3e iuw kamen Keulske munten yn Fryslân foar. Redbad ûndernaam yn 716
mei súkses in fjildtocht nei Keulen. Keulen wie de merke foar diggelguod út
Pingsdorf en Siegsburg, dowestien út Andernach, swurden út Solingen, en dat
alles hiet 'Keulsk'. Om 900 hinne wie der Fryske koloanje oan de Ryn en by Sankt
Gereon. Foar de hannel bleau Keulen wichtich: 'Keulske pinning' yn de âlde
wetten, Keulsk gewicht grûnslach foar de Fryske gewichten (1504). Ek as setel
fan de aartsbiskop en fan provinsjaals fan guon oarders hie Keulen betsjutting.
De universiteit luts Fryske studinten, û.o. Anske Bockes Bruynsma. Sirka 1550
kamen der protestantske flechtlingen, yn 1580 roomske ( Cunerus Petri, Douwe
Benediks Julius fan Dekema, Espelbach). Yn de 17e iuw kamen út Keulen
fransiskaanske misjonarissen. Dêrnei fermindert de betsjutting fan Keulen foar
Fryslân.

Mei de bou fan de Dom fan Keulen waard op 15 augustus 1248 út ein set. Yn de
iuwen dêrnei waard der stadichoan wurke oan it projekt, mar yn de 15e iuw waard
de bou stillein. Under ynfloed fan de Romantyk yn de 19e iuw wer oppakt en
foltôge yn 1880.

By it Kongres fan Wenen nei de delfal fan Napoleon waard Keulen Prusysk, mar it
Frâns rjocht bleau jildich. Yn de Nije Tiid fermindere de ynfloed fan Keulen
bûten it Rynlân, mar bleau dochs fierhinne ekonomysk, kultuereel en
steatsrjochtlik de wichtichste stêd oant de Yndustriële revolúsje.

It sintrum fan Keulen waard yn de Twadde Wrâldkriich swier bombardearre. Nei de
weropbou waakste de stêd al rillegau wer út ta ien fan de wichtichste stêden fan
Dútslân.

Troch ferskate weryndielingen hie Keulen op 1 jannewaris 1975 mear as 1 miljoen
ynwenners. Doe't de stêd Wesseling op 1 july 1976 troch in beslút fan de
rjochter wer selsstannich waard, lei it tal ynwenners wer ûnder de 1 miljoen
minsken. Sûnt 31 maaie 2010 is Keulen neffens de offisjele telling wer in stêd
mei mear as 1 miljoen ynwenners. Op 31 desimber 2015 hie Keulen 1.060.582
ynwenners. De kommende desennia sil it ynwennertal fierder tanimme. It
Landesbetrieb Information und Technik Nordrhein-Westfalen hat berekkene dat
Keulen yn 2040 20 prosint mear ynwenners hat, mei-inoar sa'n 1.243.000
persoanen.

Keulen is foaral bekend fan syn karnaval, it Kölsch-bier dat hjir broud wurdt en
har museums. It Romeinsk museum stiet flakby de Dom fan Keulen en hat in moaie
samling Romeinske foarwerpen, mei ûnder oaren in grut flier-mozayk. It Ludwig
Museum is wijd oan de moderne keunst en besit in grut oantal wurken fan Picasso,
lykas ek in tal wurken fan de Dútse ekspresjonisten. Keulen hat teffens in
universiteit en in lofthaven, dy't de stêd dielt mei Bonn.

Yn 2006 wie Keulen ien fan de spylstêden fan it WK fuotbal. It
Rheinenergiestadion (fuotbal) en de Lanxess Arena (multyfunksjoneel) binne de
grutste stadions yn Keulen. De bekendste fuotbalteams binne 1. FC Köln, dy't
trije kear Dútsk lânskampioen wie, SC Fortuna Köln en FC Viktoria Köln.



https://fy.wikipedia.org/wiki/Keatsen

Keatsen is in spul wêrby’t in lytse bal mei de hân of fûst (al as net beskerme
troch bygelyks in want) sa slein wurde moat, dat de tsjinstanner de bal net
(jildich) retoernearje kin. Keatsen is nei alle gedachten ien fan de âldste
balspullen fan de wrâld. De keatssport wurdt yn ferskate farianten yn mear as 50
lannen en lânstreken spile, ûnder oare yn Belgje, Frankryk, Baskenlân, Valencia,
Itaalje en de Feriene Steaten. Op de Olympyske Simmerspullen fan 1928 yn
Amsterdam wie it ien fan de net-offisjele demonstraasje sporten. De wichtichste
wedstriid foar Fryslân yn it keatsen is de jierlikse PC yn Frjentsjer.

De dielnimmerslist, dy’t útmakket hokker partoeren tsjin elkoar spylje moatte,
wurdt troch it lot fêststeld. De lotting fan troch de KNKB fêststelde
keatspartijen is altyd iepenbier.

As in perkspiler in slaande beweging nei in opslachbal docht, dy net rekket, en
de bal komt foar, neist of efter it perk telâne (foar, bûten as kwea) dan binne
de punten foar de opslach. Yn it keatsjargon wurdt dan faak (troch de
tsjinstander) sein: “Hy/sy slacht der op”.



https://fy.wikipedia.org/wiki/John_F._Kennedy

John F. Kennedy, ropnamme: Jack, folút: John Fitzgerald Kennedy en ek wol bekend
ûnder syn inisjalen JFK (Brookline (Massachusetts), 29 maaie 1917 – Dallas
(Teksas), 22 novimber 1963), wie in Amerikaansk steatsman fan etnysk Iersk
komôf. Hy tsjinne yn 'e Twadde Wrâldoarloch as luitenant yn 'e Amerikaanske
Marine, wie fan 1946 oant 1952 foar de Demokratyske Partij lid fan it
Amerikaanske Hûs fan Offurdigen, en fan 1952 oant 1960 fan 'e Amerikaanske
Senaat. Yn 1960 wûn er it by de presidintsferkiezings mei in tige smelle marzje
fan Richard Nixon, wêrnei't er fan 1961 oant 1963 de 35ste presidint fan 'e
Feriene Steaten en teffens de earste roomske Amerikaanske presidint wie. Op 22
novimber 1963 waard Kennedy yn Dallas deasketten troch in slûpskutter. De
fermoedlike dieder, Lee Harvey Oswald, waard sels twa dagen letter fermoarde
troch nachtklubeigner Jack Ruby. Sûnt is syn moard mei riedsels omjûn en binne
der withoefolle gearspanningsteoryen oer ûntstien.

John F. Kennedy waard op 29 maaie 1917 berne yn in ryk fermidden yn Brookline,
yn 'e steat Massachusetts, as de twadde soan fan sakeman en politikus Joe
Kennedy (1888-1969) en filantrope Rose Elizabeth Fitzgerald (1890-1995), in
dochter fan John F. Fitzgerald (1863-1950), de boargemaster fan Boston. Alle
fjouwer fan Kennedy syn pakes en beppes wiene bern fan Ierske ymmigranten.
Kennedy groeide op yn in gesin mei njoggen bern: fiif famkes en fjouwer jonges.
Syn âldere broer Joe Kennedy kaam om yn 'e Twadde Wrâldoarloch, en syn jongere
bruorren Robert Kennedy (dy't yn 1968 fermoarde waard) en Ted Kennedy giene
krekt as hy de Amerikaanske polityk yn.

As bern siet Kennedy by de paadfinerij. Syn earste tsien jier brocht er troch yn
Brookline; dêrnei wenne it gesin twa jier yn 'e Newyorkske wyk de Bronx, en yn
1929 ferfearen se nei Bronxville, yn 'e steat New York. Syn ûnderwiis genoat er
oan in opienfolging fan jongesskoallen, oant er yn 1936 in stúdzje
ynternasjonale saken oan 'e Universiteit fan Harvard begûn. Yn 1938 bejoech er
him nei Jeropa om in assistint fan syn heit te wurden, dy't doedestiden de
Amerikaanske abassadeur yn Grut-Brittanje wie. It jiers dêrop makke er, oan 'e
foarjûn fan 'e Twadde Wrâldoarloch, in rûnreis troch West-Jeropa, de Sovjet-Uny,
de Balkan en it Midden-Easten. Nei it útbrekken fan 'e oarloch kearde er werom
nei de Feriene Steaten, dêr't er syn stúdzje oan Harvard ôfmakke en in skripsje
skreau oer it Ferdrach fan München, dy't in bestseller waard ûnder de titel Why
England Slept. Hy studearre cum laude ôf yn 1940, en folge neitiid kolleezjes
oan 'e Stanford Graduate School of Business. Yn 1941 holp er syn heit by it
skriuwen fan dy syn memoires oer syn ambassadeurskip en makke dêrnei in rûnreis
troch Súd-Amearika.

Yn septimber 1941, nei't er ôfkard wie troch it Amerikaanske Leger fanwegen syn
groanyske rêchproblemen, naam Kennedy tsjinst by de Amerikaanske Marine, dêr't
er binnenholpen waard troch in maat fan syn heit. Hy tsjinne as kadet op it
Amerikaanske Ministearje fan de Marine doe't de Japanners de Oanfal op Pearl
Harbor útfierden. Dêrnei melde er him as frijwilliger oan foar de oplieding ta
befelfierder fan in patrûljetorpedoboat, ien fan 'e lytste soarten boaten fan 'e
Amerikaanske Marine. Neitiid waard er earst stasjonearre yn 'e Panamakanaalsône,
en letter yn 'e Stille Oseaan.

Op 2 augustus 1943 wie Kennedy yn syn boat, de PT-109, nachts op patrûlje by
Nij-Georgia, yn 'e Salomonseilannen, doe't se raamd waarden troch de Japanske
torpedoboatjager Amagiri. Harren boat sonk en de oerlibjende bemanningsleden
swommen nei in eilantsje ta, wêrby't Kennedy nettsjinsteande it feit dat er oan
syn dochs al swakke rêch ferwûne rekke wie, in slim ferbrânde ûnderhearrige
meisleepte. Neitiid sleepte er him noch fierder mei nei in oar eilantsje, dêr't
se úteinlik ûntdutsen en rêden waarden troch de Amerikaanske Marine. Foar dit
dwaan krige Kennedy letter de Navy and Marine Corps Medal útrikt. Nei
behanneling oan syn rêch waard er yn 1944 ûntslein út aktive tsjinst, en yn 1945
waard er earfol ûntslein út 'e marine.

Op 12 augustus 1944 sneuvele Kennedy syn âldere broer Joe, dy't troch harren
heit al jierren ree makke waard foar in glânsrike politike karriêre. Dy plicht
foel doe oan John F. Kennedy ta, en yn 1946, doe't kongreslid James Michael
Curley (op oanstean fan Joe Kennedy sr.) besleat om syn sit op te jaan en
boargemaster fan Boston te wurden, wûn John F. Kennedy de frijkommen sit yn it
Amerikaanske Hûs fan Offurdigen. Dêr bleau er ien termyn (fan seis jier), en yn
1952 stelde er him kandidaat foar de Amerikaanske Senaat foar syn bertesteat
Massachusetts, wêrby't er de sittende Republikeinske senator Henry Cabot Lodge
jr. fersloech. Hy ûntbriek gauris yn 'e Senaat fanwegen syn opspyljende
rêchkrupsje, dêr't er ferskate kearen foar operearre wurde moast. Ienris wied er
sa siik dat him it lêste sakremint tatsjinne waard. Wylst er yn 1956 oan it
opbetterjen wie, skreau er it boek Profiles in Courage, oer Amerikaanske
senators dy't harren politike takomst op it spul set hiene foar harren
persoanlike oertsjûgings. Dêrmei wûn er it jiers dêrop de Pulitzerpriis foar in
Biografy.

Yn 1956 wie der eefkes sprake fan dat Kennedy dat jiers de Demokratyske
fise-presidintskandidaat wurde soe, mar dat wie sa net. Yn 1958 waard er
werkeazen as senator, mar yn 1960 stelde er him kandidaat foar de Amerikaanske
presidintsferkiezings. Nei't er by de foarferkiezings binnen de Demokratyske
Partij û.o. senator Hubert Humphrey fan Minnesota en senator Lyndon Johnson fan
Teksas ferslein hie, bûn er by de eigentlike ferkiezings de striid oan mei de
Republikeinske kandidaat Richard Nixon. As syn running mate keas er út poer
politike omtinkens (want persoanlik koed er de man net útstean) Lyndon Johnson,
dy't er nedich wie om yn it Suden te winnen. Mei Nixon fierde Kennedy de earste
op 'e tillefyzje útstjoerde ferkiezingsdebatten út 'e Amerikaanske skiednis.
Dêrby kaam de flotte Kennedy, dy't himsels boppedat foarôf opmeitsje liet, folle
better oer as de stugge Nixon mei syn swiere burdgroei. Sadwaande wiene dy
tillefyzjedebatten foar Kennedy in flinke triuw yn 'e rêch. Kennedy fersloech
Nixon úteinlik mei 49,7% fan 'e stimmen tsjin 49,5% (wat eins neat seit, want yn
'e Feriene Steaten draait it net om prosinten, mar om kiesmannen, en dêrfan hie
Kennedy der 303, tsjin Nixon 219). Kennedy wie de jongste presidint ea, en
boppedat de earste roomske presidint.

Under Kennedy syn presidintskip fûn yn 1961 de mislearre Ynfaazje fan de
Bargebaai plak, yn Kuba, wêrby't in legerke fan rjochtse politike Kubaanske
ballingen mei help fan 'e Amerikaanske feilichheidstsjinst CIA op 'e Kubaanske
kust besocht te lânjen. De Kâlde Oarloch wie yn folle gong, en datselde jiers
lieten de Russen yn Berlyn de Berlynske Muorre oanlizze, dy't it frije westlike
part fan 'e stêd skate fan it kommunistyske eastlike diel. Nei't der sein wurdt,
hold Kennedy dêrby de Amerikaanske Striidkrêften en de hauken yn syn eigen
regear ôf fan in in reäksje dy't mooglik ta in iepentlike oarloch mei it
Eastblok laat hawwe soe. As direkt gefolch fan 'e bou fan 'e Muorre besocht
Kennedy yn juny 1963 Berlyn, dêr't er in taspraak hold mei de ferneamde wurden
"Ich bin ein berliner" ("Ik bin in Berliner"), wêrmei't er sizze woe dat de
wrâld mei de befolking fan Berlyn meilibbe. (Dat gauris oanhelle sitaat is
trouwens grammatikaal fout; it hie heard te wêzen: Ich bin berliner; sa't hy it
sei, klonk it as bedoelde er dat er in Berlynske bol, in pleatslik gebakje,
wie.)

Yn 1962 ûntstie der in nije krisis, de saneamde Kubakrisis, doe't de Sovjet-Uny
nukleêre wapens op Kuba stasjonearje woe. Dêrby wist Kennedy úteinlik troch mei
yngripen te driigjen Sovjet-lieder Nikita Chroesjtsjov te twingen en sjoch fan
dat plan ôf. Under it presidintskip fan Kennedy rekken de Feriene Steaten
fierders almar djipper behelle yn 'e Fjetnamoarloch, al wied er dêrby folle
tebekhâldender as syn opfolger Lyndon Johnson. In oar ûnderdiel fan Kennedy syn
bûtenlânpolityk, en ien fan 'e earste maatregels dy't er as presidint naam, wie
de oprjochting yn 1961 fan it saneamde Fredeskorps, in organisaasje dy't jonge
Amerikanen holp en oantrune om nei harren stúdzje en foarôfgeande oan harren
karriêre in pear jier as frijwilligers yn ûntwikkelingslannen te wurkjen. Grutte
ynfloed hie Kennedy ek op it Amerikaanske romtefeartprogramma. Hy makke jild
frij foar it Apolloprogramma fan 'e NASA, dat de oanset joech ta de
Romtefeartrace mei de Sovjet-Uny, en dat yn 1969 útmûnje soe yn 'e Moannelâning.

Op it mêd fan binnenlânsk belied waard Kennedy syn stribjen nei herfoarmings yn
û.m. it ûnderwiis en de sûnenssoarch, sa't dat fêstlein wie yn syn
beliedsprogram de New Frontier, dwerseide troch it Amerikaanske Kongres. Syn
presidintskip foel fierders fierhinne gear mei de opkomst fan 'e Amerikaanske
Boargerrjochtebeweging, dy't him oankante tsjin 'e rasseskieding op skoallen, yn
it iepenbier ferfier en op withoefolle oare maatskiplike mêden, benammen yn it
Suden, dêr't doedestiden in sitewaasje bestie dy't dy yn it Súd-Afrika fan it
apartheidsrezjym net wanlyk wie. Kennedy stipe de boargerrjochtestriid op in
healslachtige manear; persoanlik stied er oan 'e kant fan 'e
boargerrjochtebeweging, mar polityk sjoen distansjearre er him der ferskate
kearen fan, om't er bang wie dat it him oars stimmen kostje soe ûnder de yn
mearderheid Demokratyske blanke kiezers yn it Suden. Likegoed wied er twongen om
yn te gripen yn Mississippy, yn 1962, en yn Alabama, yn 1963, doe't de saak dêr
út 'e klauwen drige te rinnen. Uteinlik kaam er yn 'e simmer fan 1963 mei
foarstellen dy't de maatskiplike posysje fan 'e swarten yn Amearika struktureel
ferbetterje soe, mar de ymplemintaasje dêrfan, yn 1964, makke er net mear mei.

Kennedy kaam yn 'e tiid dat er noch yn it Hûs fan Offurdigen siet by in formeel
diner yn 'e kunde mei Jacqueline Lee Bouvier (1929-1994), dy't harsels Jackie
neame liet. Hja trouden op 12 septimber 1953. Jackie krige yn 1955 in miskream
en yn 1956 in deaberne famke dat Arabella hjitte sillen hie. Letter krigen
Kennedy en sy noch trije bern: Caroline Bouvier Kennedy (1957), John Fitzgerald
Kennedy jr. (1960-1999) en Patrick Bouvier Kennedy (1963-1963), dy't fiif wiken
te betiid berne waard en twa dagen nei de berte kaam te ferstjerren. Kennedy en
Jackie wiene folle jonger as dat foar Amerikaanske presidinten en first ladys
wenst wie, en hja lieken sa gelokkich mei-inoar dat Kennedy syn presidintskip
foar de bûtenwrâld wol in goudene tiid liek en letter gauris mei "Camelot"
oantsjutten waard, ferwizend nei it mytyske kastiel fan 'e legindaryske kening
Arthur.

Mar alles wie net pais en free yn "Camelot". Yn it foarste plak kampte Kennedy
mei ûnderskate sûnensproblemen dy't sekuer geheim holden waarden foar de media
en it Amerikaanske publyk. Sa litte er oan 'e sykte fan Addison, in seldsume en
potinsjeel libbensgefaarlike krupsje wêrby't it lichem te min fan 'e hormoanen
kortisol en aldosteron oanmakket fanwegen in groanyske
bynierskoarsynsuffisjinsje (oftewol: de bynierskoars docht net wat er heart te
dwaan). Dêrnjonken hie Kennedy ek noch hypotyreoïdy, wêrby't de skyldklier te
min hormoanen oanmakket. Dat er dy beide sykten hie, wiist derop dat er mooglik
in djipper lizzende auto-ymmuniteitsstoarnis hie, dy't de dokters doedestiden
noch net ûntdekke koene.

En fierders wie John F. Kennedy in rokkejager en fiterhynst, dy't allegeduerigen
bûten de pôt pisse en wêrmei't Jackie hiel wat te stellen hie. Foar syn trouwen
hie Kennedy relaasjes hân mei û.o. de Deenske sjoernaliste Inga Arvad en de
Amerikaanske aktrise Gene Tierney. As troud man hied er, nei't sein wurdt,
frijaazjes mei in hiele rige froulju, wêrûnder aktrise Marilyn Monroe (dy't yn
1962 op in grut feest op tige seksy wize Happy Birthday, Mr. Presidint foar him
song), de Sweedske ealfrouwe Gunilla von Post, maffiamêtresse Judith Campbell,
keunstneresse Mary Pinchot Meyer, aktrise en sjongster Marlene Dietrich,
stazjêre Mimi Alford en Jackie har eigen parsefoarljochtster Pamela Turnure.
Fral Kennedy syn relaasje mei Marilyn Monroe hat hiel wat opsjoch jûn, yn it
bysûnder nei har hommels en riedselich ferstjerren yn 1962, dat alderhanne
gearspanningsteoryen de wrâld yn holpen hat. Ynhoefier't alle geroften oer
harren beiden wier binne, sil no nea mear oan it ljocht komme, mar se skine yn
elts gefal yn maart 1962 in wykein tegearre trochbrocht te hawwen yn Bing Crosby
syn hûs.

Yn novimber 1963 ûndernaam Kennedy in twadeiske politike rûnreis troch in
stikmannich Teksaanske stêden, mei as doel om, foarútrinnend op 'e
presidintsferkiezings fan 1964, wêrby't er werkeazen hope te wurden, in
deilisskip yn 'e Teksaanske Demokratyske Partij op te lossen tusken de
konservative gûverneur John Connally en de frijsinnige partijpommeranten Ralph
Yarborough en Don Yarborough (gjin famylje faninoar). Ek de stêd Dallas waard
dêrby oandien, dêr't Kennedy en Jackie rûnriden waarden yn in iepen limûsine,
tusken in hage fan wiuwende boargers troch. Op freed 22 novimber, om likernôch
healwei ienen middeis pleatslike tiid, waard der in moardoanslach op 'e
presidint dien wylst de limûsine Dealey Plaza passearre. Kennedy waard trije
kear rekke: ien kear yn 'e rêch, ien kear yn 'e hals (al besleat de Kommisje
Warren, dy't de moard neitiid ûndersocht, dat dy beide wûnen troch deselde kûgel
feroarsake wiene) en ien kear, it fatale skot, yn 'e holle. Connally, dy't foar
him yn 'e auto siet, rekke ek swier ferwûne, en in omstanner, James Tague, licht
ferwûne. De moard waard op film fêstlein om't ien fan 'e taskôgers, Abraham
Zapruder, it foarbykommen fan 'e presidint opnaam; dat filmke hjit sûnt de
Zapruder-film.

Neitiid waard Lee Harvey Oswald, in wurknimmer fan it Texas School Book
Depository, dêr't de skotten fermoedlik wei ôffjurre wiene, oppakt. Letter dy
deis waard er oanklage foar de moard op J.D. Tippit, in pleatslike plysje dy't
dyseldichste deis op in oar plak yn Dallas deasketten wie, en yn 'e iere moarn
fan 23 novimber kaam dêr de oanklacht foar de moard op 'e presidint by. Sels
ûntstried Oswald dat er wat mei lykfol hokker moard te krijen hie, en hold er út
dat er as sûndebok útkeazen wie om't er in hoart yn 'e Sovjet-Uny wenne hie. Twa
dagen nei de moard, op 24 novimber, waard er sels yn 'e parkeargaraazje ûnder it
haadburo fan 'e plysje fan Dallas fermoarde troch nachtklubeigner Jack Ruby,
dy't sei dat syn motyf wie dat er Jackie Kennedy in langrinnend proses en de
needsaak om in tsjûgenis ôf te lizzen besparje woe, al die letter bliken dat dat
wat wie dat syn abbekaat optocht hie om sympaty foar Ruby te winnen. Wat Ruby
syn echte motyf wie, is noch altyd net dúdlik, al joech er sels ferskate kearen
oan dat er ta syn die oanfitere of twongen wie troch guon heechpleatste
persoanen. Ruby stoar op 3 jannewaris 1967 yn 'e finzenis oan 'e gefolgen fan
longkanker.

De moard op Kennedy waard ûndersocht troch de hastich ynstelde Kommisje Warren
(neamd nei de foarsitter, opperrjochter Earl Warren), dêr't lykwols frjemd
genôch ferskate politike fijannen fan Kennedy in sit yn hiene. Koartsein kamen
de konklúzjes fan it ûndersyk troch dy kommisje hjirop del: Oswald wie de
dieder, en hy hie folslein allinnich hannele, sûnder help fan wa ek (de lone
gunman-teory). Hoewol't de resultaten fan it ûndersyk troch in soad lju yn
twifel lutsen waarden, foarmje de konklúzjes fan 'e Kommisje Warren noch altiten
fierhinne de offisjele lêzing oer de moardoanslach. Lykwols hawwe troch de
jierren hinne withoefolle opinypeilings oantoand dat it it Amerikaanske publyk
net oan wol. Sa die yn 2004 út in opinypeiling troch de stjoerder Fox News
bliken dat 66% fan 'e Amerikanen fan miening wie dat der in gearspanning west
hie om Kennedy te fermoardzjen, en dat 74% leaude dat de saak neitiid yn 'e
dôfpôt stoppe wie. Neffens in opinypeiling út novimber 2013, troch de
renommearre Gallup-organisaasje (in Gallup Poll dus), tocht 61% dat der in
gearspanning west hie en leaude mar 30% dat Oswald de oanslach allinnich út 'e
wei set hie. Noch altiten geane der withoefolle gearspanningsteoryen om oer de
moard op Kennedy. De bekendsten dêrfan binne dat de Kubanen, de Russen, de
maffia (dêr't Ruby konneksjes mei hie) of de eigen Amerikaanske
ynljochtingetsjinsten derefter sieten. Der is lykwols troch de ûnderskate
oerheidstsjinsten fuort nei de moard sa alderraarst yn it ûndersyk omreage, dat
men no inkeld noch mar mei wissichheid sizze kin dat nea mei wissichheid sein
wurde kinne sil wat der dy deis krekt bard is.

John F. Kennedy waard op moandei 25 novimber 1963 foarearst begroeven op in
lyts, hastich frijmakke hoekje fan it Nasjonaal Begraafplak Arlington, bûten de
Amerikaanske haadstêd Washington, yn Firginia. Syn glamourrike foarkommen waard
troch syn moard allinnich noch mar yntrigearjender makke: Kennedy is altyd de
jongeman bleaun dy't er yn 1963 wie. Hied er libbe oant er âld wurden wie, dan
hie der lang sa'n hype net om him hinne ûntstien. No is er ta in Amerikaansk
kultureel ikoan wurden, ferlykber mei oaren dy't net âld wurden binne, lykas
aktrise Marilyn Monroe en fleanster Amelia Earhart. Yn in perioade fan trije
jier, fan 1964 oant 1966, waard Kennedy syn grêf troch nei skatting 16 miljoen
minsken besocht. Op 14 maart 1967 waard er werbegroeven yn in permanint grêf,
dêr't in tinkteken op kaam te stean. De earewacht by syn grêf bestie út kadetten
út it Ierske Leger. Yn 1994 waard syn frou Jackie njonken him begroeven. Syn
jongere broer, Robert Kennedy, waard yn juny 1968 deunby begroeven, nei't ek hy
fermoarde wie. Yn augustus 2009 waard de trêde broer, senator Ted Kennedy, ek
deunby begroeven.



https://fy.wikipedia.org/wiki/Johann_Wolfgang_von_Goethe

Johann Wolfgang von Goethe (JWG) (sprek út as: [ˈgøːtə]?) (Frankfurt am Main, 28
augustus 1749 – Weimar, 22 maart 1832) wie in Dútsk wittenskipper,
toanielskriuwer, romanskriuwer, filosoof, dichter, natoerûndersiker en
steatsman. Goethe wie de skriuwer fan ûnder mear Faust, Die Leiden des jungen
Werthers, Zur Farbenlehre en it ferneamde gedicht Der Zauberlehrling. Yn 1782
waard hy yn de adelstân ferheft.

Goethe waard berne yn Frankfurt am Main as soan fan Johann Caspar Goethe en
Catharina Elisabeth Textor. Syn heit wie in man fan kwizekwânsje en seach sels
ta op it earste ûnderwiis fan syn soan. De jonge Goethe studearre rjochten oan
de universiteiten fan Leipzig en Straatsburch. Yn 1772 krige hy wurk oan it
Reichskammergericht yn Wetzlar, it heechste gerjochtshof fan it Dútske Ryk.

Nei in ûngelokkige leafdesrelaasje mei Charlotte Buff ferhuze Goethe op útnûging
fan Karel August, hartoch fan Saksen-Weimar-Eisenach, yn 1775 nei Weimar dêr't
hy de rest fan syn libben trochbrocht. Dêr hâlde hy him dwaande mei it ôfsluten
fan syn autobiografyske proazawurk Aus meinem Leben, Dichtung und Wahrheit en
syn masterwurk Faust 2 (1833). Dêrfoar kaam er noch yn steatstsjinst fan de
hartoch en hy waard û.o. belêste mei in soad politike taken, it behear fan de
finansjen en de wei- en mynbou, it kriichswêzen en letter it behear fan it
hofteater.

Yn 1786 gie Goethe temûk nei Itaalje om de druk fan de saken te ûntrinnen en
faaks ek om syn ynlike relaasje mei hofdame Charlotte von Stein wat bekuolje te
litten. Syn reis nei Itaalje kin sjoen wurde yn de tradysje fan keunstreizen
(saneamde Grand Tours) yn dy tiid. Goethe liet yn him omgean om skilder te
wurden, mar hy stapte letter dochs fan dat plan ôf. Syn observaasjes fan de
Italjaanske kleurepracht waarden letter út ta syn kleurelear, dy't frijwat
ôfwykt fan dy fan Isaac Newton. Ek kaam Goethe yn Itaalje op it spoar fan de
oerplant. Hy ûndekte dat dizze oerplant, dêr't alle plantesoarten fan ôflaat
wurde kinne, net as organisme yn de natoer werom te finen wêze soe, mar dat it
as geastlik model of konsept opfetten wurde moast.

Nei in pear moanne yn Rome tahâlden te hawwen, reizge Goethe troch nei Napels,
dêr't hy de Fesuvius bestudearre, en Sisylje. Yn 1788 waard hy troch de hartoch
weromroppen nei Weimar, omdat hy steun nedich hie by militêre oangelegenheden.
Hy die mei oan de oarloggen tsjin Frankryk.

De jierren nei 1794 wurden kenmerke troch in hechte freonskip mei Friedrich
Schiller, dy't duorre oant de dea fan Schiller yn 1805. Se seagen elkoar as
geastlike geliken, dêr't se de term "Homogenialität" ("homogenialiteit") foar
betochten. Underwerp fan mienskiplike stúdzje wiene û.o. de foarfallen om de
Frânske Revolúsje en de estetika yn de keunst. Ut dizze gearwurking ûntwikkele
him in styl, dy't oantsjutten wurdt mei de term Weimarer Klassik.

Goethe hie in bulte bekende minsken as freon, ûnder mear de antropolooch Johann
Blumenbach.

Neidat hy sûnder skea de plonderingen fan de soldaten fan Napoleons leger
trochstien hie, troude Goethe yn 1806 mei Christiane Vulpius neidat hy lange
tiid mei har gearwenne hie. Ut dizze relaasje binne fiif bern fuortkomd, wêrfan
allinnich August von Goethe (1789-1830) langer libbe as inkele dagen.

Sûnt 1794 hat hy syn libben benammen wijd oan de literatuer en it ôfnimmen fan
audiïnsjes yn syn hûs te Weimar. Yn de lêste jierren fan syn libben tekene syn
sekretaris Johann Peter Eckermann petearen mei Goethe op yn it ferneamd wurden
boek Gespräche mit Goethe in den letzten Jahren seines Lebens. Nei in libben fan
bûtengewoane produktiviteit ferstoar hy op de leeftyd fan 82 jier yn Weimar.

De wichtichste wurken dy't Goethe makke foardat er nei Weimar gie, wienen syn
trageedzje Götz von Berlichingen (1773) (dit wurk hat him syn bekendheid brocht)
en syn Die Leiden des jungen Werthers, in roman dy't tige populêr waard yn de
'Sturm und Drang'-perioade. Yn syn jierren yn Weimar, eardat er Schiller moete,
begûn hy mei it skriuwen fan Wilhelm Meister. Hy skreau de toanielstikken
Iphigenie, Egmont, Torquato Tasso, en syn Reineke Fuchs. By de perioade fan syn
freonskip mei Schiller hearre de fuortsetting fan Wilhelm Meister, de moaie
idylle Hermann en Dorothea en Romeinske Elegyën. Yn de lêste perioade, nei de
dea fan Schiller yn 1805 heare Faust, Die Wahlverwandschaften, syn autobiografy
Dichtung und Wahrheit, ssyn Italjaanske Reis, in soad wittenskiplik wurk, sirka
16000 brieven en in rige ferhannelingen oer Dútske keunst.

Neidat syn lêste pakesizzer stoarn wie, waarden syn boeken eigendom fan de
gruthartoginne fan Saksen-Weimar-Eisenach, Sophie. Hja rjochte it
Goethe-Schiller-Archiv op.

Yn it ramt fan syn besykjen om de minen yn it Türinger Wâld nij libben yn te
blazen, waard Goethe syn ynteresse yn en ûndersyk nei geology en mineralogy en
de natuerwittenskippen yn it algemien (it mineraal goethiet is nei him neamd)
grutter. By de bestudearring fan minsklike skedels ûntdekte hy it
tuskenkaaksbien, in by de minsk fergroeid stik bonke dat earder allinnich by
bisten oantroffen wie. Mei dizze ûntdekking ynspirearre hy letter ûnder oare
Charles Darwin. Dochs leit de fertsjinste fan Goethe foar de natuerwittenskippen
net sasear by de ûndersiken dy't hy dien hat, mar mear by de metoade dy't er by
de ûndersiken brûkte.

Koart foar syn reis nei Frankfurt am Main yn 1814, dêr't hy geheimried Johann
Jakob Willemer en dy syn folle jongere frou Marianne besocht, waard him in yn it
Dútsk oersette samling Perzyske gedichten - Der Diwan des Mohammed Schemseddin
Hafis - tastjoerd. Dizze samling (Farsy: diwan, ديوان) gedichten fan de
soefy-dichter Hafiz (± 1320 yn Shiraz - ± 1390) boeide him daliks en ynspirearre
him ta it skriuwen fan syn West-östlicher Diwan, dêr't Erschaffen und Beleben
fan 21 juny 1814 it earste gedicht fan wie. It iepeningsgedicht draacht de titel
Hegire en bringt de emigraasje fan Mohammed fan Mekka nei Medina (hidjra) yn it
ûnthâld. Goethe syn leafde foar Marianne hat in soad gedichten fan de Divan
ynspirearre en hy hat sels inkele gedichten fan har hân opnomd, sûnder lykwols
har namme te fermelden.

In yn Goethe-biografyen faak ûnderbeljochte aspekt is Goethe syn belangstelling
foar easterske religys, dy't it meast dúdlik ta utering komme yn de
West-östlicher Diwan.

Al yn 1772 begûn Goethe oan in toanielstik ûnder de titel Mahomet as replyk op
François-Marie Arouet (better bekend as Voltaire) Le fanatisme ou Mahomet le
Prophète, dêr't lykwols mar fragminten bekend fan binne. It bekendste fragmint
is it gedicht Mahomets Gesang. Yn 1799 makke Goethe in bekommintariearre
oersetting fan Voltaires drama.

De Eastenrykskse komponist Franz Schubert bewûnderde Goethe tige en sette in
grut oantal gedichten fan Goethe, û.o. Gretchen am Spinnrade en Erlkönig, op
muzyk, mar ûnderfûn fan Goethe ûnferskillichheid.

De leafde tusken Goethe en de 19-jierrige Ulrike dy't himsels ynspirearre ta de
Marienbader Elegie (1823) waard troch Martin Walser as ûnderwerp nomd foar syn
roman Ein liebender Mann .

Goethe hat in rsinsje skreaun yn de Frankfurter Gelehrten Anzeigen fan it
(anonym) troch Belle van Zuylen skreaune boek Le Noble, anomym útjûn yn it Dútsk
ûnder de titel Die züge des alten Adels, Lemgo, Meyer, 1772.



https://fy.wikipedia.org/wiki/Jeropeeske_Sintrale_Bank

De Jeropeeske Sintrale Bank (JSB) is ien fan de wichtichste banken op 'e wrâld,
ferantwurdlik foar monetêre wetjouwing foar de 19 lidsteaten fan de eurosône.

De organisaasje fan de JSB is basearre op dat fan de Dútske Bundesbank en
Landesbanken.

De JSB wurdt regearre troch in bestjoer fan direkteuren, mei oan it haad in
presidint, en in bestjoerskolleezje, dat bestiet út leden fan it bestjoer fan
direkteuren en fertsjinwurdigers fan lokale sintrale banken yn it Jeropeesk
Systeem fan Sintrale Banken (JSSB).

It Jeropeesk Systeem fan Sintrale Banken is gearstald troch de Jeropeeske
Sintrale Bank en de lokale sintrale banken fan de 28 lidsteaten fan de
Jeropeeske Uny. Om dizze reden is it monetêre bewâld fan it
Euro-gebiet/Eurosysteem in gearstalling fan de JSB en de bestjoeren fan
nasjonale banken yn it Euro-gebiet.

Mei de doelstelling fan ekonomyske stabiliteit moat de bank it ekonomyske belied
fan de Jeropeeske Uny stypje. Dat belied is der kaam om in heech nivo fan
wurkgelegenheid en djoersume en net-ynflatoire ekonomyske groei te hoedzjen yn
it ramt fan kêst 2 fan it Ferdrach fan de Jeropeeske Uny (ek wol it Ferdrach fan
Maastricht).

De haadtaak fan de JSB is it tapassen fan monetêre wetjouwing foar it
euro-gebiet, yn neifolging fan de doelen lykas hjirboppe beskreaun. De aktuele
monetêre wetjouwing kin fûn wurde op it JSB-webstee.



https://fy.wikipedia.org/wiki/Java_(eil%C3%A2n)

Java is in eilân yn de Republyk Yndoneezje. It eilân is 132.000 km² grut en hat
mear as 114 miljoen ynwenners. Dêrmei is it meast tichtbefolke eilân fan
Yndoneezje mei trochstrings 864 minsken de fjouwerkante kilometer.

Haadstêd en tagelyk residinsje fan it lân, Jakarta, leit oan de noard-westkust
fan Java. Jakarta mei de foarstêden wurdt meastentiids de Jabotabek neamd, in
gearfoegen foar Jakarta - Bogor - Tangerang - Bekasi. Yn dizze stedenkloft wenne
ûngefear 20 miljoen minsken. Jakarta stêd sels hat in bewenningstal fan 10
miljoen.

Java foarmet ûnderdiel fan de 6000 kilometer lange Soendabôge, in eilânrige dy't
rint fan de Andamanen ôf oant de Molukken.

Sumatra leit noardwestlike fan it eilân, en Baly leit eastlik dêrfan. Yn it
noard-noardeasten leit Borneo, noardeastlik Selebes. Yn it suden lizze
Krysteilân en Kokoseilannen dy't by Austraalje hearre. Oan de noardkant fan Java
leit de Javasee, oan de súdkant de Yndyske Oseaan.

Fierders is er in spesjaal gebiet; Jogjakarta (dat de status fan provinsje hat)
en in spesjaal haadsteedlik gebiet; Jakarta, dat allyksa de status fan provinsje
hat. Der bestean plannen foar de oprjochting fan noch twa nije provinsjes;
Sirebon en Surakarta.

Op Java wurde in oantal talen sprutsen, Javaansk, Maleisysk, Soendaneesk,
Madoereesk en Balysk (sjoch kaart), troch respektivelik Javanen, Orang Betawy,
Soendanezen, Madoerezen en Balinezen.



https://fy.wikipedia.org/wiki/Iowa

Iowa (Ingelsk: Iowa; útspr.: ['a:jowə], likernôch "aajowe"), offisjeel de Steat
Iowa (Ingelsk: State of Iowa), is ien fan 'e fyftich steaten dy't mei-inoar de
Feriene Steaten fan Amearika foarmje. Iowa, byneamd de Hawkeye State, leit
likernôch yn 'e midden fan it lân, ynklamme tusken de beide grutte rivieren de
Mississippy en de Missoery, en heart ta de regio fan it Amerikaanske Midwesten.
De haadstêd en teffens grutste stêd is Des Moines. Neffens in skatting út 2014
hie de steat doe goed 3,1 miljoen ynwenners, wêrmei't it kwa befolkingsgrutte de
30e steat fan 'e Feriene Steaten is. Oangeande oerflak is Iowa mei 145.743 km²
de 26e steat. Iowa stiet benammen bekend as in agrarysk gebiet. Ien fan 'e
grutste toeristyske trekpleisters wurdt foarme troch de oerdutsen brêgen fan
Madison County.

De namme fan Iowa is ôflaat fan 'e Iowa (of Ioway), in Yndiaansk folk dat foar
de kolonisaasje fan 'e steat yn dizze krite wenne. Hjoed oan 'e dei libje de
Iowa benammen yn 'e buorsteaten Kansas en Nebraska en fierder nei it súdwesten,
yn Oklahoma.

Iowa hat in oerflak fan 145.743 km², wêrfan't 0,7% út wetter bestiet. It leit yn
'e Sintrale Tiidsône (UTC –6, simmertiid –5). De steat wurdt folslein omjûn
troch oare Amerikaanske steaten, en grinzget yn it súdeasten en easten oan
Illinois, yn it noardeasten oan Wiskonsin, yn it noarden oan Minnesota, yn it
noardwesten oan Súd-Dakota, yn it westen en súdwesten oan Nebraska, en yn it
suden oan Missoery. Yn it súdwesten dielt Iowa krèkt net in grins mei Kansas.

Iowa is de iennichste Amerikaanske steat wêrfan't de east- en westgrinzen
folslein foarme wurde troch twa rivieren; yn it easten is dat de Mississippy, en
yn it westen binne it de Missoery en de Grutte Sioux. De noardgrins is in
rjochte line op 43º30′ noarderbreedte. De súdgrins waard yn 1849 troch it
Amerikaansk Heechgerjochtshôf fêststeld nei't der in wapene konflikt (bekend as
de Hunichoarloch) mei de steat Missoery drige út te brekken, en is foar it
meastepart krektlyk in rjochte line, op 40º35′ noarderbreedte, behalven yn it
uterste súdeasten, dêr't de grins de rin fan 'e rivier de Des Moines folget,
dy't yn 'e Mississippy útmûnet.

Iowa heart ta de Grutte Flakten, en it lânskip is dan oer it algemien ek frij
igaal. Foarôfgeande oan 'e kolonisaasje waard hast de hiele steat oerdutsen
troch langgerzige prêrje. It heechste punt yn 'e steat is Hawkeye Point, op
509 m boppe seenivo, en it leechste punt is it plak dêr't de rivier de Des
Moines yn 'e Mississippy útmûnet, yn it uterste súdeasten fan 'e steat, mei in
hichte fan 146 m boppe seenivo. Der binne yn Iowa twa federale
Yndianereservaten:

De krite fan Noard-Amearika dy't no Iowa foarmet, wurdt al teminsten 13.000 jier
troch de minske bewenne. Tûzenen jierren lang wiene de Yndianen yn dit gebiet
nomadyske jager-sammelders, oant se goed 3.000 jier lyn foar it earst lânbou
begûnen te bedriuwen mei domestisearre plantesoarten, lykas maïs en beane. Yn it
dêropfolgjende Wâldlântiidrek naam de agraryske ôfhinklikheid fan 'e Yndiaanske
kultuer yn Iowa almar ta, oant him yn 'e lette prehistoaryske perioade (omtrint
900 n.Kr.) in kompekse sedintêre lânboumaatskippij ûntjoech, wêrby't fêste
doarpen stifte waarden.

Tsjin 'e tiid dat de earste Jeropeeske ûntdekkingsreizgers Iowa besochten, waard
it gebiet befolke troch fierhinne sedintêre Dakota, Winnebago, Iowa en Oto
(Otoe), dy't wierskynlik ôfstammen fan 'e prehistoaryske Oneota. Folken dy't har
yn 'e lette prehistoaryske en iere histoaryske tiid yn Iowa fêstigen, wiene de
Illinois, Sôk (Sauk), Foks (Fox) en Omaha. De earste Jeropeänen dy't it gebiet
oandiene, wiene de Frânske ûntdekkingsreizgers Jacques Marquette en Louis
Jolliet, dy't yn 1673 by in reis oer de rivier de Mississippy ferskate doarpen
op 'e Iowaanske igge besochten.

Iowa waard in ûnderdiel fan 'e ûnbidich grutte Frânske koloanje Louisiana, dy't
him útstriek fan 'e Mississippydelta oant yn wat no Kanada is. It bleau yn
Frânske hannen oant 1763, doe't de koloanje by de Frede fan Parys yn Spaanske
hannen kaam. Dêrnei hearde it 37 jier ta de Spaanske koloanje Nij-Spanje (it
lettere Meksiko), oant de Spanjerts it yn 1800 wer weromjaan moasten oan
Frankryk. Napoleon lykwols, dy't it doe yn Parys foar it sizzen hie, koe
fanwegen de Britske oppermacht op 'e wrâldseeën net folle mei it gebiet, dat yn
1803 ferkocht er de koloanje oan in oare fijân fan 'e Britten, de Feriene
Steaten, by in transaksje dy't bekendstiet as de Louisiana-oankeap.

Yn 1805 waard Iowa fierhinne yn kaart brocht troch de Amerikaanske kartograaf
Zebulon Pike, mar pas yn 1808 kaam der mei de bou fan Fort Madison foar it earst
in offisjele Amerikaanske oanwêzichheid yn it gebiet. Dy fêsting waard lykwols
yn 1813, ûnder de saneamde Oarloch fan 1812, ynnommen troch de Britten en harren
Yndiaanske bûnsgenoaten, de Sôk, Foks en Winnebago. Nei't de Amerikanen yn it
easten lykwols de oerwinning yn dy oarloch behelle hiene, waard harren gesach op
'e nij oer Iowa fêstige. Neitiid fitere it Amerikaanske regear blanke kolonisten
oan om har yn Iowa te fêstigjen, wylst de Yndiaanske folken ûnder druk set
waarden om harren lân te ferkeapjen.

Nei't de Feriene Steaten ûnder de betingsten fan in omstriden ferdrach it
meastepart fan 'e lettere steat Illinois yn beslach nommen hiene, briek yn 1834
de Oarloch fan Swarte Hauk út (in opstân ûnder de Sôk en Foks, dy't laat waard
troch it opperhaad Swarte Hauk). Nei't de rebûlje delslein waard, fierden de
Amerikanen in belied dat derop rjochte wie om alle Yndianen út Iowa wei nei it
westen te deportearjen. De Sôk en Foks waarden yn 1832 út 'e Mississippydelling
ferdreaun, yn 1843 út 'e delling fan 'e rivier de Iowa en yn 1846 fan it hiele
grûngebiet fan Iowa. De Winnebago waarden yn 1850 út Iowa wei nei it westen ta
deportearre, en de Dakota oan 'e ein fan 'e 1850-er jierren. De Omaha wisten mar
in hiel lyts brêgehaad op 'e eastigge fan 'e rivier de Missoery te behâlden. Yn
1856 waard de Sôk en Foks lykwols tastien om werom te kommen, en yn 1857 kochten
dy by Tama de earste grûn op fan wat letter it Sôk en Foks Yndianereservaat fan
Iowa wurde soe.

De blanke kolonisten dy't har ûnderwilens fan juny 1833 ôf yn Iowa nei wenjen
setten hiene, kamen fral út Ohio, Pennsylvania, New York, Indiana, Kentucky en
Firginia. Yn 1838 waard Iowa foar it earst as steatkundige ienheid kreëarre, as
it Iowa-territoarium, dat doe in (blanke) befolking fan goed 23.000 minsken hie.
Suver fuortendaliks dêrnei begûn men yn Iowa kampanje te fieren om as
folweardige steat ta de Amerikaanske Uny talitten te wurden. Op 28 desimber 1846
krige dat syn beslach, en waard Iowa de 29ste Amerikaanske steat.

Under de Amerikaanske Boargeroarloch (1861-1865) stie Iowa oan 'e kant fan it
Noarden, hoewol't der yn 'e steat in sterke anty-oarlochbeweging bestie ûnder
kolonisten fan Súdlike en roomske orizjine. Der waard yn Iowa sels net fochten,
hoewol't der fuort oer de grins by Athens, yn Missoery, yn 1861 al in fjildslach
plakfûn. Op in totale (blanke) befolking fan 675.000 minsken waarden 116.000
manlju út Iowa ûnder de tsjinstplicht twongen en tsjinje yn it Noardlike leger,
wat yn relative termen mear is as yn hokker Amerikaanske steat ek. Dêrûnder
wiene goed 75.000 frijwilligers. Likernôch 19.000 Iowaanske soldaten sneuvelen
yn 'e Boargeroarloch.

Nei de oarloch woeks de befolking fan Iowa tusken 1865 en 1900 op dramatyske
wize oan, û.m. troch ymmigraasje út Jeropa. It wie yn dy tiid dat har in protte
lju út Nederlân en ek út Fryslân wei yn Iowa fêstigen. Ek wie dat de snuorje dat
Iowa him ûntjoech ta ien fan 'e wichtichste lânbougebieten fan 'e Feriene
Steaten. Oan it begjin fan 'e tweintichste iuw soarge de grutte fraach nei
produkten dy't ûnder de Earste Wrâldoarloch (1914-1918) ûntstie, yn Iowa foar
grutte wolfeart.

Yn 'e 1920-er jierren stoarte de ekonomy fan 'e steat lykwols yn, en ûnder de
Grutte Depresje giene in protte lytse boeren oer de kop, wat it ûntstean fan
grutte boerebedriuwen yn 'e hân wurke. Nei de Twadde Wrâldoarloch begûn him yn
Iowa ek yndustry en letter in wichtige tsjinstesektor te ûntwikkeljen. De
Buorkerijkrisis fan 'e tachtiger jierren soarge yn Iowa foar in grutte resesje
en earmoede sa't sûnt de Krisisjierren net mear sjoen wie. Fanôf 1985 klaude de
steat wer by de wâl op en hat him in gruttere diversifiëarring fan 'e ekonomy
foardien.

Iowa bestiet bestjoerlik út 99 countys, mar omfiemet 100 countyhaadplakken,
mei't Lee County der twa hat. De steatshaadstêd, Des Moines, leit yn Polk
County, in ein besuden it mulpunt fan 'e steat. Krekt as alle Amerikaanske
steaten wurdt Iowa bestjoerd troch in steatsregear mei oan it haad de gûverneur.
De wetjaande macht is yn 'e hannen fan 'e Algemiene Assimblee fan Iowa (oftewol
it Steatskongres fan Iowa), dat bestiet út 'e Steatssenaat mei 50 leden en it
Steatshûs fan Offurdigen mei 100 leden. Yn 'e Amerikaanske Senaat wurdt Iowa,
lykas alle Amerikaanske steaten, fertsjintwurdige troch 2 senators. Yn it
Amerikaanske Hûs fan Offurdigen hat Iowa 4 sitten.

It politike lânskip fan Iowa wurdt behearske troch de beide grutte Amerikaanske
politike partijen, de Demokratyske Partij en de Republikeinske Partij. Alle oare
partijen wurde frjemdernôch offisjeel oantsjut as "net-partijige politike
organisaasjes", en spylje mar in marzjinale rol. Oant de 1980-er jierren stimde
Iowa yn mearderheid Republikeinsk, mar neitiid wie it tritich jier lang in
saneamde swingsteat (dêr't it beide kanten útgean koe). Sûnt 2012 stimt Iowa yn
mearderheid Demokratysk. Eltse fjouwer jier stiet Iowa ûnder de Amerikaanske
presidintsferkiezings ein jannewaris, begjin febrewaris yn it mulpunt fan 'e
belangstelling om't de Iowa caucus (tegearre mei de in wike letter holden New
Hampshire primary) it begjinpunt is fan 'e foarferkiezings (om 'e
presidintskandidaten fan 'e beide grutte partijen út te ornearjen).

Hoewol't Iowa noch altyd bekendstiet as in lânbougebiet, makke de lânbousektor
tsjin 2007 eins noch mar 3,7% út fan it bruto steatsprodukt fan Iowa. De
wichtichste lânbouprodukten binne bargefleis, maïs, sojabeane, hjouwer,
kowefleis, aaien en suvelprodukten. Iowa is de grutste produsint fan maïs en
etanol fan 'e Feriene Steaten. De yndustrysektor besloech yn 2003 21% fan 'e
Iowaanske ekonomy, wêrby't fral itensprodukten levere wurde, mar ek masinery,
elektryske apparaten, gemyske produkten, griene enerzjy en metalen
healfabrikaten. It grutste part fan 'e steatsekonomy wurdt lykwols opmakke troch
de tsjinstesektor, mei as wichtichste ûnderdielen it fersekeringswêzen en de
útjouwersbrâns.

Iowa is net it meast toeristyske diel fan 'e Feriene Steaten, mar in beskate
plattelânske sjarme kin it net ûntsein wurde. De wichtichste attraksjes binne de
haadstêd Des Moines, mei syn museä en bestjoersgebouwen, en de oerdutsen brêgen
fan Madison County, dy't ferneamd makke binne troch de romantyske Hollywood-film
The Bridges of Madison County, út 1995, mei Clint Eastwood en Meryl Streep yn 'e
haadrollen.

Neffens in offisjele rûzing troch it Amerikaanske Folkstellingsburo (op grûn fan
gegevens fan 'e Amerikaanske folkstelling fan 2010) hie Iowa yn 2014 3.107.000
ynwenners, wat in groei fan 2,0% is yn ferhâlding ta de stân fan saken yn 2010.
De befolkingstichtens wie yn 2014 21,2 minsken de km². De grutste stêd fan 'e
steat is de haadstêd Des Moines, mei 209.000 ynwenners yn 2014. Oare gruttere
plakken binne: Cedar Rapids (129.000), Davenport (103.000), Sioux City (83.000)
en Iowa City (73.000). Fan 'e befolking fan Iowa wie yn 2010 72,2% berne yn Iowa
sels, wylst 23,2% berne wie yn in oare Amerikaanske steat, 0,5% yn Porto Riko of
oare Amerikaanske territoaria, en 4,1% yn it bûtenlân. Yn april 2009 besleat it
Heechgerjochtshôf fan Iowa dat de steatswet dy't it pearkes fan itselde geslacht
ferbea om te trouwen, tsjin 'e Amerikaanske Grûnwet yngie. Dêrmei waard Iowa (as
plattelânssteat noch wol) de trêde Amerikaanske steat dêr't it homohoulik
ynfierd waard.

Neffens gegevens fan 'e Amerikaanske folkstelling fan 2010 wie de etnyske opbou
fan 'e Iowaanske befolking doe sa: 88,7% blanken; 5,0% Latino's; 2,9% swarten;
1,7% Aziaten; 0,4% Yndianen; 0,1% Polyneziërs, Melaneziërs en Mikroneziërs; 1,2%
oaren of fan mingd etnysk komôf. Blanke Iowanen binne fierhinne fan Noardwest-,
Midden- en Noardjeropeeske orizjine, mei as grutste oarsprongsgroepen Dútsers
(35,7% fan 'e totale Iowaanske befolking), Ieren (13,5%), Ingelsen (9,5%),
Angelsaksyske Amerikanen (6,6%) en Noaren (5,7%).

Dizze stammen hawwe beide har eigen reservaat. Der binne yn Iowa gjin stammen
mei inkeld erkenning op steatsnivo.

De offisjele taal fan Iowa is it Ingelsk, dat neffens gegevens fan 'e
Amerikaanske folkstelling fan 2000 doe foar 94% fan 'e befolking de memmetaal
wie. Op it twadde plak kaam it Spaansk, mei 167.000 sprekkers, en op it trêde
plak it Dútsk, mei 17.000 sprekkers. Gjin inkele oare taal hat yn Iowa mear
sprekkers as 0,5% fan 'e befolking. Foarhinne wiene der folle mear Dútsktaligen,
mar ûnder de Earste Wrâldoarloch waard yn 1918 mei de saneamde Babelproklamaasje
it sprekken fan Dútsk yn it iepenbier yn Iowa ferbean.

It Pennsylvaansk, soms beskôge as in Dútsk dialekt, mar soms ek as in aparte
taal, wurdt yn Iowa sprutsen yn 'e koloanjes dy't de Amish der stifte hawwe. Om
Pella hinne waard foarhinne in Nederlânsk dialekt sprutsen (it Pella-Nederlânsk)
troch kolonisten fan Nederlânsk komôf. De iennichste Yndiaanske taal dy't yn
Iowa geregeldwei brûkt wurdt, is it Meskwaky, de taal fan 'e Sôk en Foks.

Op it mêd fan godstsjinst bestie yn 2001 75% fan 'e befolking fan Iowa út
kristenen, wêrûnder 52% protestanten en 23% (of 503.000) roomsen. De grutste
protestantske denominaasjes wiene yn 2010 de Feriene Metodistyske Tsjerke mei
235.000 leden en de Evangelysk-Lutherske Tsjerke yn Amearika mei 230.000 leden.
Oare wichtige protestantske tsjerkegenoatskippen wiene de Presbyteriaanske
Tsjerke (FSA) mei goed 51.000 leden, de Herfoarme Tsjerke yn Amearika mei 40.000
leden en de Feriene Tsjerke fan Kristus mei 39.000 leden. Ateïsten en agnosten
foarmen yn 2001 13% fan 'e befolking. Alle net-kristlike godstsjinsten besloegen
mei-inoar 6% fan 'e befolking.

Krekt as it meastepart fan it Amerikaanske Midwesten hat Iowa in fochtich
lânklimaat, mei hjitte en fochtige simmers en kâlde winters. Simmerdeis binne
temperatueren oerdeis fan 32 °C net útsûnderlik, wylst it kwik by 't winter
maklik sakje kin oant –28 °C. Rekôrtemperatueren wiene 48 °C, op 20 july 1934 yn
Keokuk, en –44 °C op 3 febrewaris 1996 te Elkader. Delslachhoemannichten rinne
útinoar; it súdeasten kriget jiers wol 970 mm, wylst it noardwesten it drûchst
is, mei likernôch 710 mm. De measte rein falt simmerdeis, mar by 't winter kin
der wol in protte snie delkomme. Iowa leit by 't maityd yn 'e gefaresône
oangeande tornado's, wêrfan't der jiers trochinoar 47 (sawol grutten as lytsen)
de steat treffe. Yn 2008 kamen dêrby tolve minsken om, wat it ta it deadlikeste
tornadojier makke sûnt 1968.



https://fy.wikipedia.org/wiki/Iersk

It Iersk of Iersk-Gealik is in Keltyske taal dy't yn Ierlân praat wurdt. Der
binne 70.000 minsken dy't it Iersk as memmetaal ha. Likernôch 1,8 miljoen
minsken oer de hiele wrâld prate it Iersk as twadde taal.

Neffens de grûnwet fan 1937 is Iersk de nasjonale en earste taal fan Ierlân.
Sûnt 1 jannewaris 2007 is Iersk ien fan de offisjele talen fan de Europeeske
Uny. Yn Noard-Ierlân is it Iersk by ferskillende ferdraggen erkend.

Net lang nei de ûnôfhinklikens fan Ierlân waard de Gaeltacht yn 1926 ynsteld. Yn
de Gaeltacht kriten jildt it Iersk as haadtaal. De grinzen fan de Gaeltacht fan
1926 wienen fierstente rom, yn grutte dielen fan it gebiet wenne in
Ingelsktalige mearderheid. Dêrom kaam der yn 1956 in nije Gaeltacht.

It âldste Iersk dat bekend is binne wat Ogam skriften út de fjirde iuw. Sûnt de
ynfallen fan de Wytsingen yn de achtste iuw wie it Iersk net langer de
iennichste taal fan it Ierske eilân. Lykwols bleau de ynfloed fan de Wytsingen
navenant lyts omt hja yn isolearre mienskippen wennen tichtby de see. Fan it
Ald-Ierske tiidrek dêr't tusken 600 en 900 sprake fan wie, binne aardich wat
skriften oerlevere. It Ald-Iersk is in slimme standerttaal.

It Midiersk (tusken 900-1200) is wat de grammatika oanbelanget in stik
ienfâldiger as it Aldiersk. Om 1200 hinne kaam der in nije groep Wytsingen op it
eilân, mar dy hienen noch net folle ynfloed op it gebrûk fan it Iersk. Doe't de
Ingelsken mear ynfloed krigen op it eilân kaam de taal stadichoan ûnder gruttere
bûtenlânske drok te stean. Yn de 14e iuw waard it Frânsk as bestjoerstaal brûkt,
en wie it Ingelsk allinnich yn de kriten fan Dublin (The Pale) te hearren. Troch
de Ingelske oerhearskers waard de Ierske taal yn 1366 ferbean. Dochs prate
healwei de 16e iuw suver elkenien op it eilân Iersk. Nei politike strideraasjes
moast de Ierske adel yn 1607 fuort. Dêrnei wurdt de posysje fan it Ingelsk
hieltyd wichtiger op it eilân en rint it brûken fan de taal stadichoan tebek.

De grutste tebekset foar it Iersk wie de grutte hongersneed (1845–49). Yn 1841
wennen der 8,1 miljoen minsken op it eilân, wêrfan de helte Iersk prate koe. Yn
1851 prate noch mar in fearnspart fan de befolking Iersk. Yn 1901 wennen der
noch mar 3,5 miljoen minsken op it eilân. De hongersneed sloech it hurdste ta op
it lân, dêr't de Ierske taal it machtichst wie. Neffens in folkstelling fan 2006
kinne 1,66 miljoen minsken (40,8 % fan de befolking) Iersk prate. Der binne net
mear as 70.000 minsken dy't it Iersk as memmetaal ha, mar dy't it net alle dagen
brûke. By de folkstelling fan 2006 seinen 53.471 minsken dat sy alle dagen Iersk
praten.



https://fy.wikipedia.org/wiki/Hylpen

Hylpen (Hindeloopen) is in stêdsje yn de Fryske gemeente Súdwest Fryslân. Oant
2011 lei Hylpen yn de eardere gemeente Nijefurd. It is mei 874 ynwenners (1
jannewaris 2002) nei Sleat de lytste fan de Fryske âlve stêden. It leit oan de
Iselmar.

Hylpen wie in aparte gemeente oan 't it yn 1984 mei Warkum en Starum en in grut
part fan Himmelumer Aldefurd opgie yn de nije gemeente Nijefurd.

Oars as yn de buorstêd Starum wurdt yn Hylpen gjin Stedsk praat, mar in
fonologysk sjoen tige behâldend Frysk dialekt, it Hylpersk.

Hylpen krige yn 1372 stedsrjochten, wêrtroch it ien fan de âlve stêden is. It
hie lang gjin haven mar allinnich in ree yn de Sudersee; dochs wie it lange tiid
in Hânzestêd en fiskersplak. De skippen fan de fiskers hiene de
registraasjeletters HI. De grutte bloeiperioade fan it stedsje lei tusken 1650
en 1790, doe't Hylpen in grutte float hie fan mear as tachtich skippen. Oan de
kapitale kapteinshuzen út de 17e en 18e iuw is noch te sjen hoe ryk oft de
Hylpers wienen. De kapteinshuzen hienen faak in lyts ankerke yn de gevel om sjen
te litten dat de kaptein thús wie. As de kaptein simmerdeis de see op wie gienen
de froulju mei de bern yn de likhûzen, dat binne lytsere húskes dy't efter yn de
tún tsjin it wetter oanboud wiene.

De namme Hylpen wie lang allinnich de eigen namme fan de stêd, stavere as
Hielpen, wylst it Standertfrysk Hynljippen hie. Tsjin de ein fan de 20e iuw is
de eigen namme lykwols algemien wurden.

Ek al is Hylpen lyts, der is in protte te sjen. Sa is der de Westertoer út 1593,
de herfoarme tsjerke út 1632, it Museum Hindeloopen en it Earste Fryske
Redensmuseum.

Hylpen hat (of hie) syn eigen dracht, en de Hylper skilderkeunst is
wiidferneamd. Tsjintwurdich toant allinnich de folkloristyske sjong- en
dûnsgroep "Aald Hielpen" de klederdracht noch by optredens yn Hylpen of fier
dêrbûten, oant Amerika en Japan ta. Ek de Hylper skilderkeunst is wrâlwiid
bekend.



https://fy.wikipedia.org/wiki/Hier_(begroei%C3%AFng)

Hier is in aaiwytrizel besteande út hoarnstof (keratine) dy't út hierpûdsjes
(follikels) út 'e hûd groeit. It is ien fan skaaimerken dêr't sûchdieren har mei
ûnderskiede fan oare rêchstringdieren. Yndividuële hierren binne hiel tin; de
trochsneed fan in minskehier is likernôch 0,05 mm. De hâlding dy't minsken foar
hier oer hawwe, ferskilt tige, ôfhinklik fan histoaryske perioade, kultuer en
âlderdom. Soms wurdt hierdracht brûkt om jins persoanlike eigenskippen of
maatskiplike posysje (lykas generaasje, geslacht, religy of etnisiteit) oan te
jaan. It hawwen fan in protte lichemshier wurdt yn 'e hjoeddeiske Westerske
kultuer oer it generaal as ûnoantreklik beskôge, fral yn froulju, mar yn mindere
mjitte ek yn manlju. Dêrom skeare of waakse froulju har earmsholten, skonken en
bikinyline, en tsjintwurdich faak de hiele skamstreek. Guon manlju litte har de
rêch waakse (d.w.s. mei hjitte waaks ûnthierje).

By minsken groeit hier op 'e holle, op parten fan it gesicht, yn 'e skamstreek
en op oare dielen fan it lichem, en wurdt it sadwaande ûnderskaat yn:

By bisten út 'e klasse fan 'e sûchdieren, dy't meastal hast oer it hiele lichem
ticht behierre binne, wurdt it hier faak in pels neamd, en as sokke bisten
bejage of fokt wurde om har pels, sprekt men fan bûnt.

Der besteane by minsken fierders ferskillende natuerlik foarkommende hierkleuren
en hierstruktueren, dy't foar in wichtich diel ferbân hâlde mei jins rasiale
erfskip. Op it mêd fan hierstruktuer wurde der fjouwer ferskillende soarten hier
ûnderskaat: slûk hier, slaggerich hier, kroljend hier en kroeshier. Op it mêd
fan hierkleur besteane der ek fjouwer haadkategoryen: blûn of blond hier
(oftewol gielich hier), read hier (dat eins mear oranje is), brún hier en swart
hier. De hoemannichte ôfsûnderlike hierren dy't men hat, wurdt troch hierkleur
bepaald: blûne lju hawwe trochinoar 140.000 hierren, brúnhierrige lju 110.000,
swarthierrige lju 108.000 en readhierrigen mar 90.000. Soms wurdt by minsken
(fral by froulju) de hierkleur as de ûnderskiedende lichemseigenskip sjoen en
wurde sokke lju dêrnei neamd: in blûntsje, blondsje of blondine; in brúntsje of
brunette; en yn it Ingelsk in redhead (letterlik: "readholle"). Hjoed oan 'e dei
wurdt it hier gauris ferve, sadat men faak net mear sjen wat immens natuerlike
hierkleur is. Teffens sjocht men troch sok fervjen hieltyd faker ûnnatuerlike
kleuren, lykas felread, grien of pears hier.

Hier hat ferskate funksjes. De primêre funksje is om isolaasje te ferskaffen
tsjin lege temperatueren (of, by guon soarten, just tsjin hege temperatueren).
Bisten kinne de yndividuële hierren rjochterop sette sadat der lucht tusken
fongen wurdt; dêrtroch isolearret in pels noch better. By minsken is
"einepikefel" in rudimintêre foarm fan dat opsetten fan 'e pels. By guon bisten,
lykas rindieren, binne de hierren hol, sadat der ek binnenyn 'e hierren lucht
fongen wurdt; sokke pelzen isolearje útsûnderlike goed. Njonken de isolearjende
funksje tsjinnet hier ek faak foar kamûflaazje: de measte bisten hawwe in pels
yn 'e kleur fan harren wengebiet, sadat se weiwurde tsjin 'e eftergrûn. Dit is
in evolúsjonêre adaptaasje om predaasje tsjin te gean (yn proaidieren) of just
om predaasje makliker te meitsjen (yn rôfdieren). Guon bisten, lykas de
sniehazze en de harmeling, kleurje sels mei de seizoenswiksel mei en hawwe
winterdeis in wite pels ta ferfanging fan 'e brune simmerpels.



https://fy.wikipedia.org/wiki/Harare

Harare (oant 1982 Salisbury) is de haadstêd fan Simbabwe. De stêd hie yn 2002
sa'n 1,4 miljoen ynwenners en de stedekloft hie sa'n 2,8 miljoen minsken. Harare
is de grutste stêd fan it lân en it politike en ekonomysk sintrum; it is in
hannelssintrum foar tabak, mais, katoen en sitrusfruchten. Teffens wurdt dêr
tekstyl, stiel en gemikaliën makke. Yn de omkriten leit in goudmyn. Harare leit
op 1.483 meterhichte en hat in myld klimaat.

De stêd waard stifte troch de Ingelsen yn 1890. It wie doe allinne in fort foar
de Pioneer Column, in striidmacht oprjochte troch Cecil Rhodes, de stifter fan
Rodeesje. De stêd hie oarspronklik de namme Fort Salisbury, nei de markys fan
Salisbury, dy't op dat stuit premier fan Ingelân wie. Letter waard de namme
ynkoarte ta Salisbury. Salisbury waard in gemeente yn 1897 en in stêd yn 1935.
It wie de haadstêd fan de Federaasje fan Rodeesje en Nyasalân fan 1953 oant
1963. Dêrnei bleau it de haadstêd fan Súd-Rodeesje en yn 1965 de haadstêd fan
Rodeesje ûnder premier Ian Smith. Sûnt is Salisbury útgroeid tan in moderne
stêd.

Doe't Robert Mugabe yn 1980 oan it bewâld kaam woe er de Europeeske namme kwyt
en dat waard in feit op 18 april 1982. De betocht it lân it twadde jier fan de
stifting fan Simbabwe.

Tsjintwurdich hat Harare frijwat te lijen ûnder it bewâld fan Robert Mugabe.
Lânûnteigning fan de blanke boeren hat in ekonomyske delgong feroarsake.
Iepenbiere tsjinsten lizze folslein stil. Ek de poltike situwaasje is net
stabyl; de keazen ried hat dien krige en is ferfongen troch in ried fan
neifolgers fan Mugabe. Maaie 2005 liet it Simbabwaansk regear alle earme
foarstêden sûnder earst te warskôgjen ôfbrekke, de saneamde Operaasje
Murambatsvina. Dit waard skerp feroardiele yn de wrâld. De regering woe hawwe
dat der sa in ein oan de earmoed makke wurde koe, mar faaks wie it earder te
dwaan om minsken dy't de opposyske stipen de mûle te snuorjen (plannen foar
nijbou wiene der bygelyks net).



https://fy.wikipedia.org/wiki/Hadith

De Hadith (Arabysk: أحاديث, aḥādīth (meartal) حديث, ḥadīth (inkeltal), wat
betsjut: 'dat wat ferteld wurdt') binne in samling islamityske oerleveringen oer
it dwaan en litten fan de profeet Mohammed. Troch dizze oerlevering kenne wy de
soenna, de manieren fan de profeet. Foar de soennityske moslims foarmje de
Hadith in oanfolling op de Koaran.

Tafsir en teologen hawwe de earste trije iuwen lang diskusjearre en studearre
oer de fraach hokker fan de oerlevere tradysjes, dy’t elkoar op guon punten
tsjinsprekken, echt binne en hokker dêr letter by betocht binne. De Hadith is
dêrnei opnaam yn talleaze samlingen, wêrfan't der yn de soennityske islam seis
as betrouber beskôge wurde. Dizze binne tusken 800-850 opskreaun. De skriuwers
binne: Al-Boechârie, Muslim, Abôe Dâwoed, Tirmidzi, An-Nasâ'ie en Ibn Mâdja.
Dochs bestienen der ek al foar dy tiid Hadith samlingen. Dizze wienen wol minder
systematysk fan opset en se foldienen net oan de strange keurings kritearia dy’t
foaral Al-Boechârie en Muslim formulearren. Yn de rin fan de tiid wienen der in
soad ferhalen optocht oer Mohammed. Om dy ferhalen ekstra leauwe te litten
bewearden de minsken dat Mohammed it sels ferteld hie. Moslims gean der fan út
dat de seis ûndersikers dizze foute ferhalen weismiten hawwe. Inkele islamologen
fine dat de betrouberens fan in oerlevering net mear fêst te stellen is. Dêrom
leauwe se de hiele Hadith literatuer net.

Al-Boechâry wie in sear respektearre útlizzer en redakteur fan de Hadith, hy wie
in soennityske gelearde. Tegearre mei Muslim, in oare Hadithgelearde sammele hy
in grutte kolleksje tige betroubere Hadith. As in Hadith yn dy fan Al-Boechâri
en ek yn dy fan Muslim foarkomt dan gean moslems der fan út dat it in echt
ferhaal is. Beide binne tige kritysk west foar't se in Hadith optekenen. Der
wienen likernôch 600.000 oerleveringen oer Mohammed yn omrin, Al-Boechâri hat
der 7000 opskeaun. Al-Boechâri en Muslim hawwe in grutte ynfloed hân op de
ûntwikkeling fan de islamityske wetjouwing. De Koaran en de Hadith foarmje
tegearre de basis foar it leven en de lear fan de minsken dy’t harren Soennyt
neame. Ut de Koaran en de Hadith binne de islamityske wetten gearstald, de
sjaria. Yn de guon islamityske lannen jildt de sjaria as basis fan in diel fan
it rjocht. De measte lannen hawwe in mingd rjochtsysteem.



https://fy.wikipedia.org/wiki/Guinee-Bissau

Guinee-Bissau is in lân yn West-Afrika. De haadstêd is Bissau, de twadde stêd
fan it lân is Gabú.

De hiel bot ferbrokkele (brede) kustflakte fan Guinee-Bissau dy't mei rivieren
wurdt trochsnien grinzget yn it easten oan in fochtige savanne en giet yn it mei
súdeasten oer yn in heuvelich gebiet. Oan de kust lizze mangroven, yn it
binnenlân is it sompich mei in protte moerassen. By de súdeastlike grins leit it
Fouta-Djallon berchtme mei in hichte oant 300 meter.

De grutte rivieren binne de Kacheu, de Buba, de Géba en de Korubal. De
riviermûningen befetsje sâlt wetter. Troch de floed kin dat wetter wol 100 km
lânynwerts opstowe wurde en feroarsake in tijferskil fan 7 meter. As gefolch
hjirfan komme ferskillende gebieten geregeld ûnder wetter te stean.
Nettsjinsteande dizze wetteroerlêst is it kustgebiet tichtbefolke. Tusken de
kust en de savannen yn it easten leit in tropysk reinwâld.

Yn de 16e iuw waarden troch de Portegezen oan de kust de earste hannelsposten
stifte en heljen in protte Slaven út it gebiet fuort. Guinee-Bissau wie tusken
1879-1974 in Portegeeske koloanje, nei de ûnôfhinklikens in demokrasy dy't
abrupt einige mei in militêre steatsgreep. Nei de talitting fan nije partijen
(1991) waarden yn 1994 de earste frije ferkiezings hâlden foar it "Nationaal
Assemblee".

Yn Guinee-Bissau wenje 6 ferskillende befolkingsgroepen. De Balanta foarmje mei
25% de grutste groep, folge troch de Fulbe 20%, de Mandingo 12%, Manyako 10%,
Papéis 10%. De groep Mestys (meastentiids fan Kaapverdyske komôf is nei skatting
10.000 grut.

Portugeesk (offisjele taal), Crioulo of Kriol (lingua franca), Fulfulde
(Fulany), Mandingo



https://fy.wikipedia.org/wiki/Grenoble

Grenoble (Arpitaansk: Grenoblo, Okkitaansk: Grenòble) (160.215 ynwenners, sawat
500.000 yn de agglomeraasje) is in stêd yn súdeast-Frankryk, oan de foet fan de
Alpen, dêr't de rivier Drac en de rivier Isère gearkomme. De stêd is haadstêd
fan it departemint Isère en ferfollet in sintrumfunksje foar de Frânske Alpen.
Der binne ferskate midsiuwske gebouwen, wêrûnder de katedraal.

Grenoble is ien fan de gruttere sintra foar heger ûnderwiis yn Frankryk (mear as
50.000 studinten), fral op natuerwittenskiplik mêd. Yn de stêd befine harren it
ESRF (European Synchrotron Radiation Facility), it ILL (Institut Laue-Langevin)
en ferskate laboratoariums fan it CNRS (Centre National de la Recherche
Scientifique).

Grenoble is omjûn mei bergen; yn it noarden it Chartreuser berchtme, yn it
westen it plato fan Vercors en yn it easten it massyf fan Belledonne. Dêrom is
Grenoble faak opnommen yn de Omgong fan Frankryk en wurdt de stêd ek wol
'haadstêd fan de Alpen' neamd.

Fan âlds binne Grenoble en omkriten in gebiet fan mynbou en swiere yndustry.
Omdat de stêd yn in delling leit, binne der problemen mei de luchtkwaliteit, net
allinne troch it autoferkear, mar ek troch ôffalferbaarningsovens en gemyske- en
papieryndustry. Yn de omjouwing wurde soms nukleêre testen dien. In
ôffalferwurkjende fabryk yn Meylan, ien fan Grenoble's foarstêden, wurdt op dit
stuit fertocht fan it weilekken fan dioksine.

De Bastille is boud yn de Midsiuwen, en yn lettere iuwen fierder útwreide,
ynklusyf in heal-ûndergrûnsk defensy projekt. It is oanmurken as it wichtichste
foarbyld fan de 19e iuwske fortifikaasjes in hiel Frankryk, en it hie in
wichtige strategyske funksje yn de ferdigening fan de Alpen.



https://fy.wikipedia.org/wiki/Golfoarloch

De Golfoarloch of Golfkriich wie in wapene konflikt fan augustus 1990 oant en
mei febrewaris 1991. Dizze oarloch waard yn it earstoan de Twadde Golfoarloch
neamd omdat de oarloch tusken Iraan en Irak (1980-1988) as de Earste Golfoarloch
beskôge waard. Letter spriek men faak fan 'e Earste Golfoarloch om't de
Amerikaanske ynfal yn Irak yn 2003 (it begjin fan 'e Irakoarloch) as de Twadde
Golfoarloch beskôge waard.

Irak foel yn 1990, ûnder lieding fan Saddam Hoessein, om ekonomyske redenen syn
buorlân Koeweit yn. De Feriene Naasjes (FN) kamen hjirtsjin meiïnoar yn aksje.
Ynearsten besochten de FN te ûnderhanneljen. Dêrnei stelden sy in hannelsembargo
yn tsjin Irak. Dat embargo hâlde yn dat Irak gjin guods yn- of útfiere mocht.
Doe dat net holp, dienen de FN in mânske loftoanfal op Irak. Dizze oanfal
ferdreau de Irakeeske troepen Koeweit út.

De loftoanfal stie benammen ûnder Amerikaanske lieding. Sawat alle lannen yn de
wrâld joegen harren stipe oan de aksje, ek de Sowjet-Unie. It súkses fan dat
yngripen late ta in nij optimisme wrâldwiid. Mei de 'Nije Wrâldoarde' fan nei de
Kâlde Kriich soe de FN tenei yn steat wêze fredesfersteuringen gau en effektyf
oplosse te kinnen.



https://fy.wikipedia.org/wiki/Geslacht_(sekse)

It geslacht of de sekse fan in libben wêzen is de foarm dy't dat organisme hat
binnen de soarte dêr't er ta heart. Sokke geslachten kombinearje ûnderling har
genetysk materiaal om harsels fuort te plantsjen. Dizze foarm fan fuortplanting
wurdt geslachtlike fuortplanting of seksuële reproduksje neamd (ta ûnderskie fan
ûngeslachtlike fuortplanting of aseksuële reproduksje). Der binne twa
geslachten, dy't by de minske man en frou neamd wurde; by bisten wurdt ornaris
sprutsen fan mantsje en wyfke.

De measte mearsellige en guon iensellige organismen binne òf manlik òf froulik.
Dêrby wurdt it froulik geslacht definiëarre as de sekse mei de grutste
geslachtssellen. It geslacht wurdt yn 'e regel genetysk bepaald: manlike dieren
ervje in X-gromosoom fan 'e mem en in Y-gromosoom fan 'e heit, wylst froulike
bisten fan 'e âlden twa X-gromosomen krije. Dêrby kinne eksterne faktoaren
lykwols ek ynfloed útoefenje; sa is bekend dat by skylpodden en krokkedillen de
temperatuer yn it nêst in beslissende rol spilet. Yn in protte soarten komt it
ferskynsel fan seksuële dimorfy foar, wêrby't de beide geslachten yn uterlik
foarkommen faninoar ferskille. Sa is by de minske bygelyks de man ornaris
grutter fan stal as de frou, mei in uterlik dat minder fetweefsel fuort ûnder de
hûd hat en dêrom rjochter en hoekiger liket, wylst froulju û.m. boarstfoarming
en minder hiergroei hawwe.

Skimmels en party oare organismen besteane yn mear as twa geslachten, mar
plantsje harsels noch altyd foar yn pearen oftewol kombinaasjes fan twa
geslachten. Beskate bistesoarten, lykas rûnwjirms en blêdluzen, kinne har sawol
geslachtlik as ûngeslachtlik fuortplantsje. Wer oare soarten binne hermafrodyt,
wat sizze wol dat se beide geslachten tagelyk hawwe en har mei harsels
fuortplantsje kinne (al hat fuortplanting mei soartgenoaten ek dan noch de
foarkar, om't der oars gjin genetyske útwikseling plakfynt). Der besteane ek
bistesoarten dy't har allinnich mar ûngeslachtlik fuortplantsje, lykas
wanneljende tûken en sommige hagedissen, en de measte ienselligen plantsje har
ek inkeld ûngeslachtlik foar troch seldieling.

De hjoeddeiske wittenskip en maatskippij beskôget it genetyske geslacht as it
eigentlike geslacht. By sichtber ynterseksuële poppen en foar sportwedstriden
wurdt dêr dan ek op test. Trochstrings basearje medisy har lykwols by minsken
(en by bisten) op 'e sekundêre geslachtsskaaimerken (de útwindige
geslachtsdielen), wylst men inoar yn it deistich libben meastal in beskaat
geslacht taskriuwt op grûn fan tertiêre geslachtsskaaimerken (de al neamde
seksuële dimorfy: algemiene lichemsfoarm, boarstfoarming, hiergroei, ensfh.) of
sels op grûn fan poer kulturele eigenskippen (klean, kapsel, make-up, ensfh.).

Hoewol't de minskheid yn 'e regel yn twa geslachten yndield wurdt, ken de natoer
mear fariaasje. Normaal heart in minske in X-gromosoom en in Y-gromosoom te
hawwen (in man) of twa X-gromosomen (in frou), mar soms is der mar ien
X-gromosoom en gjin Y-gromosoom; sokke lju, dy't lije oan it syndroom fan
Turner, sjogge derút as froulju. Ek komt it foar dat der njonken in Y-gromosoom
mear as ien X-gromosoom oanwêzich is: XXY of XXXY. Minsken dy't dat hawwe, lije
oan it syndroom fan Klinefelter. En dan binne der ek noch lju dy't njonken in
X-gromosoom mear as ien Y-gromosoom hawwe: XYY of XYYY. Sokken sjogge derút as
manlju en soene in IQ hawwe dat wat leger is as it gemiddelde; nei't it skynt is
harren oandiel yn 'e befolking fan finzenissen heger as yn 'e maatskippij as
gehiel.

By guon minsken komt it biologyske of genetyske geslacht net oerien mei har
psychologyske identiteit. Sokke lju binne transseksuëlen (hoewol't de Ingelske
term transgender tsjintwurdich almar mear yn gebrûk komt).

Ferskillende kultueren hawwe faak har eigen spesifike stelsel fan noarmen en
wearden dêr't de leden fan 'e ûnderskate geslachten har neffens hâlde en drage
moatte. Sa wie it yn it Westen foarhinne sa dat froulju jurken of rokken droegen
en manlju broeken. Fierders soarge de man foar it ynkommen, wylst de frou de
húshâlding beävensearre en de bern grutbrocht. Sûnt de definitive trochbraak fan
it feminisme, yn 'e sechstiger en santiger jierren fan 'e tweintichste iuw, is
dat net mear sa. Mar yn oare kultueren besteane soksoarte strikte ferskillen
faak noch wol deeglik.

Dêrby komt noch dat men ek mei jins wetlike geslacht te krijen hat. Dat is it
geslacht dat fêstlein wurdt yn jins berte-akte, en dat letter tige by tige
dreech is om feroare te krijen (yn in protte lannen sels ûnmooglik). It wetlike
geslacht kin fan ynfloed wêze op jins houliks- en adopsjerjocht, it ferfoljen
fan 'e tsjinstplicht en de erfskipswetjouwing. De measte lannen kenne mar twa
wetlike geslachten: man en frou. Guon lannen lykwols, hawwe noch in trêde
geslacht, foar minsken dy't har noch man, noch frou fiele. Sokke lannen binne
Austraalje, Banglades, Yndia, Nepal, Nij-Seelân en Pakistan.

De ferdieling fan 'e befolking yn geslachten dy't maatskiplik differintiëarre
rollen hiene, hat laat ta it ûntstean fan geslachtsdiskriminaasje (of seksisme)
en geslachtssegregaasje. Dy segregaasje, it skieden fan 'e geslachten, hoech net
altyd diskriminatwaar te wêzen, want de measte froulju soene it wierskynlik net
wurdearje kinne as húskes en dûsromten desegregrearre waarden. Yn guon lannen
besteane der treinwagons of metrorydtugen dy't spesjaal foar froulju bedoeld
binne (al is dat dan wer in út need berne oplossing om't froulju yn wagons en
rydtugen dy't ek troch manlju brûkt wurde, net feilich binne).

Mar oan 'e oare kant komt it ek geregeldwei foar (sij it yn it Westen hieltyd
minder) dat beskate aktiviteiten of foarsjennings foarbeholden binne oan ien
geslacht, yn 'e regel de man. Dêrby kin men tinke oan it ferfoljen fan
bestjoersfunksjes (bgl. binnen de SGP) of fan it preesterskip (bgl. binnen de
Roomsk-Katolike Tsjerke). Fierders wolle beskate groepearrings yn fral de
islamityske wrâld froulju (famkes) útslute fan it krijen fan ûnderwiis, en meie
froulju yn Saûdy-Araabje net autoride. Ek besteane der yn in soad lannen
klaaiïngsfoarskriften dêr't benammen froulju har oan tsjinje te hâlden. Oarsom
is it froulju yn it Westen no wol tastien om in broek te dragen, mar wurde
manlju mei jurken of rokken oan noch altyd net akseptearre. Ek kinne froulju yn
formele sitewaasjes folle kleuriger klean oan hawwe as manlju, fan wa't by sokke
gelegenheden in stimmich pak yn griis, brún of swart ferwachte wurdt.



https://fy.wikipedia.org/wiki/Gana

Yn it suden oan de Golf fan Guinee hat Gana in 535 km lange natuerlike kust dy't
troch lagunes slim tagonklik is. Dêrefter lizze greiden dy't oergean yn tropysk
reinwâld, dy't it Ashangtyheechlân bedekke. Yn de eastlike fochtige savanne leit
yn de Folta in opslachmar. It klimaat is tropysk.

De noch meastentiids goed bewarre bleaune forten fan de Westyndyske Kompanjy
binne wichtige toeristyske trekpleisters.

It Ashanty hienen eartiids yn Gana in grut ryk dat har fierder útwreide oant de
kust troch de rûnom wenjende buorfolken te ûnderwerpen. Mei de Portegezen
hannelen de Ashantys al sûnt de 15e iuw yn slaven. Yn 1850 ûnderwurpen de
Britten it lân en stifte de koloanje Goudkust.

Yn 1957 waard it lân ûnôfhinklik mei Kwame Nkrumah as earste presidint en
profitearre ynearsten fan har rike boaiemskatten, oant de ekonomyske krisis nei
1966.

Neffens de folkstelling fan 2000 heart 45,3% fan de befolking ta de Akan, dêr't
û.o. ek de Ashanty en de Fante by hearre. Fierders heart 15,2% ta de
Mole-Dagbon, 11,7% ta de Ewe, 7,3% ta de Ga-Dangme, 4% ta de Guan, 3,6% ta de
Gurma, 2.6% ta de Grusy en 1% ta de Mande-Busanga.

It Ingelsk is de offisjele taal, mar dêrnjonken bestien der in protte lânseigen
talen. Alle talen hearre ta de Niger-Congotalenkloft. Yn it noarden wurde fral
Gurtalen lykas Dagbany en Frafra praat en yn it suden benammen Kwatalen lykas
Twy of Akan, Kyerepon (Cherepon), Ewe en Ga.

De grutste godstsjinst fan Gana is it Kristendom dêr't sa'n 70% fan de befolking
ta rekkene wurdt. De Islam komt op it twadde plak mei 16% en it restant bestiet
út tradisjonele Afrikaanske natoerreligys.



https://fy.wikipedia.org/wiki/Gambia

Mei 11,300 km² is Gambia de lytste steat fan Afrika. It leit oan de mûning fan
de rivier de Gambia, dêr't de rivier de Oseaan yn streamt.

It lân foarmet in enklave en wurdt folslein omheind troch Senegal. Nearne is lân
breder as 50 km. Fan de mûning fan de Gambia ôf ta fier yn it binnenlân lizze
mangrovebosken.

It klimaat is tropysk. Tidens de perioade juny oant novimber hearsket der yn
Gambia in tige waarm klimaat en falt der in soad rein. Tusken novimber en maaie
lizze de temperatueren leger en is it meastentiids drûch.

Op it grûngebiet fan it tsjintwurdige Gambia leinen yn de 8e iuw al inkele
keninkriken, dy't yn de 12e iuw opgean soenen yn it grutte keninkryk Maly.

Yn 15e iuw waard Gambia troch de Portegezen ûntdekt. De Ingelsken besetten it
gebiet yn 1765 en stiften der in koloanje dy't yn 1965 in ûnôfhinklik lid waard
fan de Britske Mienebest. Gambia waard yn 1970 in republyk. Troch in militêre
kûp waard yn 1994 de nei Ingelsk model opsette grûnwet oan de kant skood. Yn
1997 waarden der wer ferkiezings foar in nij parlemint hâlden.

Yn Gambia wenje in grut ferskaat oan etnyske kloften dêr't amper sprake by is
fan skelen, eltse kloft hat syn eigen taal en tradysjes. De Mandinka stam is it
grutst, folge troch de Fula, Wolof, Jola, and Serahule.

Mear as 90% fan de befolking is oanhinger fan de islam. It oerbleauwende part is
benammen Kristlik.



https://fy.wikipedia.org/wiki/Gabon

Gabon leit by de evener en beskikt oer in tropysk klimaat. Meastepart fan it lân
(om-ende-by 85%) is oerdekt mei reinwâlden.

Oan de kust lizze mangrovebosken dy't stadichoan oergeane yn in kustsavanne. Yn
it binnenlân leit op goed 1.000 meter hichte in grut plato (it
Birougou-berchtme) dat foar it grutste part bedekt is troch tropysk reinwâld. De
heechste berch is Mont Ibûndy op 1575 meter hichte. It súdeasten fan it lân
bestiet út drûch savannegebiet.

Neidat de Portegezen yn de twadde helte fan 15e iuw de kust fan West-Afrika
ûntdekt hienen, stiften Jeropeanen oan de kust hannelsposten foar grûnstoffen-
en slavenhannel. Yn 1872 waard it gebiet fan it tsjintwurdige Gabon troch de
Frânsken yn besit nommen. Gabon waard mei Kongo-Brazzaville,
Sintraal-Afrikaanske Republyk en Tsjaad feriene ta de Frânske koloanje Frânsk
Ekwatoriaal Afrika. Yn 1945 hearde it gebiet by de "Union Francaise" en yn 1960
waard it ûnôfhinklik. De nije grûnwet foarsjocht deryn dat om de fiif jier in
nij parlemint keazen wurde kin en rjochtstreekse ferkiezings fan de presidint.

Gabon wurdt troch in grut ferskaat oan folken (sa'n 40 groepen) bewenne. De
grutste etnyske groep is de Fang, ek wol Pangwe neamd, dêr't om-ende-by in
tredde fan de befolking ta heart. Oare grutte folken binne de Adouma, Eshira,
Kota en de Okande. Ien persint fan de befolking (15.000 oant 20.000 minsken)
heart ta de pygmeeën, de earste bewenners fan Gabon.

It meastepart fan de befolking, sirka 60% is kristen, dêr't 52% fan
roomsk-katolyk en 8% protestants is. Mar 1% fan de befolking is moslim. It oare
part, 39% hinget in tradysjonele natoerreligy oan.



https://fy.wikipedia.org/wiki/Fulda

Fulda is in stêd yn it easten fan de Dútse dielsteat Hessen oan de rivier de
Fulda tusken de bergen Vogelsberg en Rhön.

Fulda ûntstie yn 744 by it fanwege Bonifatius troch Sturmius stichte
benediktiner kleaster. De bysetting fan de ûnder Dokkum deadiene biskop yn de
abdij fan Fulda makke fan de stêd in wichtich beafeartplak. Yn dy snuorje waard
ek de romaanske Michaelstsjerke (818-822) set, ien fan de âldste tsjerken yn
Dútslân. Bonifatius' reliken wurde bewarre yn de krypt ûnder de dom, dy't letter
boud is.

Fulda rekke swier skansearre ûnder de Tritichjierrige Oarloch, mar yn de 18e iuw
belibbe de stêd in nije bloeitiid, dy't de stêd fan no har barokke foarkommen
joech. De dom (1704-1712) datearret út dat tiidrek, lykas ek it stedspaleis en
de oranjery. Yn dy tiid hie Fulda ek in universiteit, dy't oant 1805 bestien
hat. It prinsbisdom Fulda waard yn 1803 sekularisearre ta foarstendom en oan
Willem Frederik fan Oranje-Nassau (de lettere kening Willem I) tawiisd, mar
waard him al yn 1806 wer ôfnaam. Yn 1866 waard it anneksearre troch Prusen.

Under Fulda rint in east-west korridor fan leechlân tusken de Hohe Rhön en it
Knüllberchtme: de Fulda Gap ('gat van Fulda'). Napoleon erkende it strategysk
belang fan de korridôr al, mar yn de Kâlde Kriich waard it belang aktueel om
reden fan it tichtby lizzende Izeren Gerdyn. Troch de korridor koe it
Warsjaupakt nei Frankfurt optsjen, of koe de NAFO nei de súdlike East-Dútske
yndustrykriten. Dat beide, de NAFO en it Warsjaupakt hienen dêr sterke
legerienheden.



https://fy.wikipedia.org/wiki/Fjoer

Fjoer is it sichtbere (ljocht) en fielbere (waarmte) ferskynsel dat optreedt as
in brânbere stof in oksidaasjereaksje ûndergiet by hege temperatuer. Troch
opwaarming fan matearje yn de buert komme brânbere gassen frij, dy't sels ek wer
oksidearje en waarmte opwekke, wêrmei't it proses himsels yn stân hâldt. De
waarmteûntwikkeling feroarsaket konveksje, in fertikale luchtstream fanwege de
wet fan Archimedes, omdat de ferhjtte gassen útsette en de tichtheid dêrtroch
ôfnimt. It ljocht fan it fjoer wurdt oer it generaal feroarsake troch tige
hjitte gleone ruotdieltsjes. De brune gedieltes fan it fjoer wurde feroarsake
troch net mear gloeiend ruot dat in gedielte fan it ljocht fan de flam dêrefter
absorbearret. By ûnbehearske útwreiding is sprake fan in brân. De lytste ienheid
fan in fjoer hjit in flam. De ferbaarningsprodukten fersmoargje de atmosfear en
it foarme koaldiokside spilet in grutte rol by it broeikaseffekt.

Der kin ek sprake wêze fan in direkte oksidaasje fan in fêst oerflak, dan is
sprake fan smeulen. By poreuze materialen lykas houtskoal kan de
oksidaasjereaksje ek yn it materiaal barre. In fûnk ljochtet op troch de hege
temperatuer, dy't ek troch oksidaasje oan it oerflak wat langer yn st6an hâlden
wurde kin, lykas yn fjoerwurk.

Yn âlde beskavings wie fjoer in kostber goed foar koitsjen, ljocht, ferwaarming,
ûntginning fan bosk foar lânbougrûn en materiaalbewurking as smeien en
pottebakken. It waard mei muoite makke en ûnderhâlden. Dêrom wie it hillich en
mei rituelen omjûn (ssjoch Goudsblom: Vuur en beschaving en Fraser: The golden
bough foar in klassyk oersjoch). Oarspronklik moast it grif út de natoer helle
wurde by in boskbrân of bliksemynslach. Dêrom waard it bewarre yn in fjoerhûs -
elk doarp of stêd hie der ien. Yn Grykske steden wie in prytaneion mei in ivige
flam, letter troch syn foaroansteande funksje de sit fan it pleatslik bestjoer.
Yn Rome bewekken de Festaalske fammen in ivich fjoer. De kearsen en lampen yn de
katolike tsjerke binne in moderne ôflate, krektas de flam by tinktekens fan
sneuvele yn oarloggen. Ook onder de Arc de Triomphe baarnt in ivich fjoer.
Joseph Priestley ûntdekte yn 1776 dat foar de ynstânhâlding fan in flam, útsein
de brânstof ek it gas soerstof nedich wie.

Neffens de Grykske mytology stiel Prometheus it fjoer fan de goaden om it oan de
misnken te jaan. As straf waard hy ophong oan in rots en elke jûn kaam in fûgel
syn lever derút iten dy't alle moarnen wer oangroeide. Sjoch ek Hepaestus,
Noardske mytology, Loky, Nodfyr, Festaalske fammen. Neffens de bibel is der yn
de hel in ûndwêstber fjoer (Mar. 9:43). Ek is fjoer yn de bibel it byld fan de
Hillige Geast.

De Grykske wiisgear Herakleitos beskôge fjoer as it oerelemint dêr't alles út
fuortkomd wie. Empedokles naam oan dat fjoer ien fan de fjouwer eleminten wie,
neist ierde, loft en wetter.

Yn de Easterske filosofy dy't wy kenne yn praktyske tapassings as shiatsu, feng
shui, makrobiotyk en akupunktuer wurdt útgien fan fiif eleminten of
transformaasjefazes nammentlik hout, fjoer, ierde, metaal en wetter dy't inoar
fiedzje en yn de stringen hâlde. It elemint fjoer stiet foar it heechstee
enerzjynivo, sichtberheid, rom, ûngrypberheid, de kleur read, de organen hert en
tinne term, it suden, de tiid ffan de dei dat de sinne it heechste stiet,
heechsimmer, in bittere smaak. De fjoertransformaasjefaze wurdt fieden troch de
houttransformaasje en fiedet op syn beurt de ierde transformaasjefaze. Fjoer
wurdt yn de stringen hâlden troch wetter. Yn de ekstreme gefallen dwêstet wetter
fjoer (tefolle wetterenerzjy) of lit wetter fjoer út de hân rinne (te min
wetterenerzjy).

Ien fan de wichtichste taspraken fan de Boeddha is de fjoerrede, wêryn't hy
útleit hoe't de sintuigen en dêrfan ôfhinklike gefoelens yn brân stean mei
hertstocht, haat en yllúzjes.

Yn de Bibel stiet fjoer symboal foar de neite fan God. Op Pinksteren
(Hannelingen fan de Apostelen 2:1-13) stoarte de Hillige Geast him út oer de
leauwigen: "Op harren haden fertoanden har tongen as fan fjoer". En yn it Alde
Testamint toant God him oan Mozes middels in baarnende strûk: "Mozes seach dat
de strûk yn'e brân stie en dochs net troch it fjoer fertard waard" (Eksoadus
3:2).

Guon bisten binne om de felle giele oant reade kleuren ferneamd nei fjoer, lykas
de fjoerbúkpodde, de fjoersalamander en de fjoerskink.



https://fy.wikipedia.org/wiki/Feneto

Feneto (Feneetsjaansk: Vèneto) is in regio yn Itaalje. De regio grinzet oan:
Eastenryk, Friuly-Fenezia Giulia, de Golf fan Feneesje (Adriatyske See,
Middellânske See), Emilia-Romagna, Lombardije en Trentino-Súd-Tirol. De regio
strekt him út fan de Karnyske Alpen yn it noarden oant en mei de rivier de Po yn
it suden. Yn it westen wurdt Feneto begrinze troch de Gardamar en de rivier de
Minsio, yn it easten troch de Adriatyske See en de rivier de Tagliamento. De
haadstêd is Feneetsje.

De eastlike Dolomiten en in part fan de súdlike Karnyske Alpen hearre by Feneto.
Dat gebiet komt sawat oerien mei de provinsje Belluno. Kortina d'Ampezzo is hjir
it wichtichste wintersport- en simmerferbliuwplak.

Yn de leechflakte lizze de grutste stêden fan de regio wêrûnder Feneetsje,
Ferona en Padua. Fierders is dit in wichtich lânbougebiet dêr't in protte wyn
produsearre wurdt. Te suden fan Padua en Fisenza wurdt de leechflakte
ûnderbrutsen troch in lyts heuveleftich gebiet, de Monti Berici en de Colli
Euganei.

It grutste part fan de kust wurdt yn beslach nommen troch de lagunes en de delta
fan de rivier de Po. De regionale haadstêd Feneetsje is boud op in oantal
eilannen yn de grutste lagune: de Laguna Veneta. Oan it noardlikste diel fan de
kust lizze in soad sânstrânen - hjir lizze ek de drokbesochte badplakken Jesolo,
Bibione en Kaorle.



https://fy.wikipedia.org/wiki/Everswyn

It everswyn (Latynske namme: Sus scrofa), ek wol bekend as de ever of evert, it
wylde swyn of de wylde baarch, is in sûchdier it skift fan 'e evenhoevigen
(Artiodactyla) en de famylje fan 'e bargen (Suidae). It is lânseigen yn hast
hiel Jeropa, it grutste part fan Aazje en dielen fan Noard-Afrika, mar komt no
ek as eksoat yn oare gebieten foar, lykas de Amearika's en Australaazje. It
everswyn is dêr faak ferantwurdlik foar frijwat ekologyske skea oan 'e lânseigen
floara en fauna. Us domestisearre baarch stammet fan it everswyn ôf en plantet
him der noch altyd sûnder swierrichheden mei fuort.

Yn Nederlân kaam it everswyn foar 1800 frij algemien foar, ek yn Fryslân. Yn 'e
terpen binne in soad swineskeletten fûn, al wiene dat almeast de fersille
oerbliuwsels fan bisten dy't bejage, tamakke en opiten wiene. Yn 'e rin fan de
njoggentjinde iuw waard it everswyn op 'e measte plakken útrûge. Yn 1888 krige
men by Beetstersweach noch ien te pakken. Yn 1907 waard it everswyn, op oanstean
fan prins Hindrik, wer fannijs útset op 'e Feluwe. Hjoed de dei binne der yn
Nederlân twa gebieten dy't foar everswinen bedoeld binne: Nasjonaal Park De Hege
Feluwe en Nasjonaal Park de Meinwei, by Roerdalen, yn Limboarch. Dêrnjonken
komme se ek foar yn grutte parten fan Limboarch, Twinte en Drinte, yn súdeastlik
Brabân, it Ryk fan Nimwegen en op 'e Uterter Heuvelrêch, hoewol't de oerheid se
dêr it leafst ferdwinen sjen soe. Yn Fryslân, benammentlik yn 'e uterste
súdeastpunt fan 'e provinsje, yn 'e krite fan De Fochtel en Appelskea, komme se
sûnt de Twadde Wrâldoarloch wer sporadysk foar.

It everswyn is lânseigen yn hast hiele Jeropa (útsein Yslân, Noarwegen, sintraal
en noardlik Sweden en Finlân, en parten fan noardlik Ruslân. Op 'e Britske
Eilannen wie it everswyn al sûnt de Midsiuwen útstoarn troch oerbejaging, mar
sûnt de jierren tachtich binne fral yn súdlik Ingelân wer, sij it yllegaal,
everswinen útset en/of troch bisterjochte-akvisten frijlitten út fokkerijen dy't
"wyld" leveren oan eksklusive ythuzen. Bûten Jeropa is it everswyn lânseigen yn
Sintraal-Aazje, de Fruchtbere Healmoanne fan it Midden-Easten, Iraan, it
Nyl-bekken oant yn Súd-Sûdaan, yn Syrenaika en yn it Atlasberchtme fan
Noard-Afrika; fierders op it hiele Yndiaaske subkontinint (Sry Lanka
ynbegrepen), it fêstelân fan Súdeast-Aazje, Sumatra, Java en de measten fan 'e
Lytse Sûnda-eilannen; yn 'e eastlike helte fan Sina, op Taiwan, de Japanske
eilannen (útsein Hokkaido) en it hiele Koreaanske Skiereilân en yn parten fan
Mongoalje en súdlik Sibearje. As eksoat komt it everswyn boppedat ek noch foar
yn Kalifornje, in part fan Arizona, Floarida en it saneamde Djippe Suden fan 'e
Feriene Steaten, yn in diel fan súdlik Argentynje, op Nij-Guineä en yn in grut
part fan noardlik en noardeastlik Austraalje.

Everswinen komme benammentlik foar yn boskgebieten, it leafst leaf- en mingde
wâlden mei in protte leechhout en oare ûndergroei, mar ek wol yn âldere
nuddelwâlden, gebieten mei opgeand strewelleguod, reidfjilden, moerassen en
moerasbosken. Se jouwe har del yn ûndjippe kûlen dy't se op drûge plakken yn 'e
boskgrûn útgroeven hawwe. Ek grave se gauris gatten op wietere plakken, dêr't
dan wetter yn stean bliuwt, sadat se in modderbad nimme kinne. As de dridze
opdrûget, komme der parasiten, lykas flieën en tiken yn fêst te sitten, dy't se
dan troch tsjin in beam oan te wriuwen mei de opdrûge drekskulfers kwytreitsje
kinne.

Everswinen binne benammentlik yn 'e skimer en nacht aktyf en libje yn
matriargale troepen wêrby't de sûgen dúdlik in hegere status hawwe as de bearen.
Sa'n troep, dy't bestiet út in stikmannich folwoeksen sûgen mei harren
healwoeksen en jonge biggen, kin útgroeie ta in stik as tritich bisten, al sil
in troep fan dy grutte mei gauwens útinoar falle as der brekme oan fretten is.
Jonge bearen skiftsje har by it berikken fan folwoeksenens ôf en liede dan in
solitêr bestean, behalven yn 'e djoeitiid, dy't tusken septimber en jannewaris
falt. Dan foegje de bearen har by de troepen en befjochtsje inoar om it rjocht
om mei de rûzige sûgen te pearjen. Dêrby kinne se inoar mei harren slachtosken
slim ferwûnje. Yn echt wylde omstannichheden dogge de sûgen fan twajierrige en
de bearen fan fjouwer- of fiifjierrige âldens mei oan 'e fuortplanting, mar yn
kultuerlânskippen begjinne se dêr faak al mei op 'e âldens fan 9-10 moanne, as
se noch mar krekt geslachtsryp wurden binne. De draachtiid duorret 16-17 wiken,
wêrnei't der tusken jannewaris en april ornaris sân of acht streekbûnte biggen
smiten wurde. As de earste smeet it troch lykfol hokker redens net hellet,
folget der nochris in djoeitiid, mei in twadde smeet tusken augustus en
novimber. De sûch fan it everswyn is berucht om har fûleindige ferdigening fan
'e biggen, wêrby't se nearne foar wykt. Yn it wyld wurde everswinen op syn
heechst in jier as njoggen; yn finzenskip kinne se de tritich jier wol helje.

It everswyn is in allesiter dy't net sinnich is. Ikels en bûkenútsjes hawwe de
foarkar, mar gers, plantewoartels, poddestuollen, larven, wjirmen, slakken,
ynsekten en sels de jongen fan bisten as kninen, kjifdieren of fûgels wurde ek
wol iten. Teffens frette everswinen wol ies, itsij fan bisten dy't in natuerlike
dea stoarn binne, itsij de restanten fan proaien fan rôfdieren. Se binne
opportunisten, dy't it grutste part harren kost byinoar skarrelje troch mei
harren gefoelige noazen oer de boskflier en tusken de fallen blêden troch te
wrotten. Ies kinne se mei harren skerpe rooksin faak al fan fierrens rûke. Se
meitsje ornaris in gnoarjend lûd, mar kin heechtoanich piipje as se opwûn of yn
panyk reitsje.

It everswyn hat de IUCN-status fan "net bedrige", wat sizze wol dat der gjin
kâns op útstjerren bestiet. No't natuerlike fijannen as de wolf, lynks, brune
bear en — yn it gefal fan biggen — de oehoe, fanwegen harren weromkringen út it
wengebiet dat it everswyn mei de minske dielt, suver nearne mear in dûk yn 'e
populaasje meitsje kinne, is de minske sels foar it everswyn it wichtichste
rôfdier wurden. Bejaging troch ûnkundige (of ûnferskillige) lju liedt faak ta
ûnlykwichtige populaasjes fan benammentlik jonge bisten. Yn Nederlân mei it
everswyn tsjintwurdich net mear bejage wurde, al ferlient de oerheid somtiden in
ûntheffing foar ôfskot as de populaasjedruk op 'e omlizzende gebieten te grut
wurdt.



https://fy.wikipedia.org/wiki/Eskdoarn

De eskdoarn', beltsjebeam of ahorn (Acer) is in skaai fan beammen of strûkken.
Ofhinklik fan de taksonomyske opfetting heart dizze, ta de Eskdoarnfamylje
(Aceraceae) of, moderner, ta de Sjippebeamfamylje (Sapindaceae).

Eskdoarns komme foar yn de mylde klimaatgebieten fan it noardlik healrûn;
inkelde soarten komme foar yn Súdeast-Aazje en Yndoneezje. It skaai telt sa'n
120 soarten, ferdielt yn 16 seksjes mei 230 ferskillende taksa (soarten,
ûndersoarten en fariëteiten). Dêrneist binne der ferskate hybriden.

Yn Nederlân binne allinnich de Spaanske aak of Fjildesdoorn (Acer campestre) en
de gewoane eskdoarn (Acer pseudoplatanus) lânseigen.

Hast alle soarten hawwe yn de maaitiid, troch de hege woarteldruk, in sterke
sopstream, sadat yn dy tiid fan it jier wûnen tige bliede kinne.

De measte soarten hawwe troch de tinne bast gau lêst fan ferbrâning at de sinne
op de stam skine kin. De Noarske eskdoarn en de Gewoane Eskdoarn kinne sa'n 20
meter heech wurde. De Fjildeskdoarn bliuwt maest in mânske strûk of lytse beam.

De wittenskiplike namme Acer is tige âld en de komôf is ûnwis. It Latynske wurd
'acer' betsjut puntich, skerp. De namme soe te meitsjen hawwe kinne mei de
skerpe, puntige blêden fan guon soarten.

It hurde hout is goed te brûken foar meubels en flierren, om't it net gau slyt.
Eskdoarn wurdt ek brûkt yn keukens omdat it ljocht fan kleur is. At der moaie
slaggen yn sitte, wurdt it hout ek brûkt foar de rêchblêden fan fioelen en
djoere gitaren.

Eskdoarns wurde faak foar de siet set. Fral de hjerstkleuren fan guon soarten
eskdoarns binne bekend (tink oan de "Maple Leaf", it eskdoarnblêd yn de
Kanadeeske flagge). De eskdoarn groeit hurd en kin in soad snoei fernere;
benammen de Spaanske aak is dêrom gaadlik foar it foarmjen fan in hage. Oare
soarten kinne ek wol as hage tapast wurde, mar dan wurdt it net in tichtenien.

Ut eskdoarns (meast de Sûkereskdoarn) wurdt ek sjerp makke ("Ahornsjerp" of
"Eskdoarnsjerp").

Jonge beammen kinne oantaast wurde troch de ferwylgingssykte (Verticillium
dahliae). De eskdoarn kin ek lêst hawwe fan blêdlús en meeldauw. Yn de blêden
fan de gewoane eskdoarn ûntstiet yn de neisimmer faak inktvlekkensykte dy't
feroarsake wurdt troch de skimmel Rhytisma acerinum. Yn in betiid stadium fan de
ynfeksjie (sjoch plaatsjes) kriget it blêd pearske oant swarte plakken. Letter
ferdiket it weefsel fan de swam, oant it yn de hjerst útdrûget en in tsjok
skynweefsel foarmet. Nei de winter brekt dit weefsel iepen en ûntjout it
fruchtlichem him ta spoarefoarming.



https://fy.wikipedia.org/wiki/Eritre%C3%A4

Eritreä hat yn totaal 1630 km oan lânsgrinzen, dêr't 113 km fan mei Dzjibûty,
912 km mei Etioopje en 605 km mei Sûdan binne. It lân beskikt ek oer in
kuststripe fan 2234 km, dêr't ek de ôfstân om de eilannen yn de Reade See hinne
by rekkene is.

It lânskip wurdt dominearre troch de útrinners fan it Etiopysk Heechlân yn it
noarden dat ôfrinend oergiet yn in woastynflakte nei it easten ta. Yn it
noardwesten fynt men in heuveleftich terrein en yn it súdeasten flakten. It lân
hat in heech sintraal plato dat útien rint fan 1800 oant 3000 meter boppe
seenivo. Foar de kust lizze om-ende-by 300 eilannen.

It heechste punt fan Eritreä is de top fan de berch Soira op 3018 meter boppe
seenivo. It leechste punt leit tichtby Kulul yn de Danakildepresje.

De moderne skiednis fan Eritreä begjint mei de kolonisearring troch Itaalje yn
1885, dêr't it yn besit fan bleaut oant en mei 1941 doe't Itaalje tidens de
Twadde Wrâldkriich troch de Alliearden ferslein waard. Dernei krige de Britten
it gebiet tawezen as protektoraat.

Yn 1952 waard troch de Feriene Naasjes besletten dat Eritreä in federaasje
foarme moast mei Etioopje. Dat rint lykwols oars as yn 1962 Eritreä troch
Etioopje aneksearre waard. Derop folget in boargerkriich dat pas yn 1991 einiget
as it Eritreeske rebellenleger de Etiopjers ferslaat. Yn 1993 stemde it
meastenpart fan de befolking foar ûnôfhinklikheid.

Yn 1998 brekt in grinsoarloch út mei Etioopje dêr't op 12 desimber 2000 in ein
oan komt nei bemiddeling troch de Feriene Naasjes. Sûnt dy tiid hâldt in
FN-fredesleger tasicht, yn ôfwachting fan it beslút fan in ynternasjonale
kommisje dy't de grins foarfêst fêstlizze moat.

De wichtichste godstsjinsten binne de Islam, de Eritreesk-Otterdokse Tsjerke, de
Roomsk-Katolike Tsjerke en de Protestanten.



https://fy.wikipedia.org/wiki/Diplomasy

Diplomasy is de keunst en kunde fan it fieren fan oerlis tusken twa groepen om
dêrmei in bepaald doel te berikken. Mear spesifyk wurde mei diplomasy de
formalisearre relaasjes tusken (meastal ûnôfhinklike) politike entiteiten
bedoeld, meastal steaten.

De basis fan de diplomasy bestiet út it oerlis tusken twa of mear groepen oer
bepaalde saken dy't men regelje wol. In bekend foarbyld hjirfan is fredesoerlis
tusken twa lannen dy't yn oarloch binne, mar ek de hannelsoerienkomst tusken twa
of mear lannen is diplomasy, krektas ûntwapeningsbesprekkingen.

Diplomatyk oerlis wurdt skaaimerke troch it meidwaan oan sok oerlis fan twa (of
mear) groepen dy't net oan elkoar relatearre binne en dêr't dan ek dúdlike
ferskillen tusken besteane, yn in situaasje dêr't beide groepen wol wat belang
hawwe by it finen fan oplossings foar harren ûnderlinge problemen. Diplomasy is
net nedich as der gjin ferskillen binne, diplomasy is derfoar om de
tsjinstellings dy't fuortkomme út de ferskillen te oerbrêgjen. Fan belang is ek
om dúdlik ûnderskied te meitsjen tusken it oerlis tusken ferskillende groepen en
tusken ûnderdielen fan deselde – dit lêste is gjin diplomasy, mar polityk. In
ûnderhanneling oer wegenbou tusken Dútslân en Nederlân is in diplomatike
oangelegenheid, de wegenbou binnen Nederlân allinnich is in saak fan de
Nederlânske polityk. It diplomatike oerlis tusken Nederlân en Dútslân wurdt dan
lykwols wol fierd troch fertsjintwurdigers (diplomaten) fan de twa politike
lichams fan beide lannen en wurdt ek efterôf troch de polityk fan beide lannen
goed- of ôfkard.

It útwikseljen fan gesanten tusken steaten waard al dien yn de âldheid. Nei de
fal fan it West-Romeinske Ryk nommen de Germaanske keningen it gebrûk om
gesanten út te wikseljen oer. Permaninte gesantskippen ûntstienen tusken
Feneetsje en it East-Romeinske ryk yn de tolfde iuw. Under ynfloed fan de
Feneetsjaanske diplomasy waard it wenst om permanint fertsjintwurdigers út te
wikseljen yn West-Europa ferspraat fan de 15e iuw ôf.

De opkomst fan de moderne, diplomatike struktueren yn West-Europa wie oan it
begjin fan de 18e iuw folslein en hat eins nea wer fuortwest. It begûn destiids
mei de útwikseling fan ambassadeurs as fertsjintwurdigers fan keningen en/of it
lânsbestjoer yn de frjemdte en is útgroeid ta allesomfiemjende organisaasjes op
regionaal (Europeeske Uny) en mondiaal nivo (Feriene Naasjes en besibbe
organisaasjes).

Om dizze hiele masinery yn gang te hâlden, stekt Nederlân in soad wurk yn syn
Corps Diplomatique. Foar dielname is in mei súkses ôfrûnde akademyske oplieding
fereaske. Nei in strange seleksje moat dêrnei it diplomatrening (it 'klaske')
trochrûn wurde.



https://fy.wikipedia.org/wiki/Delling

In delling is in langrekte leechte of ferdjipping yn it lânskip. In bedelte
wurdt ek wol fallei neamd, bygelyks de Gelderske Fallei.

De measte dellings binne ûntstien troch de útspieling fan in beek of in rivier,
mar ek gletsjers en bewegingen yn de ierdkoarste kinne in bydrage leverje yn it
ûntstean fan in bedelte. Op basis fan de ûntsteansskiednis wurde U-dellings en
V-dellings ûnderskieden. U-dellings binne útsliten troch gletsjers en V-dellings
troch beken. In kleau (ek wol ravyn of canyon neamd) is in troch eroazje djip
útsliten rivierdelling mei steile (rots)wanden.

Faak is in bedelte in fruchtber plak (wetter siket it leechste punt) en leit it
beskûle tsjin wyn en kjeld. De temperatuer is yn de delling dan ek heger. Yn
bercheftige streken lizze de measte stêden en doarpen dêrom yn falleien.

In bercheftige gebieten lykas Eastenryk, Switserlân en Noarwegen binne dellings
folle dúdliker te ûnderskieden as yn gebieten mei in bytsje reliëf, lykas yn
Fryslân.

Topografyske beneamingen yn Nederlân mei in ferwizing nei in delling (dal) binne
bygelyks Diependal, Roerdalen, Haasdal, Berg en Dal, Nijverdal.

In delte-taryf is in ferlege taryf op in momint dat de drokte of it gebrûk of
ferbrûk leech is. In foarbyld dêrfan is nachtstroom.

Delgrûn ûntstiet as de boppeste laach fan it fean, de bolster, fermingd wurdt
mei it sân ûnder it ôfgroeven feanpakket dêr't bygelyks turf fan makke waard.

Yn de Nederlânske taal kenne we útdrukkingen as "door een diep dal gaan" of
"iemand uit het dal trekken".



https://fy.wikipedia.org/wiki/CIA

De CIA folút: Central Intelligence Agency ("Sintraal Ynljochtinge-agintskip"),
is in Amerikaanske oerheidstsjinst mei as wichtichste doelen om bûten de
Amerikaanske lânsgrinzen ynljochtings te sammeljen dy't fan belang binne foar de
feilichheid fan 'e Feriene Steaten, en om dy ynformaasje te analysearjen en op
grûn dêrfan advizen út te bringen oan it Amerikaanske regear. Teffens hat dizze
tsjinst it foech om op fersyk fan 'e Amerikaanske presidint yn it bûtenlân
taktyske opreraasjes út te fieren. De CIA is ien fan 'e wichtichste en bekendste
Amerikaanske feilichheidstsjinsten, en de iennichste dy't yn organisatoarysk
opsjoch folslein ûnôfhinklik is en inkeld rapportearret oan 'e koördinator fan
Nasjonale Ynljochtingen.

De CIA komt fuort út it OSS (Office of Strategic Services; "Buro foar
Strategyske Tsjinsten"), in organisaasje mei min ofte mear deselde doelen dy't
aktyf wie ûnder de Twadde Wrâldoarloch, mar yn oktober 1945 opheft waard om't
men doe miende dat sa'n tsjinst net mear nedich wie. Doe't lykwols de Kâlde
Oarloch almar hjitter waard, besleat men dat it mis west hie om it OSS op te
doeken. Sadwaande rjochte presidint Harry Truman yn 1947 de CIA as in
soartgelikense organisaasje op, mei as wichtichste doel om
spionaazje-aktiviteiten en taktyske operaasjes te ûndernimmen tsjin 'e
Sovjet-Uny, de satellytsteaten fan 'e Sovjet-Uny en kommunisten yn oare dielen
fan 'e wrâld.

In wichtich oandiel yn 'e organisatoaryske opbou en de planning fan 'e iere
fjildoperaasjes fan 'e CIA hie Allen Dulles, dy't yn 1953 direkteur fan 'e
tsjinst waard. Hy stie heech oanskreaun, mei't er yn 'e Twadde Wrâldoarloch in
krúsjale rol spile hie by de OSS-operaasjes dy't fan Switserlân út bewurkmastere
wiene. Dulles wie in fûleindich anty-kommunist yn tiden dat soks in pree wie om
yn it Amerikaanske regear foarút te buorkjen, en hy genoat fierders frijwat
earmslach om't syn broer, John Foster Dulles, yn dyselde snuorje minister fan
Bûtenlânske Saken wie. Under Dulles syn lieding waarden der withoefolle taktyske
operaasjes ûndernommen tsjin groepearrings dy't kommunistysk fan aard wiene of
alteast troch de CIA as sadanich beskôge waarden.

De CIA sette foar it earst it regear fan in ûnôfhinklik lân ôf by de Iraanske
steatsgreep fan 1953. Oare steatsgrepen dêr't de CIA de hân yn hie, wiene
bygelyks dy yn Gûatemala, yn 1954, en dy yn Sily fan 1973, wêrby't de
demokratysk keazen presidint Salvador Allende omkaam. Guon fan 'e grutste
operaasjes wiene rjochte tsjin it nije kommunistyske rezjym yn Kuba, nei't de
revolúsje fan Fidel Castro dêr yn 1959 in ein makke hie oan 'e faksistyske
diktatuer fan Fulgencio Batista. Dêrûnder wiene ferskate (mislearre)
moardoanslaggen op Castro, en teffens de (krektlyk mislearre) Ynfaazje fan de
Bargebaai, wêrby't in legerke troch de CIA trainde en bewapene Kubaanske
ballingen in brêgehaad op 'e Kubaanske kust besochten te feroverjen.

Yn 'e jierren sechstich wie de CIA djip behelle yn 'e Fjetnamoarloch en de
bredere Twadde Yndosineeske Oarloch, wêrby't de tsjinst syn oandacht yn it
begjin mear rjochte op Laos as op Fjetnam. Fierders wie de CIA ek belutsen by de
ûnôfhinklikensstriid fan Tibet, en by anty-kommunistyske operaasjes yn oare
dielen fan 'e wrâld. Ien fan 'e grutste operaasjes út dy jierren waard
ûndernommen yn 'e Demokratyske Republyk Kongo (doedestiden Saïere), om dêr
diktator Mobutu Sese Seko oan 'e macht te hâlden. It is noch altiten ûndúdlik
hokker rol oft de CIA krekt spile hat by de moard en it ûndersyk nei de moard op
presidint John F. Kennedy, yn 1963. It stiet lykwols fêst dat de tsjinst foar de
Kommisje-Warren, dy't de saak ûndersykje moast, beskate krúsjale ynformaasje
ferburgen hold en tagelyk dokumintêr bewiismateriaal ferneatige hat.

De grutdiels ûnbeheinde frijheid fan operearjen dy't de CIA sûnt de iere
fyftiger jierren genoaten hie, kaam mids jierren santich ta in ein, doe't it
Amerikaanske Kongres ferskate kearen besocht om it direkte tafersjoch oer de
aktiviteiten fan 'e tsjinst te krijen. Hoewol't dat besykjen yn 't earstoan net
folle súkses hie, laten ferskate skandalen der geandewei de jierren santich ta,
dat de CIA úteinlik fierhinne yn it stokramt brocht waard.

De fal fan 'e CIA waard ferflugge troch de belutsenens fan 'e tsjinst by it
Watergate-skandaal. It wiene nammentlik âld-CIA-aginten dy't de ynbraak yn it
Demokratyske kampanjehaadkertier yn it Watergate-gebou yn opdracht fan presidint
Richard Nixon útfierden, en doe't de federale resjerzje FBI dêr ûnder druk fan
'e publike opiny in ûndersyk nei ynstelde, oardere Nixon fia syn stêfsjef H.R.
Haldeman CIA-direkteur Richard Helms om dy syn FBI-kollega L. Patrick Gray
dúdlik te meitsjen dat it spoar fan it jild net weromfolge wurde moast fan 'e
ynbrekkers nei de opdrachtjouwers. De FBI en de CIA hiene in soarte fan
langjierrich heare-akkoart om inoars ynformanten geheim te hâlden, mar doe't de
FBI it fersyk swart op wyt hawwe woe, en de CIA dêr net oan foldwaan koe, gie it
ûndersyk dochs fierder, en die bliken dat it spoar fan it jild nei it Wite Hûs
ta late. Nixon wie sa dom om syn petear mei Haldeman hjiroer op te nimmen, en it
wie dizze opname dy't letter as it meast skansearjend beskôge waard, en him
twong om ôf te treden. Doe't dizze en oare tapes lykwols iepenbier makke
waarden, rûn ek it oansjen fan 'e CIA grutte skea op.

In oare saak dy't yn deselde snuorje spile, wie de Family Jewels-affêre. Yn 1973
hie CIA-direkteur James R. Schlesinger in rapport skriuwe litten oangeande de
Family Jewels (de "Famyljejuwiellen"), oftewol oer de yllegale aktiviteiten fan
'e tsjinst troch de jierren hinne. Syn opfolger William Colby lekte dat yn
desimber 1974 oan sjoernalist Seymour Hersh, dy't der in artikel op 'e foarside
fan 'e New York Times oan wijde. Op dizze manear waarden details bekend
oangeande ferskate yllegale CIA-operaasjes, lykas moardoanslaggen op bûtenlânske
lieders en spionaazje-aktiviteiten binnen de Amerikaansk lânsgrinzen. Ek kaam
oan it ljocht dat de CIA eksperiminten útfierd hie op minsken troch se bûten har
witten om û.m LSD ta te tsjinjen. Dit late ta in hiele rige ûndersiken troch it
Amerikaanske Kongres, dat CIA-direkteur Colby yn 1975 by 32 ûnderskate
gelegenheden oprôp om te tsjûgjen. Wylst de CIA by de befolking gjin goed mear
dwaan koe, besocht presidint Gerald Ford it Amerikaanske publyk derfan te
oertsjûgjen dat syn regear der neat mei te krijen hie mei de legindaryske
útspraak: "Der binne op dit stuit gjin minsken wurksum yn it Wite Hûs dy't in
relaasje hawwe mei de CIA dêr't ik net fan 'e hichte bin."

Yn 'e twadde helte fan 'e tachtiger jierren resultearre it Iran-Kontra-skandaal,
wêrby't de CIA bûten in ynternasjonale boykot om wapens smokkele hie nei Iraan
en doe mei de opbringsten dêrfan de anty-kommunistyske Kontra-rebellen yn
Nikaragûa stipe hie, yn in noch strangere beheining fan it foech fan 'e tsjinst.
Teffens waard doe fêststeld dat foar sokke operaasjes tastimming nedich is dy't
fia de ynterne kommandostruktuer fan it heechste nivo (de presidint) komme moat,
en dat de keamers fan it Amerikaanske Kongres deroer ynformearre wurde moatte,
al wurdt soks yn needgefallen ôfswakke ta it "op 'e tiid op 'e hichte bringen"
(wat fansels wol fan alles betsjutte kin). Nei de fal fan it Izerne Gerdyn, yn
1989, en it ynstoarten fan 'e Sovjet-Uny, yn 1991, kaam de CIA op 'e nij bleat
te stean oan swiere krityk, mei't de tsjinst net ien fan beide ûntwikkelings
foarsjoen hie. Teffens waard der nei de ein fan 'e Kâlde Oarloch, yn 1991, it
mês set yn it budget fan 'e CIA.

Nei de terroristyske oanslaggen op it World Trade Center en it Pentagon, yn
2001, krige de CIA, yn 'e mande mei de oare Amerikaanske ynljochtingetsjinsten,
in stoarm fan krityk te ferwurkjen mei't se de oanslaggen net witten hiene foar
te kommen. Neffens it úteinlike rapport fan 'e 9/11-Kommisje hiene sawol de FBI
as de CIA hiel wat stekken falle litten en wiene de Feriene Steaten troch net
ien fan beide tsjinsten "goed tsjinne". Neitiid waard de mienskip fan
feilichheidstsjinsten reorganisearre. It grutste ferskil wie de kreaasje fan 'e
koördinator fan Nasjonale Ynljochtingen (DNI), dy't it koördinearjen fan 'e
gearwurking tusken de ûnderskate ynljochtige- en feilichheidstsjinsten en fan 'e
ynformaasje dy't hja garje oernaam; foartiid hie dat in taak fan 'e direkteur
fan 'e CIA west. As iennichste Amerikaanske feilichheidstsjinst bleau de CIA
lykwols in selsstannige organisaasje, dy't ûnder gjin inkele oare tsjinst of
ministearje ressortearret, en útslutend oan 'e koördinator fan Nasjonale
Ynljochtingen en de presidint sels rapportearret. Sûnt 2002 hat de CIA aktyf
belutsen west by de oarloggen yn Afganistan en Irak, en fral ek by de Oarloch
tsjin it Terrorisme (War on Terror).

De CIA is faak yn it nijs kommen troch de kontroversjele praktiken dy't de
tsjinst brûkt om syn doel te berikken. Sûnt 9/11 binne bygelyks foarmen fan
marteling, lykas waterboarding, tastien en tapast. Ek binne troch saneamde
bysûndere útlevering (extraordinary rendition) finzenen oerdroegen oan lannen
dêr't yn tichthuzen folterjen skearing yn ynslach is; kritisy fan dizze praktyk
neame dit wol "pleatsferfangende marteling" (torture by proxy). In ûndersyk
troch de Rie fan Jeropa út 2006 brocht oan it ljocht dat der doe yn 'e
foarôfgeande fiif jier nei skatting 100 boargers yn lidsteaten fan 'e Rie troch
de CIA ûntfierd wiene (faak mei meiwurking fan it regear fan 'e oangeande
lidsteat). Sokke lju waarden fia geheime CIA-finzenissen (black sites) oerbrocht
nei bestimmings dêr't hja yn tsjinspraak mei ynternasjonale konvinsjes
bleatstiene oan marteling.

Fierders is de CIA oant kop en earen behelle yn 'e saneamde targeted killings,
spesifike moardoanslaggen (dy't tsjintwurdich ornaris útfierd wurde mei
ûnbemanne fleantúchjes of drones) op lju dy't fertocht wurde fan terrorisme;
dizze praktyk wurdt fral tapast yn Afganistan, Pakistan en Jemen, mar liket fral
yn Pakistan in dwersferkearde útwurking te hawwen, mei't it dêr de grutte
mearderheid fan 'e befolking tsjin 'e Feriene Steaten yn it harnas jage hat. Ta
einbeslút is der sûnt 9/11 yn 'e Feriene Steaten by ferskate gelegenheden
opskuor ûntstien oer it feit dat de CIA syn tafersjochhâlder, it Amerikaanske
Kongres, ûnderskate kearen foarliigd of mislaat hat. Yn 2009 kaam der sels in
hiele CIA-operaasje oan it ljocht fan in tige earnstich (en net neier oantsjut)
aard, dy't acht jier lang mei opsetsin foar it Kongres ferburgen holden wie.

De doelen fan 'e CIA binne trijefâld. Yn it foarste plak hat de tsjinst de
opdracht om yn it bûtenlân (net yn 'e Feriene Steaten sels; dat is it
wurkterrein fan oare feilichheidstsjinsten) op alderhanne manear ynformaasje te
sammeljen dy't fan belang is of wêze kin foar de feilichheid fan 'e Feriene
Steaten. Dit wurdt dien fanút withoefolle geheime lokaasjes yn 'e hiele wrâld,
al kin sein wurde dat de wichtichste CIA-fêstiging yn in lân ornaris ûnderdiel
foarmje sil fan 'e Amerikaanske ambassade dêre. By sok ynsammeljen fan
ynformaasje kin men tinke oan "tradysjonele" praktiken (spionnen dy't yn it
geheim foar de CIA wurkje, ynbraken op spesifike lokaasjes), mar ek oan
ôflústerprogramma's en kompjûter-hacking.

Yn it twadde plak moat de ynformaasje dy't sa gearbrocht wurdt, analysearre
wurde. Op basis fan dy analyze wurdt dan in ynskatting makke oangeande nasjonale
feilichheid dy't yn 'e foarm fan offisjele advizen oan 'e Amerikaanske presidint
en it Kongres foarlein wurdt. Dêrnjonken is de CIA ek ferantwurdlik foar it
útfieren fan geheime taktyske operaasjes mei eigen personiel en it hâlden fan
tafersjoch oer beskate soartgelikense operaasjes dy't útfierd wurde troch oare
Amerikaanske oerheidstsjinsten, lykas de Green Barets (kommando's) fan it
Amerikaanske Leger of de SEALs fan 'e Amerikaanske Marine, of troch de
oerheidstsjinsten fan Amerikaanske bûnsgenoaten. Sokke taktyske operaasjes
hearre inkeld plak te finen op fersyk en mei goedkarring fan 'e Amerikaanske
presidint.

Neffens it fiskaal budget fan 'e CIA út 2013 hat de tsjinst op 't heden de
folgjende fiif prioriteiten:

It haadkertier fan 'e CIA stiet yn Langley, yn 'e Amerikaanske steat Firginia,
net fier fan 'e haadstêd Washington, D.C. ôf. Dêr is ûnder mear it Haadkantoar
(Executive Office) fêstige, dat de CIA-lieding omfiemet. Fierders bestiet de
organisaasje fan 'e tsjinst út fjouwer grutte direktoraten:

Hoewol't it tal wurknimmers fan 'e CIA geheim is, hâlde ûnoffisjele boarnen it
op goed 21.500 minsken. Hoefolle dêrfan oft ek wurklik beëdige aginten binne, is
ûnbekend. It budget fan 'e CIA is ek geheim, mar neffens útlekte gegevens út
2013 bedroech it doe $14,7 miljard. Ynternasjonaal sjoen wurket de CIA it naust
gear mei de feilichheidstsjinsten fan Grut-Brittanje, Kanada, Austraalje en
Nij-Seelân. Ynformaasje dy't inkeld troch Amerikanen ynsjoen wurde mei, hat it
label NOFORN (in akronym foar No Foreign Nationals, "Gjin Bûtenlânske
Steatsboargers"); ynformaasje dy't dield wurde kin mei de oare Angelsaksyske
lannen, kriget de oantsjutting Five Eyes (wat sizze wol dat it troch de fiif
Ingelsktalige lannen ynsjoen wurde mei).



https://fy.wikipedia.org/wiki/Bot_(Kompj%C3%BBter)

In bot is in kompjûterprogramma dat him nei oare kompjûters ta yn prinsipe hâldt
lykas minsken dat dogge. Systemen dêr't in protte kontakt is mei bots, hawwe
lykwols faak ek oanpaste tagong dy't de kommunikaasje tusken de bot en de oare
kompjûter ienfâldiger makket.

Op it Wrâld-wiid-web binne bots aktyf dy't foar syktsjinsten siden besykje.
Nei't de bot sa'n side opfrege hat, krekt as in blêder dat docht, wurdt de side
ferwurke foar de syktsjinst. Dêrnei begjint de bot, krekt as in minske dat dwaan
koe, de keppelings te folgjen dy't er op de side fynt.

Op Wikipedia binne ek bots aktyf, foar bewurkings dy't te ientoanich binne foar
minsklike meidoggers. Sa kin bygelyks in bot ynset wurde om de ynwennertallen
fan plakken by te wurkjen, of om stobbesiden oan te meitsjen dy't hielendal út
tabelgegevens opboud binne..

De namme bot komt fan robot, in masine dy't him yn prinsipe sa hâldt as in
minske.

Fansels hawwe ek kriminelen it gemak fan in Bot ûntdutsen. Sy meitsje in Botnet
om ryk te wurden.



https://fy.wikipedia.org/wiki/Boask

In houlik of boask is in maatskiplik of ritueel erkende feriening fan twa
minsken dy't dêrby ûnthjitte om harren fierdere libben mei-inoar te dielen. Faak
is hjirby sprake fan in wetlik binend kontrakt wêryn't de rjochten en plichten
fêstlein binne fan 'e houlikspartners foarinoaroer en foar harren bern en
skoanfamylje oer. De krekte definysje fan in houlik ferskilt per kultuer, mar yn
prinsipe giet it hjirby om in ynterpersoanlike relaasje wêrby't geslachtsferkear
tastien, ferwachte of sels ferplichte is. Yn guon kultueren is it houlik de
iennichste tastiene kontekst foar it bedriuwen fan geslachtsferkear. It houlik
foarmet yn frijwol alle kultueren de grûnslach fan 'e húshâldings en dêrmei de
hoekstien fan 'e maatskippij.

Fan âlds wiene de beide houlikspartners in man, de brêgeman of breugeman, en in
frou, de breid, dy't teagearre it breidspear foarmen. Sûnt de ynfiering fan it
homohoulik yn guon lannen, oan it begjin fan 'e ienentweintichste iuw, kin it ek
om twa manlju of twa froulju gean. It oangean fan houliken mei ferskillende
houlikspartners tagelyk, oftewol polygamy (fan ien man mei mear as ien frou
tagelyk), is legaal yn grutte dielen fan it Midden-Easten, Afrika, Súd-Aazje en
Súdeast-Aazje. Polyandry, in houlik fan ien frou mei mear as ien man tagelyk,
komt folle minder foar. Yn 'e Westerske wrâld is it ferbean om mei mear as ien
persoan tagelyk troud te wêzen; dit wurdt bigamy neamd en wurdt beskôge as in
misdriuw.

De redens dy't minsken hawwe om te trouwen, kinne fan juridysk, maatskiplik,
finansjeel of religieus aard wêze. Yn 'e Westerske wrâld trout men tsjintwurdich
meast út leafde, mar yn 'e rest fan 'e wrâld komt dat in stik minder foar. Yn
guon dielen fan 'e wrâld wurdt troch de âldelju bepaald wa't de houlikspartner
fan harren bern wurdt. Yn dy kontekst fine faak rare útwaaksen plak, lykas
bernehouliken, twongen houliken en ferkrêfting binnen it houlik. Yn in grut diel
fan 'e wrâld is de man noch altyd de dominante partner yn in houlik, wylst de
frou net folle yn te bringen hat. Sokke brike ferhâldings kinne liede ta húslik
geweld, al komt dat ek yn 'e Westerske wrâld noch mear as genôch foar.

Der moat ûnderskie makke wurde tusken it tsjerklik houlik, dat sletten en erkend
wurdt troch in religieuze autoriteit, en it boargerlik houlik, dat sletten en
erkend wurdt troch de steat wêryn't men wennet. Guon lannen, dy't gjin skieding
tusken tsjerke en steat hawwe, kenne it boargerlik houlik net en erkenne
útslutend religieuze houliken. Dat is bygelyks it gefal yn Israel, dêr't
net-leauwige persoanen net trouwe kinne en tradysjoneel útwike nei Syprus. De
eigentlik sluting fan in houlik (en it dêrmei faak mank geande feest) hjit de
brulloft. Neffens it CBS waarden der yn Nederlân yn 2007 72.485 houliken
sletten, wêrûnder fan 1.371 homohouliken en 5.333 fan Nederlanners yn it
bûtenlân.



https://fy.wikipedia.org/wiki/Blues

Blues is in fokale en ynstrumintale muzykfoarm dy't ûntwikkele is út de
Afrikaansk Amearikaanske work song's. Blues hat in grutte ynfloed hân op lettere
populêre muzyk, sawol yn Amearika as dêr bûten. De ynfloed fan Blues is werom te
finen yn jazz, rhythm and blues, rock and roll likegoed as yn de konvinsjonele
popmuzyk en sels yn moderne klassike muzyk.

De betide plattelâns blues ûnstie oan'e ein fan 19e, begjin 20e iuw yn de
súdlike steaten fan de Feriene Steaten. Der waarden ienfâldige ynstruminten
brûkt, benammen de akoestyske gitaar, piano en de mûlharp. De lieten hiene in
grut ferskaat oan struktuer en skema's, mar de 12-maats en 8-maats blues
oerhearsken.

W.C. Handy wie ien fan de earste muzikanten mei in knappe muzykoplieding, dy't
de bluesmeldijen yn in moderne styl oanbea oan bands en sjongers. Hy soe
ferskate bluesstikken skriuwe wêrfan The Saint Louis Blues faaks de bekendste
is.

Fan 1917 ôf begjinne ek jazzbands bluesstikken op te nimmen. De blues út de
20-er jierren soe it leitmotyf foar de Amearikaanske populêre muzyk wurde. Yn dy
tiid waarden in soad opnames makke troch sjongers as Blind Lemon Jefferson,
Blind Blake en Robert en Lonnie Johnson. Ek froulike bluesartysten wiene yn dy
tiid tige populêr, under harren Mamie Smith, Gertrude "Ma" Rainey, Bessie Smith,
en Victoria Spivey.

Yn de 40-er en 50-er jierren naam mei de urbanisaasje, ek it brûken elektroanysk
fersterke muzykynstruminten ta. Benammen yn stêden as Chicago wie de blues
populêr mei as bekende artysten Howling Wolf en Muddy Waters. De elektroanyske
blues soe úteinlik rock and roll opleverje.

Yn de jierren 60 en 70 wiene it artysten as Eric Clapton, Janis Joplin, Eric
Burdon en Jimi Hendrix dy't sterk beynfloede waarden troch sawol de betide as
elektroanyske, Chicago blues.

De film The Blues Brothers makke yn de 80-er jierren dat blues ek by in grut,
jong publyk bekend waard.

Yn Nederlân wie it de Drint Harry Muskee dy't mei syn band ûnder de namme
Cuby&Blizzards yn it clubsirkwy oan it begjin fan de santiger jierren furoare
makke. Ek yn de muzyk fan âld-Blizzard Herman Brood wiene de blueswoartels faak
noch goed te hearren.



https://fy.wikipedia.org/wiki/Berlynske_Muorre

De Berlynske Muorre (Dútsk: Berliner Mauer) hat de stêd Berlyn yn twa stikken
parte fan 1961 oant 1989. De totale grins om West-Berlyn hinne wie ûnderdiel fan
de Dútsk-Dutske grins en wie 167,8 km lang, dêr't 45,1 km fan foarme waard troch
de Berlynske Muorre. De Berlynske Muorre wie it bekendste symboal fan de Kâlde
Kriich. By flechtbesikings hawwe minstens 136 minsken it libben ferlern.

Nei de Twadde Wrâldkriich waard Dútslân parte yn ferskate sônes, ien foar eltse
alliearde naasje: Frankryk, Grut-Brittanje, de Feriene Steaten en de Sowjetuny.
Oer it generaal sjoen wie Dútslân parten yn fjouwer sônes. Mar ek de haadstêd
Berlyn wie yn fjouwer besettingsônes parte, en wie dêrtroch in eilân yn de
Sowjet sône. Yn 1949, binne de Frânske, Britske, en Amerikaanske sône gearfoege
ta de Federale Republyk Dútslân (Bundesrepublik Deutschland, BRD). De Sowjet
sône krige de namme Dútske Demokratyske Republyk (Deutsche Demokratische
Republik, DDR). Fergelykjend wie Eastenryk ek parte yn ferskate sônes (letter
ûnder it regear fan ien lân). Itselde barde oer hiel Jeropa, der wie in eastlike
Sowjet sône en in westlike net-Sowjet sône. Dit partsjen fan Jeropa, Dútslân en
benammen Berlyn ta twa politike blokken wurd as in part sjoen fan de Kâlde
Kriich tusken de Feriene Steaten mei Jeropeeske lannen tsjin de Sowjetuny mei
lannen ûnder harren regear, as gefolch fan it winnen fan de Twadde Wrâldkriich
op Nazi-Dútslân.

Sûnt it partsjen fan Dútslân yn 1949, binne likernôch twa miljoen East-Dútsers
as gefolch fan it Kommunisme útnaait nei West-Dútslân. Om it flechten te stopjen
joech it Kommunistysk regear fan East-Dútslân yn augustus 1961 it befel in
muorre te bouwen om West-Berlyn te isolearjen en East-Berliners net flechtsje te
litten. De Berlynske muorre wie in part fan it saneamde Izeren Gerdyn, de
sletten en goed beweitse grins tusken it westen en it easten.

Yn de rin fan 1989 kamen der brekken yn it Izeren Gerdyn, earst yn de grins
tusken Hongarije en Eastenryk. In protte minsken makken gebrûk fan dizze rûte om
yn it westen te kommen. Op 9 novimber 1989 joech ien fan de heechste DDR
partijlieders oan dat de grins frijjûn waard en de minsken frij nei West-Berlyn
reizgje mochten. Dit wie it begjin fan in gaoatyske situaasje wêrby't miljoenen
ynwenners fan Berlyn feesten op de ein fan de muorre. De grinswachten lieten de
minsken gewurde en dy brutsen de grinsposten iepen om sa besite te bringen oan
harren besibbe famylje.



https://fy.wikipedia.org/wiki/Benzine

Benzine is in mingsel fan koalwetterstoffen dat brûkt wurdt as brânstof foar
benzinemotors en as oplos- en skjinmakmiddel. It bestiet út lichtere
destillaasjefraksjes fan ierdoalje mei in lege fiskoaziteit en betreklik leechh
kôktrajekt en befet inkel floeibere alkenen en alkanen.

It wurd benzine hat net te krijen mei de Dútske útfiner fan de automobyl, Carl
Benz. It wurd is úteinlik op frijwat komplisearre wize ôfkomstich fan benzoë, de
hars fan de benzoëbeam. De Ingelske skiekundige Michael Faraday (1791-1867)
identifisearre yn 1825 as earste de stof benzeen, yn brûkte lichtgasflessen, mar
neamde de stof bicarburet of hydrogen. It wie de Dútske skiekundige Eilhard
Mitscherlich dy't de stof oanmakke út benzoësoer en in sterke baze, en de
resultearjende stof Benzin neamde. Syn ynfloedrike fakgenoat Justus von Liebig
werneamde dit lykwols nei Benzol omdat de útgong -in him tefolle tinken die oan
stoffen as strychnine en kinine, dêr't it neat mei te krijen hie. De namme
Benzin waard yn de Dútske taal sûnttiids brûkt foar in net krekt omskreaun
mingsel fan lichte koalwetterstoffen, út koaltar of rauwe oalje makke, wylst mei
Benzol (ek reines Benzin) de stof benzeen oantsjutten waard.

Benzine is kleurleas. It bestiet út in mingsel fan koalwetterstoffen mei ornaris
4 oant sirka 12 koalstofatomen, en benammen út fertakke alkanen en molekulen mei
in benzeenring, lykas tolueen en ksyleen. It is faaks wat ferrassend dat,
nettsjinsteande de namme, moderne benzine mar in bytsje benzeen befet. Dizze
komponint is der út helle omdat it kankerfuortbringend is. Ek swevelferbinings
binne der út helle om loftfersmoargging tsjin te gean.

Oan benzine dy't as brânstof brûkt wurdt wurde additiven (ek wol dopes neamd)
tafoege om foar te kommen dat de motor 'pingeljen' giet. Faak wurdt ûnrjochtlik
it begryp oktaanhalte brûkt. Dat doocht net meidat it suggerearret dat oktaan in
stof wêze soe dy't tafoege is oan de benzine.

De tafoeging tetra-etyllead, dy't earder in soad brûkt waard as antiklopmiddel,
is tsjintwurdich ferfongen troch it milieu-ûnfreonliker methyl-tert-butyleter.
De benzine is hjirmei leadfrij wurden. Yn Europa wurdt sûnt midden jieren 90 fan
de 20e iuw eins allinnich leadfrije benzine (Euro 95 en Super ûnleade 98)
ferkocht. Benzines mei lead binne net mear te krijen, benzines mei leadferfanger
mar beperkt, it apart tafoegjen fan leadferfanger oan de benzine is ek in opsje.
Auto's mei in katalysator kinne allinnich mar op leadfrije benzine ride; lead
makket de katalysator kapot.

By ir ferbaarnen fan 1 liter benzine komt likernôch 35 MJ (= 9,7 kWh) enerzjy
frij.

Dat is allinnich de CO2 dy't frijkomt by de ferbaarning. Mar dat is mar in
gedielte fan de totale hoeveelheid CO2 dy't benzine as produkt feroarsaket.
Neffens de well-to-wheelmetodyk wurdt alle CO2 dy't ûntstiet by it opspoaren,
produsearjen, raffinearjen, transportearjen en opslaan fan benzine, tarekkene
oan de CO2-útstjit fan benzine. Dat kin wol sa'n 30% bedrage, dêrmei komt de
útstjit op 3,1 kg CO2 de liter benzine. Biobrânstoffen wurde ek op soksoarte
wize beoardield.



https://fy.wikipedia.org/wiki/Benediktus_XVI

Paus Benediktus XVI (berne as Joseph Ratzinger, Marktl am Inn (Beieren), 16
april 1927) wie oant syn ferkiezing ta paus, de prefekt fan de kongregaasje foar
de leauwenslear (de eardere ynkwisysje), presidint fan de pauslike bibelkommisje
en presidint fan de ynternasjonale teologenkommisje en deken fan it kolleezje
fan kardinalen. Hy waard preester op 29 juny 1951.

Syn heit wie plysje en stamme út in tradisjonele famylje fan lânbouwers. Joseph
Ratzinger brocht syn jonge jierren troch yn Trainstein. Hy waard ferplichte om
yn'e Twadde Wrâldkriich yn it leger te gean. Hy moast by it loftôfwargeskut
stean mar hy desertearre. Fan 1946 oant 1951, it jier wêryn't hy preester waard,
studearre er filosofy en teology oan de universiteit fan München en de
hegeskoalle yn Freising. Yn 1953 promovearre hy yn de teology mei it
proefskrift: It folk en it hús fan god neffens de lear fan Sint Augustinus, oer
de tsjerke. Fjouwer jier letter waard hy dosint oan de universiteit. Hy dosearre
dogmatyk en teology oan de hegeskoalle foar filosofy en teology yn Freising.

Yn 1962 is er op 35-jierrige leeftyd by it Twadde Fatikaansk konsylje teologysk
adviseur fan de aartsbiskop fan Keulen, kardinaal Joseph Frings. Dêrnei
publisearre er withoefolle teologyske wurken.

Yn maart 1977 is er troch Paus Paulus VI beneamd as aartsbiskop fan München en
Freising. Syn biskopswijing folge op 28 maaie 1977. Yn 1977 hat Paus Paulus VI
him beneamd as kardinaal.

Op 25 novimber 1981 beneamde Paus Johannes Paulus II him ta prefekt fan de
Kongregaasje fan de leauwenslear en foarsitter fan de pauslike bibelkommisje.

Benediktus joech 28 febrewaris 2013 om 20.00 oere it amt oer. Sûnt hat er de
titel 'paus emeritus'.



https://fy.wikipedia.org/wiki/Alvest%C3%AAdetocht

De Alvestêdetocht is in reedriderstocht fan sawat 200 kilometer by de alve
stêden fan Fryslân lâns. Ljouwert, de haadstêd fan Westerlauwersk Fryslân, is
fan âlds it start- en finishplak. De tocht bringt de dielnimmers fan Ljouwert
nei Snits, Drylts, Sleat, Starum, Hylpen, Warkum, Boalsert, Harns, Frjentsjer en
Dokkum en dan wer werom nei Ljouwert, dêr't op de Bonke de einstreek leit.
Hûnderttûzenen taskôgers wiene by de lêste tochten de kjeld treast en moedigen
oan 'e rûte de reedriders oan.

Eltse dielnimmer, dy't lid wêze moat fan de yn 1909 oprjochte Feriening
Alvestêdetocht, kriget by it ynskriuwen in stimpelkaart. Dy moat persoanlik
oerjûn wurde by de kontrôleposten dy't yn alle stêden en op in stikmennich
geheime plakken steane. Dêr wurde de stimpelkaarten mei de hân stimpele. In
dielnimmer kriget it Alvestêdekrúske allinne as alle stimpels op 'e kaart steane
en de dielnimmer op 'e tiid, foar tolve oere jûns, yn Ljouwert oankomt.

De earste tocht waard op oanstean fan sportpionier Pim Mulier organisearre ûnder
de flagge fan it Fryske Iisbûn. Mulier hat ek de ûntwerper fan it
Alvestêdekrúske west.

(*) Wenplek neffens opjefte fan de Feriening Alvestêdetocht. Oare boarnen jouwe
Hoekstra syn berteplak Wergea as wenplak.

(**) Om't de winter sa lang oan hold yn 1929, waard der doe troch âlve kastleins
noch in twadde tocht hâlden, dy't bekend is as de "Tolhúster Alvestêdetocht",
nei it kafee dêr't it fertrek en de oankomst wienen.

(***) Nei dielde oerwinnings in 1933 en 1940, waard dit ferbean troch de
organisaasje. Jan J. van der Hoorn, Aad de Koning, Jeen Nauta, Maus Wijnhout en
Anton Verhoeven brutsen dizze regel doe't sy fiifresom as earsten oankamen. Sy
waarden diskwalifisearre, mar der is net in oare winner oanwiisd.

Yn 1985 koene foar it earst froulju meidwaan oan 'e wedstryd. Yn dat jier wie de
earstoankommende frou Lenie van der Hoorn; in jier letter wie dat Tineke
Dijkshoorn; yn 1997 Klasina Seinstra. Fan de kommende tocht ôf komt der in
aparte wedstryd foar froulju. Der komt dan ek foar it earst in offisjele
winnares

Oant no ta is de tocht 26 kear offisjeel útskreaun, de earste troch it
Nederlânske Bûn foar lichaamlike opfieding en de oare 25 kear troch de Feriening
Alvestêdetocht. Dêrfan binne der 15 riden en 11 net.

Alle jieren wurde der Alternative Alvestêdetochten organisearre. Dy wurde net yn
Fryslân holden, mar earne yn in lân dêr't al iis leit.

Njonken op redens wurdt de Alvestêdetocht yn organisearre ferbân noch op
ferskate oare wizen ôflein; de Alvestêdetocht Kuiertocht en de Alvestêdetocht op
de fyts binne dêr de bekendste fan. Ek is der in Alvestêden Fytsfjouwerdaagse.



https://fy.wikipedia.org/wiki/Algemy

Algemy is in âlde foarm fan praktyske natuerfilosofy, wêrby eleminten fan
skiekunde, natuerkunde, astrology, semiotyk, metallurgy, genêskunde, mystisisme
en religy gearkamen. De namme komt fan it Arabysk: الكيمياء, al-kimia). Minsken
dy't har mei algemy dwaande hâlde wurde algemisten neamd. Hja besochten gewoane
metalen yn goud te feroarjen en guon seinen dat it har ek slagge. Fierders
besochten se tsjingiffen te finen foar fergiftigings. It besykjen om in drankje
foar ûnstjerlikens te meitsjen is miskien ien fan de bekendste skaaimerken.
Lykwols kamen se ek mei gemysk ark dat noch iuwen letter brûkt waard, lykas it
retort en de au bain-marie. De algemy waard út it stee krongen troch de
skiekunde en famakology dy’t de moderne wittenskiplike metoade tapasten.

De algemy is iuwenâld, yn it Alde Egypte is papyrus fûn mei algemistyske
teksten. Fan it Alde Grikelân kin in part fan it wurk fan Plato en Aristoteles
ek ta de algemy rekkene wurden. De Romeinen namen de Grykske algemy en
metafysika oer, krekt as se mei de filosofy en gâns oare saken dienen. Mei de
opkomst fan it kristendom yn it Romeinske Ryk kaam der wjerstân tsjin de algemy
lykas by de teolooch Augustinus.

Albertus Magnus (1193-1280) wie ien fan de kristlik Dominikaanske oarde,
ynspirearre troch Aristoteles, dy't yn de midsiuwen de filosofy en it kristendom
neier ta inoar besocht te bringen. Ien fan de lettere algemisten is Isaac
Newton. De lêste wiere algemisten stoaren yn de 19e iuw, en dêrmei stoar ek de
algemy.



https://fy.wikipedia.org/wiki/Adam_en_Eva

Adam en Eva wienen neffens de Bibel de earste man en de earste frou. It
Bibelboek Genesis ferhellet dat God Adam skiep: 'stof út de ierde, en de
libbenssiken blies Er him yn de noas' (Gen. 2:7). Letter makke Er Eva út in
ribbe fan Adam.

'Doe segene God se en Hy sei tsjin har:Wês fruchtber en win oan yn tal. Meitsje
de ierde fol en tsjinstber. Hearskje oer de fisken yn'e see, oer de fûgels yn'e
loft en oer alle libben dat him oer de ierde beweecht'. (Gen. 1:28)

God sette Adam en Eva yn de Hôf fan Eden (it Paradys op Ierde), en fertelde har
dat sy it fruit fan alle beammen yn de tún ite koene, útsein it fruit fan de
beam om te witten fan goed en kwea. Sy libben lokkich oant de slang (Satan) Eva
oerhelle om de ferbeane frucht (neffens de tradysje in apel) te iten. Eva iet
fan de apel en liet Adam dêr ek fan ite. Op dat stuit waarden hja gewaar dat se
neaken wienen en hja skammen har.

As straf foar har oerhearrigens, stjoerde God Adam en Eva út de tún fuort nei de
bûtenwrâld, dêr't Adam hjitten waard om de grûn te be-arbeidzjen Eva har bern
krige. It meast wichtige gefolch fan Adam en Eva's dôfhûdigens wie lykwols de
dea: Want stof biste en stof silst wer wurde, sei God. (Gen. 3:19)

Ienris út de Hôf fan Eden ferdreaun, krigen se bern. Trije soannen wurde by
namme neamd: Kaïn en Abel, dêrnei Set. Sadwaande waarden Adam en Eva letterlik
de âlden fan it minsdom.

De sûnde fan Adam en Eva en it dêrút fuortkommende út de geunst reitsjen by God
en harren ferballing út it noflike libben yn it Pardys stiet bekend as de
sûndefal.

Neffens de joadske mienskip lizze Adam en Eva yn de Grot fan Machpela bedobbe yn
de omkriten fan Hebron. Neffens guon Islamityske boarnen is de Eva har grêf yn
de Saûdyske havenstêd Djedda.

Yn Genesis 4 wurde Kaïn, Abel en Set as bern fan Adam en Eva neamd. Yn ien fan
de pseudepigrafen fan de Bibel, mammentlik it Boek fan de Jubileeën, wurde
njoggen bern neamd, ek dochters sa as Azûrâ, Awân, Lebuda en Qelimath. Azûrâ
waard de frou fan Seth en Awân de it wiif fan Kaïn.



https://fy.wikipedia.org/wiki/Abraham_Lincoln

Abraham Lincoln (Hodgenville, Kentucky, 12 febrewaris 1809 – Washington D.C., 15
april 1865) wie de 16e presidint fan de Feriene Steaten fan 1861 oant 1865.

As jongkeardel farde hy de Mississippy ôf, wurke yn in winkel fan Sinkel, wie
lânmjitter en posthâlder. In koart skoft tsjinne er yn de milysje fan Illinois
dy’t tsjin de Yndiaanske haadman Swarte Hauk oan it fjochtsjen wie. Lincolns syn
earste besykjen (1832) om keazen te wurden yn it dielsteatparlemint fan Illinois
rûn op neat út, mar twa jier letter slagge it wol.

Yn 1837 waard hy abbekaat. Yn in anonime brief berabbe Lincoln in lokale
politikus. De saak kaam út en de politikus woe in duel. Op it lêste momint gie
it duel net troch. Lincoln hat himsels altyd skamme foar dizze affêre.

Yn 1842 troude er mei Marry Todd, in frou út in súdlike famylje. Sy wie gjin
sunich persoan. Se waard sels eksintryk neamd. Foaral nei de dea fan twa fan har
bern, joech se jild as wetter út. Yn 1846 krige Lincoln in sit yn it Hûs fan
Offurdigen yn Washington. Der spriek er him út tsjin de oarloch mei Meksiko en
tsjin de slavernij. Dat er der op tsjin wie, woe net sizze dat er donkere
minsken as syn gelikenske seach. Lincoln fûn dat swarte minsken har mar yn in
oar lân fêstigje moasten. Nei't er meiholpen hie om de republikeinske partij op
poaten te setten, gie er de striid oan mei de demokraat Douglas. De ynset wie in
sit yn'e senaat foar Illinois. It grutste ferskil yn stânpunten siet him yn de
slavernij. De republikeinen woenen fan de slavernij ôf, mar de demokraten wienen
fan betinken dat soks oan de befolking fan de dielsteaten oerlitten wurde moast.
Lincoln joech as argumint wêrom: A house divided in itself cannot stand. Dy
bibeltekst brûkte er as metafoar foar de driigjende spjalting fan de Feriene
Steaten. Dôchs wûn Douglas de striid. 'It is in útglider mar gjin fal', sei
Lincoln. En dêr hie er gelyk oan. Op 6 novimber 1860 wûn er mei in grutte
mearderheid de striid om it presidintskip, wylst Douglas op 'e nij syn
tsjinstander wie. Itselde soed er fjouwer jier letter nochris dwaan.

Ut de súdlike steaten krige hy gjin inkele stim. De Amerikaanske boargeroarloch
dy’t yn april 1861 begûn wie, ferrûn faak ûngeunstich foar de uny. Washington
wurde faak bedrige. Neidat hy de ivich twifeljende generaal George McClellan
ûntslein hie, naam hy sels it oerbefel op him. Lincoln wie populêr by de
soldaten. As dy oer in misstân klagen, seinen se faak ‘as hy (Lincoln) it te
witten komt dan hâld it fuortendaliks op’. Hy wie djip begien mei de
hûnderttûzenen soldaten út beide kampen dy’t sneuvelen of swier ferwûne rekken.

Lincoln bleau altyd fermoedsoenjend nei it suden. Wrâldferneamd wurdt syn
taspraak (fan mar 288 wurden) dy’t hy op 19 novimber 1863 hâlde op it earefjild
fan Gettysburg. Dêr hie earder in beslissende slach west. Ta belút sei Lincoln
te hoopjen dat in reagear fan it folk, troch it folk en foar it folk, net fan de
ierdboaiem ferdwine soe. Hast in jier letter op 1 jannewaris 1863 wie de
proklemaasje fan emansipaasje, dy’t in ein makke oan de slavernij yn gongen. Op
9 april 1865 joech it suden harsels oer.

Fiif dagen neidat it suden harsels oerjoech besiket de presidint, de
toanielfoarstelling ‘An American Cousin’ yn it Ford teater. Hy genietet fan de
foarstelling. Oan it begjin fan it tredde bedriuw klinke skotten yn syn lôge.
Lincoln wurdt it hús fan de buorlju insleept. Dêr wurdt er op it bêd lein. It
bêd is te lyts foar Lincoln. Syn fuotten en hannen hingje der oerhinne. De
folgjende dei op 15 april 1865 stjert Lincoln oan syn ferwûnings. De moardner is
John Wilkes Booth. Abraham Lincoln is 56 jier âld wurden.



https://fy.wikipedia.org/wiki/Yndustri%C3%ABle_Revol%C3%BAsje

De Yndustriële Revolúsje begûn oan de ein fan de 18e iuw yn Ingelân. Foar dy
tiid waarden produkten inkeld mei de hân produsearre, wilens de Yndustriële
Revolúsje feroare dat en der waard brûkme makke fan masines om ferskate saken te
produsearjen.

Ien fan de belangrykste útfinings dy´t tige fan belang wie foar it begjin fan de
Yndustrië Revolúsje, wie de stoommasine. Nei de útfining fan de stoommasine, wie
it mei de ferbetterings fan James Watt fan 1777 ôf mooglik om meganyske enerzjy
beskikber te stellen, sadat der gjin ferlet fan hynders of oksen mear wie, en
der gâns mear produsearre wurde koe. Foar de tekstylyndustry die de spinning
Jenny fertuten, lytse bedriuwkes woeksen ta mânske fabriken. Mei dy mânske
fabriken wie der hieltyd mear ferlet fan brânstof. De koaleyndustry groeide en
omdat der nije techniken kamen om de koalen op in ienfâldigere wize út 'e grûn
te krijen wie der ek in massaproduskje fan koalen.

Healwei de 17e iuw waarden de haaddiken brûkt dy't fjirtjin iuwen earder troch
de Romeinen oanlein wienen. It guod dat produsearre waard moast ferfierd wurde
nei de winkels, klanten ensfh. Der wie dus grut ferlet fan in better
ferfiernetwurk en yn 'e lette 18e iuw waarden nije diken oanlein. Net allinnich
diken, mar ek kanalen waarden groeven om de stienkoal en izer te ferfieren. De
stoommasine wie de grûnslach foar de stoomtrein, dy't in soad guod ferfiere koe.

Mei de yndustrialisaasje moasten der fabriken boud wurde foar de massaproduksje.
De arbeiders teagen nei de kriten dêr't dy fabriken stiene. In proses fan snelle
urbanisaasje kaam opgong fan foarhinne lytse doarpkes en stedsjes. Dy fabriken
fersmoargen tige, en dat wie net sûn foar de minsken yn de neiste omkriten fan
it fabryk. De steammasines bliezen tsjokke reekwolken de hiele stêd troch en
ferverijen wettere harren ôffal fuort op de rivier út. Lykwols streamden minsken
fan it plattelân faak fanneed massaal derhinne foar wurk. In nije sosjale klasse
ûntstie: de arbeiders, oftewol it yndustriële proletariaat. De arbeiders moasten
yn oerbefolke Krottewiken wenje dêr't sy slim behûze wienen mei amper sanitêr.
De libbensferwachting wie trochstrings leech, en de bernestjerte heech.

Foar de Yndustriële Revolúsje wie der ek al berne-arbeid, mar mei de groeiende
befolking en ûnderrjocht waard it better sichtber. Oan 'e ein fan de 19e iuw
waarden der rûnom yn West-Jeropa wetten yntsjinne tsjin de bernearbeid. Yn
deselde iuw kaam it sosjalisme fan 'e grûn.

De minne arbeidsomstannichheden fan de arbeidersklasse ûnder de
yndustrialisaasje wurdt ek wol de sosjale kwestje neamd. Yn de rin fan de iuw
soenen de arbeiders in politeke beweging foarme om harren omstannigens te
ferberterjen. Neffens Karl Marx wie it yndustrieel proletariaat de drager fan de
sosjalistyske beweging. Yn Fryslân wie yn dy tiid amper yndustry, mar de
sosjalistyske politikussen Ferdinand Domela Nieuwenhuis en Pieter Jelles
Troelstra hienen harren grutste oanhing yn de provinsje Fryslân.



https://fy.wikipedia.org/wiki/Tucson

Tucson (útspr.: ['tu:sɒn], "tûûsn") is in stêd yn it súdlik part fan 'e
Amerikaanske steat Arizona, 97 km benoarden de Meksikaanske grins. It is it
haadplak fan Pima County, en de twadde stêd fan Arizona, nei de steatshaadstêd
Phoenix, dy't 217 km op nei it noardwesten leit. De beneaming Tucson komt fan 'e
namme dy't de lânseigen Papago-Yndianen foar de krite hiene: Cuk Ṣon (útspr.:
[ʧʊk ʂɔ:n], "tsjok sjôn"), dat "[oan 'e] foet fan 'e swarte [heuvel]" betsjut,
ferwizend nei it fulkanysk berchtme fuort bûten de stêd. Neffens in offisjele
skatting út 2011 hie Tucson doe krapoan 525.000 ynwenners; as alle foarstêden,
lykas Oro Valley, Marana en South Tucson, en ek de oangroeide agglomeraasje fan
Nogales meirekkene wurde, komt it ynwennertal fan Tucson as stêdekloft hast 1
miljoen benei.

De krite fan Tucson wurdt al teminsten 12.000 bewenne. De ierste minsken dêre
wiene mooglik de Paleo-Yndianen wêrfan't fêststie dat se om 10.000 f.Kr. hinne
yn it gebiet omhúsmannen. By resinte archeologyske opgravings oan 'e rivier de
Santa Cruz is in doarp fan om 2100 f.Kr. hinne bleatlein wurden. De alluviale
flakte fan 'e Santa Cruz waard tusken 1200 f.Kr. en 150 n.Kr. ekstinsive lânbou
op bedreaun. Dêrby waard in stelsel fan yrrigaasjekanalen oanlein om it boulân
mei mais, beane en oare gewaaksen te befloeien. Tusken 600 en 1450 hearde de
krite om Tucson hinne ta it kearngebiet dat troch de Hohokam-kultuer behearske
waard.

Yn 1699 besocht de Spaanske jezuyt Eusebio Fransisko Kino it gebiet, en stifte
der in missypost, de Missión San Xavier del Bac. Op 20 augustus 1775 waard der
likernôch 11 km súdliker ûnder lieding fan Hugo O'Conor in militêr fort oanlein,
it Presidio San Agustín del Tucsón, dêr't al rillegau in delsettinkje om hinne
groeide dat Tucsón kaam te hjitten. Yn 'e Spaanske tiid wiene der geregeldwei
ynfallen fan 'e Apachen, dy't ta fûleindige gefjochten yn ít gebiet laten.
Tanksij it fort wist de delsetting lykwols te oerlibjen, en nei't de Spaanske
koloanje Nij-Spanje yn 1821 ûnôfhinklik waard fan it memmelân, kaam Tucson by it
nije Meksiko te hearren. Yn 'e Meksikaansk-Amerikaanske Oarloch (1845-1848)
waard Tucson ynnommen troch it Mormoanske Bataljon, dat foar de Feriene Steaten
focht, mar nei't yn 1848 it Ferdrach fan Guadelupe Hidalgo sletten wie, wêrby't
Meksiko frijwol it hiele tsjintwurdige Amerikaanske Súdwesten oan 'e Feriene
Steaten ôfstean moast, waard Tucson mei omkriten weromjûn. Pas yn 1853 kaam
Tucson troch de Gadsden-oankeap dochs noch yn Amerikaansk besit.

Yn 'e Amerikaanske Boargeroarloch funksjonearre Tucson in hoartsje as de
westlike haadstêd fan it Konfederearre Arizona-territoarium (de eastlike
haadstêd wie Mesilla). Yn 1862 waarden de Súdliken troch de Kalifornyske Kolonne
út Arizona en Nij-Meksiko ferdreaun. Neitiid makke Arizona fan 1863 ôf diel út
fan it Nij-Meksiko-territoarium, oant dat yn 1867 opspjalte waard yn in lytser
Nij-Meksiko-territoarium en in nij Arizona-territoarium. Fan 1867 oant 1877 wie
Tucson fan dat lêste gebiet de haadstêd, al krige it pas yn 1877 offisjeel de
status fan stêd. Fan 'e 1850-er jierren oant 1886, doe't it opperhaad Geronimo
einlings en te'n lêsten twongen wie de striid op te jaan, hiene Tucson en
omkriten slim te lijen ûnder oanfallen fan 'e Apachen (al hiene de Apachen
teminsten like slim te lijen ûnder de oanfallen fan 'e blanke kolonisten út
Tucson en omkriten). Oan 'e eastkant fan 'e stêd waard dêrom nei de
Boargeroarloch Fort Lowell oanlein.

Yn 1885 waard yn Tucson de Universiteit fan Arizona stifte, dat letter ien fan
'e wichtichste ynstituten wurde soe foar de pleatslike ekonomy. Tsjin 1900 hie
de stêd likernôch 7.500 ynwenners. Nei de Earste Wrâldoarloch setten in protte
Amerikaanske feteranen har yn Tucson nei wenjen dy't oan it Westlik Front oan
gifgas bleatsteld wiene, fanwegen de skjinne drûge lucht. Teffens waard der fan
oerheidswegen in feteranesikehûs oanlein. Nei de Twadde Wrâldoarloch folge op 'e
nij in ynfluks fan âld-militêren, sij it diskear net fanwegen
sûnensswierrichheden. Sûnt yn 'e jierren fyftich airconditioning beskikber kaam,
waard de stêd hielendal in populêr fêstigingsplak, en ferfearen almar mear lju
nei Tucson mei syn hjitte klimaat. De befolking woeks tusken 1950 en 1960 oan
fan 45.000 oant 213.000.

De ekonomy fan Tucson stipet hjoed de dei fral op 'e tsjinstesektor en it heger
ûnderwiis. Dêrby spilet benammen de Universiteit fan Arizona in grutte rol, dy't
de op ien nei grutste wurkjouwer yn 'e stêd is. De Loftmachtbasis Davis-Monthan,
dy't oan 'e súdeastlike râne fan Tucson leit, ferskaft de stêd ek in protte
wurkgelegenheid, en datselde jildt foar de Tohono O'odham Nation, ien fan 'e
grutste federaal erkende Yndianestammen yn it Súdwesten, wa har reservaat oft
bewesten Tucson leit ("Tohono O'odham" is de namme dy't de Papago foar
harrensels brûke).

Neffens gegevens fan 'e folkstelling fan 2010 wie doe 24,6% fan 'e befolking fan
Tucson jonger as 18 jier, wylst 11,9% âlder as 65 jier wie. Fan alle húshâldings
bestie 32,3% út ien persoan. Wat de etnyske opbou fan 'e befolking oangiet, dy
wie yn 2010 sa: 47,2% blanken; 41,6% Latino's (mei as grutste groep 36,1%
Meksikanen); 5,0% swarten; 2.9% Aziaten; 2,7% Yndianen; 0,6% oaren of fan mingd
etnysk komôf.

Tucson hat in woastynklimaat, mei gleonhjitte simmers en mylde winters. Om't it
heger leit, is it der hast altiten koeler en wieter as yn Phoenix, de oare
grutte stêd yn 'e steat Arizona. De koelste moanne is desimber, mei in
trochsneed temperatuer oerdeis fan 18,3 °C; yn 'e hjitste moanne, juny, is it
oerdeis yn trochsneed 38 °C. Rekôrtemperatueren wiene 46 °C op 19 juny 1960 en
–14 °C op 7 jannewaris 1913. Hoewol't Tucson jiers trochstrings dochs noch 293,6
mm delslach kriget (ynkl. oardel sm snie ferdield oer de hiele winter), ferdampt
dat te fluch om troch de grûn opnommen te wurden (fral yn it moessonseizoen, dat
fan july oant begjin septimber duorret), sadat de stêd dochs ta de
woastynklimaatsône rekkene wurdt.



https://fy.wikipedia.org/wiki/Teksel

It eilân Teksel (Hollânsk: Texel, Tekselsk: Tessel) is it grutste fan 'e
Westfryske eilannen. Bestjoerlik is it in selstannige gemeente. Op Teksel wenje
likernôch 14.000 minsken en wurdt fan âlds it Tekselske dialekt sprutsen, dat ta
de Westfryske dialektgroep heart. It eilân is 170 km² grut, trochinoar 20 km
lang en 8 km breed. Yn 1415 hat Teksel (it gânse eilân) stedsrjochten krigen;
dêrtroch is it wat oerflak oangiet de grutste stêd fan Nederlân.

It hjoeddeiske eilân Teksel bestiet eins út twa eilannen: Yn it suden Teksel en
nei it noarden ta Aailân. Tusken de eilannen lei it Anegat. Yn 1629-1630 lieten
de Steaten fan Hollân de Sândyk oanlizze dy't de twa eilannen meiinoar ferbûn.
Yn 1835 rjochte Nicolas Joseph de Cock, dy't oarspronklik út Antwerpen kaam,
tegearre mei inkele oare hearen in NV op dy't de kwelder tusken Eierlân en
Teksel ynpolderje soe foar agrarysk gebrúk. Yn de nij oanleine Aailânpolder
waard yn 1836 in doarp stifte mei de namme Nijdoarp, letter hat it doarp in nije
namme krigen: De Koksdoarp.

Teksel leit tusken it Marsdjip yn it suden en en it Aailânske Gat yn it noarden.
Nei it westen leit de Noardsee, nei it easten leit de Waadsee. Nei it suden is
de Westfryske kust sûnt likernôch 1600 wer oaniensletten, dat Teksel is it
súdlikste Fryske eilân. It neikommende eilân nei it noarden is Flylân.



https://fy.wikipedia.org/wiki/Tbilisi

Tbilisi (Georgysk: თბილისი) is de haadstêd fan Georgje. Eartiids stie de stêd
bekind ûnder de (Turkske) namme Tyflis. De stêd beslacht in oerflak fan 350 km²
en der wenje sa'n 1,4 miljoen minsken.

Sûnt de 4de iuw foar Kristus is der minsklike bewenning op de lokaasje fan
Tbilisi oan de rivier de Koera (Georgysk: Mtkvari). Yn de 5e iuw stifte kening
Fachtang I Gorgazaly (452-502) Tbilisi. Neffens in leginde skeat de kening in
pylk mei syn bôge en waard de stêd stifte op it plak dêr't de pylk delkaam.
Tbilisi hat gauris beset west troch útlânske grutmachten lykas de Perzen, de
Turken en de Arabieren. Yn 1122 feroveret de Georgyske kening David de Bouwer
nei swiere gefjochten de stêd. Hy ferhuzet syn residinsje fan Kuta'isy nei
Tbilisi en makket dêrfan de haadstêd. Fan 1783 ôf wurdt Tbilisi ferskate kearen
ferneatige troch de Perzen. Yn 1801 anneksearret Ruslân de stêd. Nei de Russyske
revolúsje wurdt it de haadstêd fan in ûnôfhinklik Georgje fan 1918 oant en mei
1921. Dan falt it Reade Leger de stêd binnen en wurdt it de haadstêd fan de
Transkaukasyske Federaasje en letter fan de Sowjet Republyk Georgje. Yn 1991
waard Tbilisi haadstêd fan in ûnôfhinklik Georgje.

De grutste minderheid yn Tbilisi binne de 200.000 Armeenjers. Rûchwei de helte
dêrfan binne ferdreaun út Abgaazje. Ek wenje der Russen, Osseten en Azery. De
joadske minderheid skynt al mear as 2000 jier yn Georgje te wenjen. Ek binne der
Koerdyske en Turkske mienskippen te finen.



https://fy.wikipedia.org/wiki/Syrysk

It Syrysk (Syrysk: ܠܫܢܐ ܣܘܪܝܝܐ leššānā Suryāyā) is dialekt fan it Midarameesk,
dat tusken de fjirde iuw f.Kr. en de achtste iuw (n.Kr.) yn it Midden-Easten
rûnom sprutsen waard yn it gebiet fan 'e Fruchtbere Healmoanne. It is in lid fan
'e Semityske tûke fan 'e Afro-Aziatyske taalfamylje, en waard skreaun yn it
Syryske alfabet, dat in oanpaste foarm fan it Arameeske alfabet is.

It Syrysk is oerlevere fan 'e earste iuw (n.Kr.) ôf en kin opdield wurde yn
trije histoaryske perioaden, ntl. it Aldsyrysk, de taal fan it keninkryk
Osroëne; it Midsyrysk, dat de tsjerketaal waard fan alle kristlike tsjerken fan
'e Westsyryske en Eastsyryske liturgy; en it Klassyk Syrysk, dat him tusken de
fjirde en de achtste iuw ûntjoech ta de literêre taal fan in grut part fan it
Midden-Easten. Fan 'e sânde iuw ôf begûn it Syrysk troch de flugge opmars fan it
Arabysk almar mear yn it neigean te reitsjen, in proses dat noch hurder gie
troch de ferwuostgjende Mongoalske ynfallen yn 'e Fruchtbere Healmoanne yn 'e
trettjinde iuw. Hoewol't it Syrysk in grutte ynfloed útoefene op 'e ûnderskate
Arabyske sprektalen en teffens op it postklassike literêre Arabysk, wie it der
oan 'e ein fan 'e fjirtjinde iuw frijwol hielendal ûnder strûpt.

Benammen as tsjerketaal fan 'e nestoriaanske en Syrysk-otterdokse tsjerken hat
it Syrysk yn it ferline gâns ynfloed hân, net inkeld yn it Heine Easten, mar
troch sinding ek yn 'e Malabar, yn súdlik Yndia, en yn eastlik Sina. Hjoed de
dei is it Syrysk, yn 'e foarm fan it Eastmidsyrysk, noch as tsjerketaal yn
gebrûk yn 'e Assyryske Tsjerke fan it Easten, de Alde Tsjerke fan it Easten, de
Galdeesk-Katolike Tsjerke, de Syro-Malabareeske Katolike Tsjerke en de Galdeesk
Syryske Tsjerke. Yn 'e foarm fan it Westmidsyrysk wurdt it fierders ek noch as
tsjerketaal brûkt yn 'e Syrysk-Otterdokse Tsjerke, de Malankara-Otterdokse
Syryske Tsjerke, de Brahmavaarske (Goaanske) Otterdokse Tsjerke, de
Syrysk-Katolike Tsjerke, de Maronityske Tsjerke, de Jakobityske Syryske
Kristlike Tsjerke, de Syro-Malankara-Katolike Tsjerke, Malankara-Mar Thoma
Syryske Tsjerke, de Evangelyske Tsjerke fan Sint-Tomas en de Malabareeske
Unôfhinklike Syryske Tsjerke.



https://fy.wikipedia.org/wiki/Swarte_See

De Swarte See is in binnensee, dy't ynklamme leit tusken Jeropa en Lyts-Aazje.
De Bosporus ferbynt de Swarte See mei de See fan Marmara, dy't op syn beurt fia
de Dardanellen yn ferbining stiet mei de Midlânske See. Yn it noarden fan de
Swarte See leit it skiereilân De Krim, dat ek grinzet oan de See fan Azov.

De lannen lizzend oan de Swarte See binne Oekraïne, Ruslân, Geörgje, Turkije,
Bulgarije en Roemeenje. Yn'e Swarte See komme fiif grutte rivieren út: de Donau,
de Dnjepr, de Dnjestr, de Don en de Kûban.

De Grykske seefarders út de âldheid tsjutten de Swarte See oan mei Pontos
Euxeinos, de Gastfrije See. De Swarte See wie lykwols (wreed)ferneamd om har
stoarmen yn de hjerst en winter, dat earder waard de see ek wol Pontos Axeinos
neamd, de Ungastfrije See; út benaudens foar de goaden fan de see brûkten de
Grykske seelju leaver de eufemistyske namme.

It minne waar yn de kontrei is ek grif de grûnslach fan de Turkske namme Kara
Deniz, dêr't de yn de measte moderne talen de gongbere namme "Swarte See" fan
ôflaat is.

Yn de iistiid wie de Swarte See in grut swietwettermar en wie der gjin ferbining
mei de Middellânske See. Nei de iistiid ûntstie dizze ferbining. Hoe't dat krekt
gien is en wannear, binne ferskate teoryen oer.



https://fy.wikipedia.org/wiki/Sudoku

In sudoku is in puzel fan 9x9 fakjes mei in lyts oantal al ynfolde inkelfâldige
sifers. De keunst is om de oare fakjes sá yn te foljen dat yn elke horizontale
rige én yn elke fertikale kolom de sifers 1 o/m 9 ien keer foarkomme. Boppedat
is de puzel ûnderferdield yn njoggen blokjes fan 3x3, dy't elk ek wer ienmel de
sifers 1 o/m 9 befetsje moatte.

By it meitsjen fan in opjefte moat it kompjûterprogramma earst in oplossing
generearje middels willekeurige ferdielingen fan de 9 sifers en toetsing fan de
rige-kolom-blok-kompatibiliteit. Sa gau at in nije oplossing fûn is, moat se
omsetten wurde nei in opjefte troch der (ek willekeurig) in oantal sifers fan
frij te jaan. It kompjûterprogramma moat dan neigean oft de frijjûne sifers mar
ien inkele oplossing talitte. Is dat net sa, dan kin in bykommend sifer frijjûn
wurde (en hieltiten wer ien folgjend), oant de puzel mar op ien manier op te
lossen is. Kompjûterprogramma's dy't in útfigelearre oplossingsstrategy brûke
binne dêrtroch by steat slimmere puzels te produsearjen want se moatte minder
hurd in sifer frijjaan. Sa komt it foar dat puzels mei net mear as 25 (of
inkeldris 240 frijjûne sifers produsearre wurde kinne. Mar al by al kinne dy
soms makliker wêze as in 26-sifer-kombinaasje omdat dêr tafallichredundante
frijjûn binne.

De puzel is betocht troch Howard Garns, in pensjonearre arsjitekt en freelance
puzelmakker en waard foar it earst publisearre yn 1979 ûnder de namme Number
Place. De puzel waard yn 1984 troch Nikoli yn Japan yntrodusearre dêr't it ek de
namme sudoku (gearfoeging fan 'Suuji wa dokushin ni kagiru' krige. Dat betsjut
dat it beheind is ta ûnôfhinklike, "net-troude", getallen. 'su' betsjut getal,
'doku' betsjut ûnôfhinklik, net-troud. Fanôf 1986 wie sudoku populêr yn Japan.
Yn 1997 seach Wayne Gould, in Nij-Seelânske pensjonearre, in sudoku. Hy wurke
dêrnei 6 jier oan in kompjûterprogramma om sudoku's op te stellen. Hy ferkocht
de hiele saak oan The Times dy't op 12 novimber 2004 begûn mei it publisearjen
fan de puzels. In nije raazje wie berne. Yn de simmer fan 2005 waard de puzel ek
yntrodusearre in Nederlân en waard al gau populêr, ûnder mear omdat in soad
kranten alle dagen in sudoku pleatsten. Op 15 oktober 2005 waarden de earste
Nederlânske kampioenskippen sudoku holden yn it Skipfeartmuseum yn Amsterdam.
Delia Keetman út Heerhugowaard waard earste..

Sykje yn in rige fan trije blokken (horizontaal of fertikaal) twa blokken mei
itselde symboal. Bygelyks de 4-en yn de rjochter fertikale rige.

Elk symboal komt ien kear yn elk blok en yn elke rige foar. It blok rjochtsboppe
mist noch in 4. De 4 past logyskerwize allinnich yn de earste kolom. Yn dy kolom
is noch ien mooglikheid iepen.

Merkbyt dat no yn de earste horizontale rige fan trije blokken, twa blokken in 4
krigen hawwe. Yn it blok linksboppe moat in 4 komme op de middelste rigel. Troch
de 4 , dy't yn it blok linksûnder stiet, kin dy mar op ien plak ynfold wurde.

Soms is it sa dat de diagonalen ek de sifers 1 o/m 9 befetsje, dit hjit in
X-sudoku. Ek is der in spulfariant wêrby't de skean oan inoar buorjende fakjes
nea deselde getallen befetsje.

De Sudoku dy't alle wiken yn NRC Handelsblêd stiet, wurket as in normale Sudoku,
mar hat as bykommende swierrichheid dat hy 4 ekstra flakken fan 3x3 befettet,
dy't ek fold wurde moatte mei de sifers 1 o/m 9. Dizze fjouwer oerlaapje
folslein mei de 9 flakken fan de basis-Sudoku: de ôfmjittings binne gewoan 9x9.

Der is ek in sudoku dy't bestiet út 16 fakken fan elk 4 by 4. De rjochte linen
(horizontaal en fertikaal) foarmje elk in rige fan 16. Dizze foarm fan sudoku
wurket mei heksadesimale symbolen, dit wol sizze fan 0 o/m F. Dizze foarm wurdt
ek wolris in heksadoku neamd. Fieders is der in foarm fan 25 fakken fan 5 x 5.
Dizze sanaamde alfadoku befettet de letters A o/m Y.

Noch in fariant is de saneamde foarmsudoku. Hjirby moatte lykas by de gewoane
sudoku yn elke rige, kolom en elk blokje de sifers ien oant en mei njoggen ien
kear foar komme, mar hawwe de blokjes in oare foar as 3x3.

Fierders is der noch de Killer Sudoku (ek bekend as Som-Sudoku of samunamupure).
Dit is in puzel dêr't eleminten fan sudoku en kakuro gearfoege binne.

In somsudoku bestiet ek, dêr stean dan mallen op it fjouwerkant mei in getal
deryn: de som fan de sifers.

Fanwege de populariteit fan sudoku's binne sudokuspulkompjûters op de merk
ferskynd. De prizen fan de spulkompjûters fariearje. De systemen fan de
spulkompjûters ferskille: de ien hat pylkjetoetsen en in numeryk toetseboerd, de
oar hat in PDA-eftich systeem.



https://fy.wikipedia.org/wiki/Star_Trek

Star Trek is in Amerikaanske Science-fiction rige, betocht troch Gene
Roddenberry yn 1964. Star Trek begûn yn 1964 mei de ôflevering The Cage. Dêrnei
binne 5 spin-off sery's makke mei yn totaal mear as 800 ôfleverings en 10 films.
Star Trek is in registrearre Trademark fan Paramount Pictures.

Omdat Star Trek sa grut is en net altyd oerienkomt mei de echte wrâld, wurdt de
'wrâld' dêr't it him yn ôfspilet ek wol it Star Trek Universum neamd. Yn dat
artikel stiet de skiednis fan de produksje fan Star Trek en de skiednis fan it
Star Trek Universum.

Yn it begjin fan de sechstiger jierren, betocht eks-plysjeman Gene Roddenberry
in Science Fiction-rige, basearre op de echte wrâld (mei de Federation as
Amearika, de Klingons as Ruslân en de Romulans as Sina) en op it Wylde Westen.
Hy neamde dy rige "A Wagon Train to the Stars," (dêrom ek Star Trek), mar net
ien woe it produsearje, oant Desilu Studios yn 1964 de opdracht jout foar in
pilot. Yn 1964 wurdt The cage filme en yn 1965 wol NBC it net útstjoere. Se
wolle wol in nije pilot, mar dan moat de alien Spock dêr út en mei de "Second in
Command," (de ferfanger fan de kapitein) gjin frou wêze. Gene Roddenberry
foldocht oan de twadde betingst, mar Spock moat bliuwe. Hy makket in twadde
pilot, Where No Man Has Gone Before, dy't akseptearre wurdt troch NBC. Yn 1966
wurdt de twadde pilot útstjoerd en wurdt de earste gewoane ôflevering, The
Corbomite Maneuver makke en útstjoerd. Yn 1967 wurdt Desilu Studios kocht troch
Paramount Pictures en wurdt it twadde seizoen útstjoerd. Fanwege de minne
sjochsifers wol NBC gjin tredde seizoen útstjoere dus in grutte groep fans
protestearret en it tredde seizoen komt it op de telefyzje, mar dêrnei hâldt it
op en wurde der allinnich noch mar werhellings útstjoerd. It súkses fan dy
werhellings is sa grut, dat de earste Star Trek konvinsje hâlden wurdt yn New
York City yn 1972. Der komme 3000 minsken, 10 kear safolle as de organisaasje
tocht hie.

Yn 1973 wurde 22 Star Trek tekenfilms fan 30 minuten útstjoerd en 3 jier letter
wol Paramount Pictures in Star Trek film meitsje, mar se komme net fierder as it
skriuwen fan in skript. Ien jier dêrnei wol Paramount Pictures in nije Star
Trekrige meitsje, mar yn 1978 beslute se fan de earste ôflevering in film te
meitsjen.

De earste Star Trek film, Star Trek: The Motion Picture wurdt yn 1979
publisearre en begjint wannear't in grutte blauwe wolk yn de romte 3 Klingon
oarlochsskippen ferneatiget. Starfleet komt der achter dat de wolk op de Ierde
ôf giet en stjoert de Enterprise om it tsjin te hâlden. Admiraal James Kirk nimt
it kommando oer de Enterprise oer fan Matthew Dekker en giet nei de wolk ta. Se
ûntdekke dat de wolk makke is troch V'ger, dy't letter de romtesonde Voyager VI
blykt te wêzen. De blauwe wolk wie boud troch in beskaving fan libbene masines,
dy't Voyager VI holpen mei syn misje: alles witte wolle. Spitigernôch wie de
blauwe wolk tige gefaarlik, en doe't de bemanning fan de Enterprise dat dúdlik
makke hie oan Voyager VI, gie Voyager VI wer fuort.

Yn 1992 besocht in kloft genetysk mutearre superminsken de ierde te feroverjen.
Se regeare foar in koarte tiid oer in kwart fan de wrâld, mar yn 1996 hawwe se
ferlern en moasten se fan de Ierde ôf flechtsje. Yn 2285 komme se wer werom. Se
feroverje dan in Star Fleet skip en stelle Project Genesis, in masine dy't fan
gaswolken planeten fol libben meitsje kin, mar ek al it libben fan it planeet
ferwoaste en ferfange kin. De superminsken wurde tsjinhâlden troch kapitein
Kirk, mar syn soan en Spock oerlibje it net. De film is yn 1982 makke.

Yn 1982 wol Leonard Nemoy in tredde Star Trek film regissearje. Yn dy film blykt
dat Spock, foardat hy dea gie, syn katra, in soart siel, yn dokter Mc.Coy
transplantearre. De bemanning fan de Enterprise moat syn licheam wer fine en syn
katra der wer yn sette. De film is yn 1984 publisearre.

Dizze film is yn 1986 publisearre. Spock moat himsels wer weromfine, mar in
alienskip falt de Ierde oan omdat de walfisken útstoarn binne. De bemanning fan
de Enterprise giet tebek yn'e tiid om walfisken te finen en nei de takomst te
bringen mei it Klingon oarlochsskip dat se feroveren yn Star Trek: The Search
for Spock.

Dizze film, regissearre troch William Shatner, begjint op de planeet Nimbus III,
dêr't Spock syn broer Sybok hat in leger makke hat dat de haadstêd. De
Enterprise moat der hinne om it op te lossen, mar wurdt kaapt troch Sybok. Hy
wol mei de Enterprise nei Sha Ka Ree, in planeet dêr't, neffens guon minsken,
God wennet. De bemanning fan de Enterprise wol it skip weromkape, mar dat
slagget net foardat se op Sha Ka Ree arrivearje. Dêr is in wêzen dêr't Sybok
earst fan tinkt dat it God is. Dan ûntdekke se dat it wêzen God net is en wol it
wêzen harren deadmeitsje. Se ûntsnappe fan de planeet en geane wer werom nei de
Ierde.

Yn 1991 barden twa wichtige dingen foar Star Trek: Gene Roddenberry gie dea en
Star Trek: The Undiscovered Country kaam yn de bioskoop. Yn it Star Trek
Universum barde ek wat wichtichs: nei in hiele lange oarloch, wolle de Klingons
frede slute mei de Federation. Kanselier Gorkon wurdt troch de Enterprise nei in
planeet brocht foar de ûnderhannelings. Op de Enterprise wurdt Gorkon dea makke
en de Klingons beskuldigje Kirk en Mc.Coy. Kirk en Mc.Coy wurde troch in Klingon
rjochtbank berjochte en krije libbenslang yn in Klingon finzenis op Rura Penthe.
Oan de ein fan de film komt der frede en komme Kirk en Mc.Coy wer frij.

Yn 1994 is de film Generations makke. Dizze film begjint mei de earste reis fan
de Enterprise B. It skip ûntfangt in SOS fan 3 El-Auriaanse skippen dy't fêst
sitte yn in enerzjylint. Twa skippen wurde ferneatige, mar de Enterprise kin ien
skip rêde. James Tiberius Kirk oerlibbet dit net. 80 Jier letter wol Tolian
Soran wer werom nei it enerzjylint. It lint blykt in soart paradys te wêzen, mar
om der yn te kommen moat it lint troch in planeet gean. Soran blaast stjerren op
om yn it lint te kommen, mar kapitein Picard ferslaat Soran, tegearre mei Kirk,
dy yn it lint wie.



https://fy.wikipedia.org/wiki/Snie-%C3%BBle

De snie-ûle waard sjoen as it ienichste lid fan it skaai fan de Snie-ûlen
(Nyctea), mei de binominale namme Nyctea scandiacus. Yn 1999 waard lykwols
fêststeld dat er genetysk nei-besibbe wie oan de Amerikaanske Oehoe en de
Magelhaanoehoe en derom yn it skaai fan de Oehoes heart.

De Snie-ûle komt yn hiel it Arktyske gebiet foar, yn de toendragebieten yn
Yslân, Grienlân, Noard-Europa, Sibeerje, Alaska en Kanada. Yn syn
ferspriedingsgebiet is de Snie-ûle hielendal ôfhinklik fan it tal lemmings wat
dêr foarkomt. Yn lange winters mei in protte snie of at it tal lemmings yn in
gebiet bot tebekrint swalkje de ûlen fierder en komme se ek yn mear súdlike
gebieten telanne. Hiel út en troch is der ek wol ris in ferdwaalde snie-ûle yn
Nederlân te sjen.

Oars as de measte ûlen jeije de Snie-ûlen ek oerdeis, meast fanôf in rots of
beamstam. Mei in koarte flecht pakt der syn proai. At der syn proai net yn ien
kear te pakken hat rint en springt der syn proai efternei. Yn de snie soarchet
syn dikke fearrenpak (ek op de poatten) derfoar dat der net yn de snie
weisakket. Lykas de Oehoe makket it de snie-ûle net folle út wat foar proai der
te pakken krijt. It meast yt de lytse sûchdieren sa as múzen moar foaral
lemmings. Derby mei der ek wol wat gruttere dieren pakke sa as snie-hazzen en
einen. Oan de kust jeijt der ek wol op fisk en sels seefûgels.

Yn maaie leit it wyfke 3-11 aaien yn it nêst dat meast op in wat heger lizzende
rots makke wurdt. Tidens it brieden wurdt it wyfke troch it mantsje fan iten
foarsjoen. It tal aaien hinget bot ôf fan it tal proaidieren dat beskikber is.
Om't it wyfke lykas by de measte ûlen lyk begjint te brieden kin der by in grut
tal aaien in grut leaftydsferskil tusken de jongen ûntstien. De jongen komme nei
ien moanne út it aai. Nei sa'n 6-7 wiken kinne de jongen fleanne.



https://fy.wikipedia.org/wiki/Snie

Snie is delfal út iiskristallen dy't foarme binne om stofdieltsjes út de
atmosfear hinne.

As de temperatuer ûnder it friespunt is komt wurde yn de hegere loftlagen
reindrippen feroare yn sniekristallen. De sniekristallen falle stadich, wylst se
oanwaakse. As de temperatuer yn in legere luchtlaach ticht by it friespunt is,
dan frieze de kristallen troch wetterdrippen oan elkoar, en foarmje gruttere
snieflokken, dy't somtiden wol 7 - 10 sm grut wurde kinne. It grutste part fan
eltse snieflok, oant 95%, is lykwols loft. Dêrtrocht falt de snie mar stadich,
likernôch 0,2 m/s. Troch alle flakken fan de kristallen wurdt hast alle ljocht
dat op de snie falt reflektearre, wat de snie in wite kleur jout.

Mear as normaal snijen kin de diken blokkearje, wêrtroch it ferkear stilfalt.
Minken kinne har net fier mear ferpleatse en guod kin net mear oan- en ôffierd
wurde. Foar de tiid oant de diken frijmakke wurde kinne, leit it sosjale libben
stil: bussen en treinen ride net, bêrn kinne net nei skoalle, wurknimmers net
nei it wurk. Yn gebieten dêr't dit faker, en foar langere tiid, in probleem wêze
kin, hawwe minsken winters in eigen foarrie oan iten ensfh. yn 'e hûs.

Snie wurdt ek brûkt foar wintersport. Gebieten dêr't normaal in protte snie falt
binne winters faak drokke toeristesintrums, dêr't in soad minksen hinne gean te
skyen, of foar oare besibbe sporten.



https://fy.wikipedia.org/wiki/Skotsk-Gaelysk

It Skotsk-Gaelysk (Skotsk-Gaelysk: Gàidhlig; Ingelsk: Scottish Gaelic) is in
Keltyske taal dy't lânseigen is yn it Britske lânsdiel Skotlân. Nei iuwen fan
tebekgong is it taalgebiet no beheind ta de noardwestlike Skotske Heechlannen en
de Hebriden, yn it uterste noardwesten fan Skotlân. It Skotsk-Gaelysk hat gjin
offisjele status, mar genietet sawol yn Skotlân as yn in diel fan Kanada
(nammentlik Kaap Bretoneilân) erkenning as in minderheidstaal. Neffens gegevens
út 2011 wie it Skotsk-Gaelysk doe de memmetaal foar 57.400 Skotten en 350
Kanadezen. It Skotsk-Gaelysk moat net betize wurde mei it Skotsk, dat in hiele
oare, Germaanske taal is.

De namme fan Skotsk-Gaelysk ferwiist, krekt as de eigennamme fan 'e taal,
Gàidhlig, nei de Gaelyske talen. "Gaelysk" sûnder de tafoeging "Skotsk" kin
lykwols ek op it nau besibbe Iersk slaan, of op it Manksk, de taal fan it eilân
Man. "Skotsk" sûnder de tafoeging "Gaelysk" ferwiist yn 'e regel nei de
Germaanske taal dy't yn it Skotske leechlân sprutsen wurdt, of sels nei it
Skotsk-Ingelsk, it dialekt fan it Ingelsk sa't dat yn Skotlân praat wurdt.

It Skotsk-Gaelysk is nau besibbe oan it Iersk, de oarspronklike taal fan Ierlân,
en it Manksk, de taal fan it eilân Man, yn 'e Ierske See. Sawol it
Skotsk-Gaelysk, it moderne Iersk as it Manksk hawwe har ûntjûn út it Midiersk,
en stamje dus ôf fan it Aldiersk. Mei-inoar foarmje dizze trije talen de
Gaelyske kloft fan 'e Keltyske talen. In minder nauwe sibskip hat it
Skotsk-Gaelysk mei de oare trije noch libbene Keltyske talen, it Welsk, it
Bretonsk en it Kornysk, dy't mei-inoar de Brytoanyske taalgroep foarmje. De
Keltyske talen meitsje sels wer diel út fan 'e grutte Yndo-Jeropeeske
supertaalfamylje, dêr't û.m. ek de Germaanske, Romaanske, Slavyske en
Yndo-Iraanske talen ta hearre, en sa is it Skotsk-Gaelysk dus yn 'e fierte ek
besibbe oan it Frysk.

Hoewol't it taalgebiet fan it Skotsk-Gaelysk yn it ferline in grut diel fan
Skotlân (sij it nea it hiele lân) omfieme hat, is de taal no weromkrongen nei de
noardwestlike Heechlannen en de Hebriden, de eilannen foar de Skotske westkust.
De measte sprekkers binne tsjintwurdich te finen op 'e Bûtenste Hebriden, de
meast noardwestlikste eilannen. Wat fierder oft men nei it easten komt, wat
minder oft der Skotsk-Gaelysk sprutsen wurdt.

Tradysjoneel waard tocht dat it Skotsk-Gaelysk yn Skotlân brocht wie troch de
Gaelen dy't yn 'e sechsde iuw massaal fan Ierlân nei Skotlân ferfearen, en dêr
in stikmannich lytse keninkrykjes op 'e eilannen en skiereilannen fan westlik
Skotlân fêstigen dy't úteinlik mei-inoar ferraanden ta it ryk Dalriada. Resint
ûndersyk hat dizze sjenswize lykwols yn twifel lutsen, mei't der gjin
archeologysk bewiismateriaal fûn is dy't op in Gaelyske ynfal of folksferhuzing
wiist. Argeolooch Ewan Campbell hâldt it der sadwaande op dat mei skipfeart en
ûnderlinge hannel in al langer besteande Gaelyske kultuer oan wjerssiden fan it
Noarderkanaal ûnderstipe waard.

Oarspronklik moat der yn 'e Midsiuwen in dialektkontinuum west hawwe fan it
Iersk fan noardlik Ierlân nei it Manksk en it Skotsk-Gaelysk, wêrby't it Manksk
dan ek wer oansleat by it Skotsk-Gaelysk fan 'e Hebriden. Hoewol't de dialekten
oan wjerskanten fan it Noarderkanaal, it smelste part fan 'e Ierske See, no
útstoarn binne, toane gegevens fan 'e midden fan 'e tweintichste iuw oan dat dy
dialekten doe noch suver naadleas yninoar oergiene. Pas nei de tolfde iuw
ûntjoech it Skotsk-Gaelysk him ta in selsstannige taal dy't net mear ûnderling
fersteanber wie mei it Iersk of it Manksk. Troch de politike uny tusken Dalriada
en it keninkryk fan 'e Pikten, dy't yn 843 sletten waard, koe it Skotsk-Gaelysk
him úteinlik ûntjaan ta de nasjonale taal fan Skotlân, wêrby't it it Piktysk yn
it easten en noardeasten en it nau oan it Welsk besibbe Kumbrysk yn it súdwesten
ferkrong.

Sels waard it Skotsk-Gaelysk fan 'e trettjinde iuw ôf stadichoan wer
tebekkrongen troch it Skotsk, dat yn dy snuorje fanút syn kearnkrite yn it
súdeasten fan it Keninkryk Skotlân syn taalgebiet begûn út te wreidzjen. Oant
likernôch 1495 wie it yn Skotlân wenst om it Skotsk-Gaelysk Scottis ("Skotsk")
te neamen, wylst it Skotsk fan Inglis of Ynglis ("Ingelsk") hiet. Mar omtrint dy
tiid waarden de rollen omdraaid: it Skotsk kaam doe Scottis te hjitten, wylst it
Skotsk-Gaelysk fan Erse ("Iersk") neamd waard. Dat jout moai it omslachpunt oan
wêrby't it Skotsk de machtsstriid mei it Skotsk-Gaelysk yn syn foardiel wist te
besljochtsjen: foartiid waard it Skotsk as in frjemde taal sjoen ("Ingelsk"); no
begûn men it Skotsk-Gaelysk as in frjemde taal te sjen ("Iersk").

Dy beneaming kaam fuort út it gebrûk fan it saneamde Klassyk Gaelysk troch
frijwol de hiele geletterde Skotsk-Gaelysktalige klasse. It Klassyk Gaelysk wie
nammentlik in tige behâldende literêre taalfoarm, dy't ek yn Ierlân yn gebrûk
wie. Der wie doedestiden dus amper ferskil tusken it skreaune Skotsk-Gaelysk en
it skreaune Iersk. Pas doe't it Klassyk Gaelysk yn ûnbrûk rekke – en dat wie
iroanysk genôch yn deselde tiid dat men dermei úteinsette om it Skotsk-Gaelysk
foar "Iersk" te fersliten – begûn it skreaune Skotsk-Gaelysk eigen literêre
foarmen te ûntwikkeljen.

Nei't it Skotsk-Gaelysk yn Skotlân as hoftaal ôfdien hie, waard it as
bestjoerstaal noch lang yn eare holden yn 'e Hearlikheid fan de Eilannen, dy't
de Hebriden omfieme. Boppedat wie it de tradysjonele taal fan 'e Heechlânske
klans, dy't in rike bardyske tradysje hiene, sadat de Skotsk-Gaelyske literatuer
lange tiid fral troch mûnlinge oerlevering bestie. De definitive nederlaach fan
'e klans yn 'e Jakobityske Opstân fan 1745 en de ferfolging dêr't hja neitiid
ûnder te lijen hiene, foarme dan ek in grutte klap foar it Skotsk-Gaelysk. Yn 'e
njoggentjinde iuw folge in nije klap troch de saneamde Heechlânske Frijmakkings
(Highland Clearances), wêrby't tsientûzenen lytse pachtboeren ûnmeilydsum fan 'e
grûn ferdreaun waarden dy't harren famyljes faak al iuwenlang bewenne en bewurke
hiene, inkeld en allinnich sadat dy omset wurde koe yn winstjaander weidlân foar
skiep. It grutste part fan 'e ûnteigene en fan har lân ferdreaune klanleden hie
gjin oare kar as om te emigrearjen, om yn in nij lân op 'e nij te begjinnen.

In oare tsjinramp wie de Taalwet foar Skotlân, fan 1872, dy't it Skotsk-Gaelysk
straal negearre, en derta late dat it generaasjes Skotsk-Gaelysktaligen ferbean
waard om harren memmetaal op skoalle te praten. Dy ferfolging gie sa lang troch
dat der yn 2015 noch lju yn libben wiene dy't har noch skoan tebinnenbringen
koene hoe't se as bern in wan bruien fan master krigen hiene om't se wat yn it
Skotsk-Gaelysk seine. Pas yn 'e twadde helte fan 'e tweintichste iuw begûn de
hâlding foar minderheidstalen as it Skotsk-Gaelysk oer te feroarjen, mar tsjin
dy tiid wie de taal al oan 'e râne fan 'e ôfgrûn brocht. De earste skoalle dêr't
ientalich ûnderwiis yn it Skotsk-Gaelysk jûn waard, wie de Sgoil Ghàidhlig
Ghlaschu ("Skotsk-Gaelyske Skoallen fan Glasgow"), dy't yn 2006 yn 'e
Glasweechske wyk Woodside iepene waard.

It Skotsk-Gaelysk hat gjin offisjele status yn Skotlân, al waard ûnder de Wet op
de Skotsk-Gaelyske Taal, fan 2005, in regulearjend orgaan foar it Skotsk-Gaelysk
oprjochte, de Bòrd na Gàidhlig ("Skotsk-Gaelyske Taalried", ferlykber mei de
Fryske Akademy foar it Frysk), mei as úteinlik doel om "derop ta te sjen dat it
Skotsk-Gaelysk him ûntjout ta in offisjele taal fan Skotlân, dy't likefolle
respekt kriget as it Ingelsk." Tsien jier letter is sa'n offisjele status
lykwols noch altyd takomstmuzyk. It Skotsk-Gaelysk wurdt yn Skotlân al erkend as
minderheidstaal, en is yn 1997 troch it Britske regear as sadanich opjûn ûnder
Diel III fan it Jeropeesk Hânfêst foar Regionale of Minderheidstalen. Yn Kanada
hat it Skotsk-Gaelysk ek de status fan erkende minderheidstaal op Kaap
Bretoneilân, dat ta de eastlike provinsje Nij-Skotlân heart.

Om't der gjin Skotsk-Gaelysksprekkers mear binne dy't it Ingelsk net machtich
binne, hat it Britsk Heechgerjochtshôf yn 1982 de útspraak dien dat
Skotsk-Gaelysktaligen yn Skotlân har eigen taal net yn 'e rjochtseal brûke meie.
Under in regeling dy't yn 2009 sletten waard tusken de Skotske en Britske
regearings en de Jeropeeske Uny, mei it Skotsk-Gaelysk sûnt formeel brûkt wurde
yn kontakten tusken it Skotske regear en Jeropeeske ynstellings. Dêrmei is it
Skotsk-Gaelysk lykwols gjin offisjele Jeropeeske taal wurden. Sûnt de 1990-er
jierren is men yn 'e Heechlannen en op 'e Hebriden dwaande mei it stadichoan
ferfangen fan ientalich Ingelske plaknammebuorden en oare beweiwizering troch
twatalich Ingelsk/Skotsk-Gaelyske.

Neffens gegevens fan 'e Britske folkstelling fan 2011 wiene der doe rom 57.000
(om persiis te wêzen 57.375) memmetaalsprekkers fan it Skotsk-Gaelysk yn
Skotlân. Dat kaam del op 1,1% fan 'e totale Skotske befolking. Nochris likernôch
30.000 oare lju sprieken it Skotsk-Gaelysk as twadde taal, wêrmei't it totale
sprekkerstal yn Skotlân op justjes mear as 87.000 minsken útkaam (om persiis te
wêzen: 87.056). Mei't dat oantal neffens gegevens fan 'e folkstelling fan 2001
noch op 93.282 lei, wie de taal yn tsien jier tiid 6.226 sprekkers
efterútbuorke. Dy tebekgong is it gefolch fan it ôfstjerren fan 'e âldere
generaasjes, dy't fierwei de measte Skotsk-Gaelysksprekkers omfiemje; it tal
sprekkers fan ûnder de tweintich jier wie yn deselde perioade krekt tanommen.

De ierste sifers op dit mêd datearje út 1755, doe't der noch krapoan 290.000
Skotsk-Gaelysktaligen yn Skotlân wiene, dy't dêr 22,9% fan 'e befolking
útmakken. Yn 1800 wiene der hast 298.000 sprekkers, mar tsjin dy tiid makken dy
noch mar 18,5% fan 'e befolking út, mei't tsjin dy tiid de befolking al flugger
groeide as it sprekkerstal fan it Skotsk-Gaelysk. Tsjin 1901 wie it sprekkerstal
omleech gien oant omtrint 230.000, en yn 1951 wiene der noch mar goed 95.000
memmetaalsprekkers. Fral yn 'e earste helte fan 'e tweintichste iuw rekke it mei
it Skotsk-Gaelysk dus raar yn it neigean, wylst de twadde helte fan 'e iuw in
stadige efterútgong sjen lit, nei 89.000 yn 1971 (wêrûnder trouwens noch 477
minsken dy't gjin wurd Ingelsk sprieken), fia 83.000 yn 1981 en 66.000 yn 1991
nei 59.000 yn 2001.

Fierwei de measte sprekkers binne te finen op 'e Bûtenste Hebriden
(Skotsk-Gaelysk: Na h-Eileanan Siar), dêr't trochinoar noch 52,2% fan 'e
befolking Skotsk-Gaelysk praat, en dêr't it noch in algemiene omgongstaal is. Yn
kontrast dêrmei is it yn in grut part fan 'e Heechlannen no hast út 'e
iepenbierheid ferballe nei ynhuzich gebrûk, mei't dêr op syn measten mar troch
15% oant 20% fan 'e minsken noch Skotsk-Gaelysk sprutsen wurdt. (Yn it distrikt
Heechlannen leit it gemiddelde op 5,4% en yn it distrikt Argyll en Bute is dat
4,0%.) De Binnenste Hebriden hâlde yn dit ferbân de midden mei trochinoar 20%
oant 40% Skotsk-Gaelysktaligen. De iennichste gemeente (parish) bûten de
Bûtenste Hebriden mei mear as 40% Skotsk-Gaelysktaligen is Kilmuir, yn it
noarden fan it eilân Skye, yn 'e Binnenste Hebriden, mei 46%.

Hoewol't it Skotsk-Gaelysk fral in plattelânstaal is, wurdt it yn 'e stêd
Inverness noch troch 4,9% fan 'e ynwenners sprutsen. It grutste oanpart fan 'e
befolking meitsje Skotsk-Gaelysksprekkers út yn 'e gemeente Barvas, op it eilân
Lewis, dêr't likernôch 64,1% de taal noch praat. Op it Skotske fêstelân meitsje
Skotsk-Gaelysktaligen it grutste diel fan 'e befolking út yn Ardnamurchan, mei
19,3%. Bûten it eigentlike Skotsk-Gaelyske taalgebiet wurdt de taal ek wol
sprutsen yn 'e stêd Glasgow (Ghlaschu) en oare plakken yn it Skotske leechlân,
mar dêrby giet it om Heechlânske ymport en har neiteam. Iroanysk genôch is
Glasgow it plak dat it heechste absolute oantal Skotsk-Gaelysksprekkers hat fan
hiel Skotlân, 5.878 minsken (oftewol 10% fan alle Skotsk-Gaelysksprekkers), mar
dat komt inkeld om't it sa'n grutte stêd is, en relatyf sjoen wurdt dat oantal
folslein wei yn in see fan oarstaligen.

Bûten Skotlân wurdt it Skotsk-Gaelysk sprutsen yn dielen fan 'e Kanadeeske
provinsje Nij-Skotlân, benammen op Kaap Bretoneilân. Tusken 1745 en 1890 setten
har dêr grutte oantallen Skotske ballingen en lânferhuzers op in klútsje nei
wenjen, neffens it ferhaal om't it oansjen fan it gebiet har de Heechlannen
tebinnenbrocht. Neffens de Kanadeeske folkstelling fan 2011 wiene der doe sa'n
350 lju yn hiele Kanada dy't it Skotsk-Gaelysk as memmetaal hiene, wêrfan 300 yn
Nij-Skotlân. Nochris sa'n 2.000 oare Kanadezen sprieken it Skotsk-Gaelysk as
twadde taal, wêrfan't de grutte mearderheid ek yn Nij-Skotlân wenne.

Hoewol't de measte sprekkers yn Kanada ta de âldere generaasjes hearre, is der
hope dat it Skotsk-Gaelysk dêr oerlibje sil no't it koartby foar it earst
ynfierd is as regulier fak op 'e pleatslike skoallen, en it provinsjaal regear
fan Nij-Skotlân it behâld fan 'e taal sûnt 2004 ûnderstipet troch it ferlienen
fan subsydzjes. Sawol it provinsjale Office of Gaelic Affairs ("Buro fan
Skotsk-Gaelyske Saken") as de partikuliere taalorganisaasje Comhairle na
Gàidhlig ("Skotsk-Gaelyske Ried fan Nij-Skotlân") krewearje no foar de
Skotsk-Gaelyske taal en kultuer yn Nij-Skotlân.

Mei 57.375 yn Skotlân en 350 yn Kanada hat it Skotsk-Gaelysk dus yn totaal
krapoan 58.000 memmetaalsprekkers. Fan 'e lju dy't it Skotsk-Gaelysk as twadde
taal prate, binne der 30.000 yn Skotlân, 2.000 yn Kanada en fierders noch 1.500
yn 'e Feriene Steaten en 660 yn Austraalje. Mei-inoar komt dat del op 34.000
sprekkers. It totale sprekkerstal fan it Skotsk-Gaelysk komt dêrmei op likernôch
92.000 minsken.

De j, k, q, v, w, x, y en z ûntbrekke dus. Yn 'e âldste staveringsfoarm kaam de
h likemin foar, mei't dy letter grutdiels de funksje hat om fersêfting fan
konsonanten oan te jaan. Yn it ferline waard dan gewoan in punt boppe de
fersêfte konsonant setten, mar dy gewoante is yn ûnbrûk rekke, krekt as de
oarspronklike nammen fan 'e letters fan it alfabet, dy't yn it ferline allegear
nei soarten beammen neamd waarden.

Histoarysk sjoen giet de hjoeddeiske stavering fan it Skotsk-Gaelysk werom op 'e
oersetting fan it Nije Testamint, dy't datearret út 1767. Hoewol't skreaun
Skotsk-Gaelysk en skreaun Iersk noch altyd gâns opinoar lykje, is der troch de
Ierske staveringsherfoarming dy't ûnder de Twadde Wrâldoarloch trochfierd waard,
ferwidering tusken de beide talen ûntstien, dy't noch grutter wurden is troch in
twadde staveringsherfoarming yn 1957, wêrby't guon stomme letters út it skreaune
Iersk eliminearre waarden dy't it Skotsk-Gaelysk noch altyd brûkt. Yn 1981 joech
de Scottish Examination Board in stikmannich advizen oer de stavering fan it
Skotsk-Gaelysk, dy't sûnt troch it grutste part fan 'e taalmienskip oernommen
binne, hoewol't guon wittenskippers har der noch altyd tsjin oankantsje.

Lange fokalen wurde oanjûn troch der in klamteken op te setten (à, è, ì, ò, ù).
Dêrtroch kin it Skotsk-Gaelysk altyd ûnderskaat wurde fan it nau besibbe Iersk,
dat ynstee in skerpteken op 'e lange fokalen set (á, é ensfh.). Net alle lange
fokalen wurde yn it Skotsk-Gaelysk lykwols mei in klamteken oanjûn, mei't ek
dûbele fokalen lang wêze kinne (ao is bgl. [ɯ:]) en om't it lang oanhâlden fan
guon lûden oanjûn wurdt troch de oanbuorjende konsonanten (in u dy't foarôfgiet
oan in -nn oan it wurdein of folge troch in trêde konsonant wurdt bgl.
útsprutsen as [u:])

De útspraak fan 'e konsonanten wurdt yn it Skotsk-Gaelysk bepaald troch de
fokalen dy't deromhinne steane. Saneamde "smelle" konsonanten wurde
palatalisearre (d.w.s. foar yn 'e mûle útsprutsen, mei in lyts j-ke
derefteroan), wylst "brede" konsonanten neutraal yn útspraak binne of
felarisearre (efter yn 'e mûle útsprutsen) wurde. De fokalen e en i binne "smel"
en a, o en u binne "breed". De "brede" s (foar a, o en u) wurdt dus útsprutsen
as de [s] (fan "sek"), wylst de "smelle" s (foar e en i) útsprutsen wurdt as de
[ʃ] (sj fan "sjippe"). Krektlyk wurdt de "brede" t útsprutsen as de [t] (fan
"tûk"), wylst de "smelle" t útsprutsen wurdt as de [c] (tj fan "tjems").

De regel foar de stavering is dêrby caol ri caol agus leathann ri leathann
("smel by smel en breed by breed"). Dêrút komt fuort dat in konsonant of
konsonantkluster midden yn in wurd dy't folge wurdt troch in i of e ek
foarôfgien wurde moat troch in i of e, en as in konsonant of konsonantkluster
midden yn in wurd folge wurdt troch in a, o of u, dan moat er ek foarôfgien
wurde troch in a, o of u. Dizze regel jout de mooglikheid om alle ûnwissichheid
oer de útspraak fan konsonanten wei te nimmen troch in ekstra, net útsprutsen
fokaal foar of nei sa'n konsonant of konsonantkluster yn te foegjen. Dat is bgl.
dien yn it wurdt slàinte ("proast"; útspr.: [slˠaːɲtʲə], likernôch "slaanjtje"),
dêr't in ekstra i ynfoege is dy't net útsprutsen wurdt om dúdlik te meitsjen dat
it hjir om in palatalisearre konsonantekluster giet. (Ferlykje it wurd bàta,
"boat", útspr.: [paːʰtə], likernôch "pa-te", dêr't soks net dien is om't der
gjin sprake is fan palatalisaasje fan 'e -t-.)

It is wichtich om te beseffen dat dizze regel poer jildt om 'e wikseljende
útspraak fan konsonanten yn 'e stavering wer te jaan, en gjin inkele ynfloed hat
op hoe't de omlizzende fokalen útsprutsen wurde moatte. Om in foarbyld te jaan:
meartalsfoarmen wurde yn it Skotsk-Gaelysk werjûn troch it efterheaksel -an oan
in haadwurd ta te foegjen, lykas yn bròg ("skoech"; útspr.: [prɔːk], "prôk") ->
brógan ("skuon"; útspr.: [prɔːkən], "prôken"). Mar fanwegen de
smel-smel-breed-breedregel wurdt de meartalsfoarm stavere as -ean as de lêste
fokaal yn it haadwurd in e of i is, lykas yn taigh ("hûs"; útspr.: [tʰɤj],
likernôch "toi") -> taighean ("huzen"; útspr.: [tʰɛhən], likernôch "tehhen"). De
útspraak fan it efterheaksel bliuwt dus gelyk, ek al feroaret de staveringswize.

Foar net-ynwijden is it troch dizze regel gauris dreech om by twa fokalen
efterinoar út te figelearjen hokker fan 'e beide oft útsprutsen wurde moat en
hokker oft poer om staveringstechnyske redens ynfoege is. As de staveringsregels
ienris oanleard binne, is de útspraak fan it Skotsk-Gaelysk oer it generaal
lykwols tige foarsisber, salang't men mar net de lûd-neffens-letterregels fan it
Ingelsk (of oare Germaanske talen) besiket ta te passen, want dat smyt sûnder
mis nuvere resultaten op.

Fierders stiet de c yn it Skotsk-Gaelysk altyd foar de [k] (fan "kat") en nea
foar in [s] (fan "sek"). De h komt eins nea allinnich foar, mar wurdt oan in
oare konsonant tafoege om dy te fersêftsjen. Sa feroaret de c yn kombinaasje mei
h (ch) fan in k-klank yn 'e [x] (ch fan "berch"), wylst de letterkombinaasjes bh
en mh útsprutsen wurden as in [v] (fan "weevje"), en ph as [f] (fan "fak"). Ek
wurdt th útsprutsen as [h] (fan "hikke"), krekt as sh as dy letterkombinaasje
folge wurdt troch in a, o of u (oars is it [ʃ], "sj"). De kluster gh wurdt foar
a, o en u útsprutsen as de [ɣ] (g fan "bûge"), mar foar e en i as [j] (fan
"jas"), wylst de letterkombinaasje fh hielendal stom is.

It Skotsk-Gaelysk hat in funksjoneel systeem fan namfallen, wêrby't haadwurden
per namfal fan foarm feroarje, ornaris troch fersêfting of palatalisaasje fan
beskate letters of troch it tafoegjen fan in efterheaksel. Der binne twa
grammatikale geslachten: manlik en froulik. In lyts tal wurden dat oarspronklik
ta it no weiwurden ûnsidige geslacht hearde, kin foar wat betizing soargje,
lykas am muir ("de see"), dat yn guon dialekten yn 'e earste namfal manlik is,
wylst it yn 'e twadde namfal ferskoot nei de froulike foarm na mara ("fan de
see").

De measte dialekten fan it Skotsk-Gaelysk beskikke oer 10 of 11 ûnderskate
fokalen, dy't yn 'e stavering allegear mei a, e, i, o en u of mei kombinaasjes
dêrfan útdrukt wurde. Fan dizze fokalen komme [a] (fan "ham"), [ɛ] (fan "lek"),
[ə] (fan "de"), [i] (fan "wyt"), [ɪ] (fan "pit"), [o] (fan "bok"), [ɔ] (fan
"hok") en [u] (fan "rûch") ek yn it Frysk foar. En krekt as yn it Frysk besteane
de [ə] en de [ɪ] allinne mar yn koarte foarm, wylst de oaren ek as lange lûden
foarkomme. Oars as yn it Frysk komt [e] (ee fan "bleek") net inkeld lang, mar ek
koart foar. Dêropta hat it Skotsk-Gaelysk noch twa fokalen dy't yn it Frysk
ûnbekend binne: [ɤ] en [ɯ]. De [ɤ] is it net-rûne healsletten efterlûd, dat
útsprutsen wurdt as de lange oo fan "rook", mar dan mei de lippen strak holden
ynstee fan tute. De skriuwwize foar dit lûd is ai, lykas yn taigh ("hûs"). De
[ɯ] is it net-rûne sletten efterlûd, oftewol de lange, mei strak holden lippen
útsprutsen û. De skriuwwize foar dit lûd is ao, lykas yn caol ("tin", yn 'e sin
fan "net breed"). Hoewol't guon fokalen in sterk nasale klank hawwe, is dat mar
komselden betsjuttingsûnderskiedend. Njonken koarte en lange lûden hat it
Skotsk-Gaelysk ek noch in njoggental twaklanken en in pear trijeklanken.

De measte Skotsk-Gaelyske konsonanten hawwe sawol palatalisearre as
net-palatalisearre foarmen, en teffens omfiemet de taal in ryk systeem fan
lateralen (trije kontrastearjende soarten l-en en trije soarten r-en) en nasalen
(trije kontrastearjende soarten n-en). Histoaryske sjoen wiene de plofklanken
[b], [d] en [ɡ] stimhawwend, mar dy kwaliteit hawwe se ferlern, sadat se no
útsprutsen wurde as [p], [t] en [k]. Yn in soad Skotsk-Gaelyske dialekten hawwe
sokke plofklanken lykwols harren stim weromwûn troch sekundêre útspraak fia in
foarôfgeande nasaal; bgl. doras ("doar"; útspr.: [tɔɾəs], "torres"), mar an
doras ("de doar"; útspr.: [ən dɔɾəs], "un dorres"). Yn guon ferstienne
útdrukkings wurdt dy útspraak ek yn 'e stavering sichtber, mei't it ferbân mei
de oarspronklike wurden ferlern gien is, lykas yn an-dràsta ("no"), fan an
tràth-sa ("dit tiidrek").

It ferskil tusken stimhawwende en stimleaze plofklanken mei dan fierhinne
weiwurden wêze, mar dochs bestiet der op it mêd fan 'e plofklanken noch in
betsjuttingsûnderskiedend ferskil yn útspraak, nammentlik tusken de
apiraasjeleaze [p], [t] en [k], en de aspirearre [pʰ], [tʰ] en [kʰ] (dy't folge
wurde troch in lytse pufke lucht, in útspraak dy't yn Nederlân bekend is fan it
Grinslânske Marthinithoren). Yn wurdmediale en wurdeinige posysje ferskoot de
aspiraasje trouwerns nei pre-aspiraasje (wêrby't it pufke lucht dus foar de
konsonant komt): [ʰp], [ʰt] en [ˣk].

It hjoeddeiske Skotsk-Gaelysk kin suver better omskreaun wurde as
Heechlânsk-Gaelysk, mei't alle Leechlânsk-Gaelyske dialekten no útstoarn binne.
Histoaryske boarnen wize út dat de dialekten fan eastlik en súdlik Skotlân in
stik behâldender wiene yn harren taalûntjouwing as de dialekten fan 'e
Heechlannen en de Hebriden. Ek hjoed de dei noch hawwe de eastlikste dialekten
de meast argayske eleminten; sa hawwe yn it dialekt fan eastlik Sutherland de
plofkanken [b], [d] en [ɡ] harren oarspronklike útspraak beholden.

It lêste Leechlânske dialekt dat útstoar wie dat fan 'e lânstreek Gallowegen, yn
it súdwesten fan Skotlân. Dat Galloweechsk hold it út oant de achttjinde iuw,
doe't it úteinlik de striid mei it Skotsk ferlear. Neffens in referinsje yn it
boek The Carrick Covenanters, fan James Crichton, soe it doarp Barr, yn 'e krite
Carrick, it lêste plak yn it leechlân west hawwe dêr't noch Skotsk-Gaelysk
sprutsen waard, al wurdt dêrby net fermeld wannear't dat wie.

Der is gjin bewiis dat der in linguïstyske grins bestie tusken it leechlân en de
Heechlannen, dus de oantsjuttings fan Heechlânsk-Gaelysk en Leechlânsk-Gaelysk
binne mear geografysk as taalkundich. Ek it Skotsk-Gaelysk dat hjoed de dei noch
sprutsen wurde, fariëarret net sa'n protte dat der fan aparte dialektgroepen
sprutsen wurde kin, mooglik mei útsûndering fan 'e dialekten fan Arran en
Kintyre, dy't wat mear ôfwike fan 'e rest.

Dochs besteane der wol regionale ferskillen, bygelyks oangeande de "smelle" r,
dy't op it eilân Lewis hielendal net as in r útsprutsen wurdt, mar ynstee as de
[ð] (de stimhawwende th fan it Ingelske this). Oer it dialekt fan Lewis wurdt
trouwens faak sein dat it in unyk Skandinavysk aksint hat (en dat strykt mei it
feit dat har yn 'e Midsiuwen in soad Noarske Wytsingen op it eilân nei wenjen
set hawwe). Fierders hat it Skotsk-Gaelysk sa't dat sprutsen wurdt op it
Kanadeeske Kaap Bretoneilân en yn guon oare dielen fan Nij-Skotlân him troch de
jierren hinne fanwegen brekme oan kontakt mei it Skotsk-Gaelysktalige diel fan
Skotlân ta in dialekt op himsels ûntjûn, dat Kanadeesk-Gaelysk neamd wurdt.



https://fy.wikipedia.org/wiki/Skimmels

De skimmels, soms ek swammen neamd (Latynske namme: Fungi), foarmje yn 'e
taksonomyske yndieling fan libbene organismen in ryk, dat yn 'e mande mei de
riken fan 'e planten (Plantae), bisten (Animalia), protisten (Protista) en guon
lytsere groepen organismen it domein of bopperyk fan 'e eukaryoaten (Eukaryota)
foarmet. (De eukaryoaten steane dan wer op ien hichte mei de baktearjes
(Bacteria) en de oerbaktearjes (Archaea).) De wittenskiplike stúdzje nei
skimmels wurdt mykology neamd; lju dy't har dêroan wije, de mykologen, kinne
ferlike wurde mei botanisy en soölogen, dy't har op 'e stúdzje fan planten,
resp. bisten talizze.

Ta de skimmels hearre net allinne de bekende mikro-organismen dy't op âlde bôle,
oerryp fruit en fochtige muorren groeie, mar ek de iensellige gêsten (dy't
derfoar soargje dat daai riist en fruchtesop feroaret yn alkoholhâldende drank)
en de rjusellige poddestuollen, dy't behoarlik grut wurde kinne. Skimmels
plantsje har sawol geslachtlik as ûngeslachtlik fuort. In protte skimmels
meitsje saneamde mykotoksinen oan, stoffen dy't giftich foar minsken en bisten
binne. Guon fan dy stoffen binne deadlik, wylst oaren (yn beheinde doases)
psychotropyske effekten hawwe (lykas yn paddo's). Neffens moderne rûzings soene
der oardel oant fiif miljoen skimmelsoarten wêze, mar dêrfan is noch mar 5% yn
kaart brocht. Foarhinne waarden skimmels yndield nei har morfology, d.w.s. nei
oerienkomsten yn foarm. No't genetyske ûndersyksmetoaden tapast wurde, docht
soms lykwols bliken dat de besibskip tusken skimmelsoarten ûnderling hiel oars
yninoar sit as dat men earder tocht.

Skimmels ûnderskiede har û.m. planten trochdat se sellen hawwe mei in selwand
dy't út in sytoskelet bestiet (d.w.s., dy't de hurde stof sjitine befettet),
wylst de selwanden fan planten foarme wurde troch selluloaze. Feitliks binne
skimmels, neffens moderne ynsichten dy't fuortkomme út genetysk ûndersyk, eins
neier besibbe mei bisten as mei planten. Twa lytse groepen dy't kwa namme en
oansjen wol by de skimmels lykje te hearren, de slymswammen (Mycetozoa) en de
wetterskimmels (Oomycota), falle lykwols ûnder oare groepen. De slymswammen
wurde nammentlik ta de amoebes (Amoebozoa) rekkene, wylst de wetterskimmels
yndield binne by de gromalveolaten (Chromalveolata). Yn 'e hjoeddeiske taksonomy
wurde dy beide groepen as lytse eukaryoatyske rykjes op harsels beskôge.

Hoewol't skimmels oeral op 'e wrâld foarkomme en minsken der eltse dei mei te
krijen hawwe, falt dat net op om't de measte skimmels mikroskopysk lyts fan
foarm binne. Boppedat groeie se faak ûnder de grûn of as symbionten op
(beskutte) dielen planten, wêrby't se net opfalle. Yn 'e regel wurde se pas
opmurken as se in fruchtlichem begjinne te ûntwikkeljen, itsij as "gewoane"
skimmels, itsij as poddestuollen. Skimmels ferfolje in essinsjele rol yn it
ôfbrekken fan organysk materiaal en binne sadwaande tige wichtich foar de
sirkulaasje fan fiedingsstoffen yn 'e natoer. Fierders wurde se al sûnt
minskewitten brûkt foar it fergêstjen fan daaiprodukten en alkohoalyske dranken,
en sûnt de 1940-er jierren wurde se ek ynset foar de produksje fan antybiotika,
lykas penisiline. Koartby is men dêrnjonken begûn om ferskate (soms
mykotoksyske) enzimen, dy't oanmakke wurde troch skimmels, te brûken foar
yndustriële doelen en foar it meitsjen fan skjinmakmiddels en biologyske
pestisiden. Oan 'e oare kant taaste skimmels faak gebouwen en oare materialen
fan minsklike makkelei oan en kin it ferlies fan ien of mear rispingen troch
skimmelsykten as de ryspest jammerdearlike gefolgen hawwe foar minsklike
itensfoarrieden en regionale ekonomyen.



https://fy.wikipedia.org/wiki/Sint-Petersburch

Sint-Petersburch (Russysk: Санкт-Петербург, Sankt-Peterboerg) is de
twadwichtichste stêd fan Ruslân nei Moskou. It is in havenstêd dêr't in soad
yndustry is, mar it is ek in wichtich wittenskiplik en kultureel sintrum.
Beskiedend is de 18e en 19e-iuwske boukeunst; de grêften, grutte lange diken,
tunen, parken en paleizen binne foar toeristen tige nijsgjirrich.

De rivier de Neva mûnet yn de Finske Golf. De stêd leit yn it deltagebiet. De
stêd is boud op 42 eilannen. Heechwetter is in gefaar foar de stêd omdat de stêd
net sa heech boppe seenivo boud is.

Der wenje likernôch 5 miljoen minsken. Al yn it ferline hawwe in soad minsken út
it westen har nei wenjen set yn Sint-Petersburch. Yn 2009 wie 89,1 % fan de
ynwenners etnyske Russen. Dêrby komme 2,1 % Joaden, 1,9 % Oekraïners, 1,9 %
Wyt-Russen en lytsere mienskippen fan Tataren, Kaukazen, Oezbeken en Finnen.

Sint-Petersburch hat in seehaven, in fleanfjild (Пулково Poelkovo) en farwetter
nei de Wolga/Baltyske steaten. Yn de stêd ryd sûnt 1955 in metro. Sûnt 2008 leit
der in 115 km lange ringdyk om de stêd hinne.

Der is in protte yndustry, lykas stielyndustry, gemy, skepebou en masinebou. Der
is in grutte autoyndustry. Bedriuwen út it bûtenlân binne Wrigley, Gillette,
Rothmans, Unilever, Japan Tobacco en Coca-Cola. De bierbrouwerij Baltika hat
hast in miljard euro omset (yn 2005). Baltika is de grutste bierbrouwerij yn
Ruslân en East-Jeropa, en de twadgrutste fan Jeropa nei Heineken. Dútslân is op
ekonomysk mêd tige fan belang foar Sint-Petersburch.

De Russyske Akademy fan Wittenskippen sit yn de stêd en der binne
ûndersyksynstituten by de roes, fierders binne der trije universiteiten, dêr't
de Steatsuniversiteit fan Sint-Petersburch de âldste fan is, en in
konservatoarium.

Der binne sa'n 120 museums, bygelyks de Hermitaazje en it Russysk Museum. Der
binne 50 teaters, sa as it Mariinskiteater. It Eastersk-Ortodokse Alexander
Nevski-kleaster is ien fan de wichtichste bouwurken yn de stêd. Neffens UNESCO
sit Sint-Petersburch yn de top tsien fan reisdoelen fan de wrâld.



https://fy.wikipedia.org/wiki/Simbabwe

Simbabwe (foarhinne: Rodeezje) is in lân yn Afrika dat grinzet oan Sambia,
Mozambyk, Súd-Afrika en Botswana. De haadstêd is Harare.

Simbabwe is 390.757 km² grut en syn lânsgrinzen binne: Botswana: 813 km,
Mozambyk: 1231 km, Súd-Afrika: 225 km en Sambia: 797 km.

It heechste punt fan it lan is de Nyanganiberch, 2592 meter boppe seenivo; it
leechste punt is op 126 meter boppe seenivo de gearrin fan de rivieren Runde en
Save, op de grins mei Mozambyk. De wichtichste rivier is de Sambesy dy't de
grins mei Sambia is. De grutste mar is de Karibamar, in opslachmar fan 6000 km²
yn de Sambezi, dy't ûntstean is troch de oanlis fan de Karibadaam yn Kariba yn
1955.

Simbabwe beskikt oer in protte dylchstoffen, ûnder oaren stienkoal, groom,
asbest, goud, koper, fanadium, litium, tin, platina.

De iere skiednis fan it keninkryk fan Monomotapa (dat "Hear fan de Mynen"
betsjut) is net bekend; it ryk bestie al sûnt de Midsiuwen. Benêst de haadstêd
Simbabwe mei syn ringmuorre, timpel en twa-ferdjippings hege stiennen hûzen,
wienen der hûnderten doarpen dêr't guons fan ek in stêdskarakter hienen. Lânbou,
feefokken en mynbou wienen it ekonomyske fûndemint fan it ryk. Troch de
goudminen koe it keninkryk hannel triuwe mei Arabieren, Perzen en Etiopjers.
Goud, ivoar en slaven waarden tsjin speserijen, izer, sâlt en oare Easterske
waren ruile.

Doe't op in bepaald stuit de opbringsten fan de goudmynbou efterútgongen,
ferswakke de macht fan de keningen, dy't yn 1607 de minen ôfstien moasten oan de
Portugezen. Yn 1629 waard it keninkryk in fasalsteat fan Portugal. Stadichoan
rûn it ryk yn de 18e iuw noch fierder tebek en yn 1889 krigen de Britten it yn
hannen, dêr't it in part waard fan Sambeezje, letter Rodeezje.

Rodeezje wie neamd efter Cecil Rhodes, dy't de macht fan de Britten útwreide oer
de Limpopo. hinne. Nei 1901 waard it part súdlik fan de Sambesy apart bestjoerd
as Súd-Rodeezje. Yn 1923 waard in aparte Britske koloanje.

Súd-Rodeezje, Noard-Rodeezje en Njassalân ferienen har yn 1953 ta de
Sintral-Afrikaanske Federaasje, dy't úteinlik in ûnôfhinklike steat binnen de
Britske Steatebûn wurde moast. Troch druk fan de swarte befolking en de
ynternasjonale mienskip waarden Noard-Rodeezje en Njassalân yn 1963 lykwols de
ûnôfhinklike republiken Sambia en Malawy.

It blanke regear fan Súd-Rodeezje ûnder lieding fan de Earste Minister Ian Smith
ferkleare yn 1965 de ûnôfhinklikens fan it gebiet as Rodeezje, in steat binnen
de Britske Steatebûn. De steat waard lykwols troch Grut-Brittanje sels, en troch
de Feriene Naasjes, net erkend. Net tsjinsteande it ynstellen fan politike en
ekonomyske sanksjes koe Rodeezje lykwols syn ûnôfhinklike posysje bewarje.

Yn 1970 waard Rodeezje in republyk. It regear sleat yn 1971 in oerienkomst mei
Grut-Brittanje mei as doel om ta erkenning te kommen fan de ûnôfhinklikens. De
swarte opposysje, dy't benammen bestie út de befrijingsbewegings ZANU en ZAPU,
fierden yn it tiidrek tusken 1973 en 1980 lykwols in wapene striid tsjin it
blanke regear. Sûnt 1975 waarden petearen fierd foar in nije grûnwet, mar dy is
der nea kaam.

Yn 1979 waard in nije republyk oprjochte, Simbabwe-Rodeezje, dy't de blanke en
swarte befolking de macht diele litte moast. Nei de ferkiezings hie de UANC fan
de swarte biskop Abel Muzorewa de absolute mearens. Hy besocht lykwols ek oare
partijen yn syn regear op te nimmen, wat de wapene opposysje dy't tsjin de
ferkiezings west hie net genôch wie. As ienichste oplossing joech Muzorewa yn
desimber de iensidige ûnôfhinklikens op, dat Grut-Brittanje yn syn koloanje fan
Súd-Rodeezje ferkiezings foar in nije Republyk organisearje koe. Dy ferkiezings
fûnen plak yn 1980, en op 18 april waard it lân ûnôfhinklik as Simbabwe, mei
Robert Mugabe as Earste Minister.

Mei troch de polityk fan ûnderdrukking hat it lân te krijen mei in soad krityk
út, en minne gearwurking fan, it bûtenlân. Hoewol Simbabwe in sterk
eksportearrend lân is, hat it troch de binnenlânske en bûtenlânske faktoren in
tige slimme ynflaasje. It lân hat minne libbensomstannichheden, mei in
libbensferwachting ûnder de fjirtich jier. Op it stuit foarme de politike
tsjinstanners Morgan Tsvangirai en Robert Mugabe in regearing fan nasjonale
ienheid.

Neffens de Feriene Naasjes World Health Organization yn 2006 binne de
libbensferwachtings foar manlju mei 37 jier en foar froulju 34 jier, de leechste
op 'e wrâld. Dat komt troch it hege oantal HIV/AIDS ynfektearre yn it lân, dy't
de omfang hat fan in epidemy en it sifer omleech hellet.

Twaensechstich prosint is oanhinger fan in Kristlik leauwen. Krekt as yn in soad
oare eardere Jeropeeske koloanjes hat it kristlike leauwen him fermongen mei it
âlde tradisjonele leauwen. Utsein it kristendom is it oanbidde fan foarâlden de
grutste religy . Om-ende-by 1% fan de befolking is Moslim.

Swarte etnyske groepen meitsje 98% fan de befolking út. It meastepart heart by
it Shona folk mei 80 ta 84%. De Ndebele binne de op ien nei grutste
befolkingsgroep mei 10 oant 15% fan de befolking. De Ndebele hawwe harren yn de
19e iuw yn Simbabwe festige tidens Sûlû migraasjes. Mear as ien miljoen Ndebele
hawwe it lân ferlitten yn de lêste fiif jier, benammen nei Súd-Afrika binne in
soad hinne gongen. Bantustammen en oare etnyske stammen binne de tredde grutte
befolkingsgroep mei 2 oant 5%.

Blanken meitsje mei minder as 1% fan de befolking de fjirde groep út. It
meastepart is fan Britske, Portegeeske of Afrikaanske komôf. De blanke
befolkingsgroep is stadichoan hieltyd mear tebek rûn, yn 1975 wienen der noch
296.000, yn 1999 120.000 en wurdt skatten op 50.000 yn 2002. As gefolch fan
grutte grûn ûnteigeningen is harren oantal noch fierder ôfnommen.



https://fy.wikipedia.org/wiki/Sauna

In sauna is in lytseftich apart gebou of in romte yn in grutter gebou, ûntwurpen
om te fungearjen as in plak dêr't minsken drûge of wiete hjittens ûndergean
kinne. It kin ek in gelegenheid wêze dêr't ferskate sokke fasiliteiten beskikber
binne foar iepenbier gebrûk.

De sauna komt oarspronklik út Finlân, in lân dat in echte saunakultuer hat, en
dêr't frijwol eltse wente fan in eigen lytse sauna foarsjoen is. De lânseigen
Yndiaanske folken fan Midden-Amearika hawwe in eigen foarm fan 'e sauna, de
temazcal. Ek de swithutte of sweat lodge fan 'e Noardamerikaanske Yndianen is
besibbe oan 'e sauna.

Der besteane tsjintwurdich twa soarten sauna's: tradysjonele sauna's, dêr't
streekrjocht de lucht opwaarme wurdt, en ynfrareadsauna's, dêr't objekten lykas
stiennen of stikken houtskoal opwaarme wurde, dy't dan de lucht opwaarmje. De
temperatuer yn in moderne drûge sauna kin oprinne oant boppe de 100º C, wat
inkeld ferdroegen wurde kin om't de luchtfochtichheid keunstmjittich tige leech
holden wurdt; as der mear wetter yn 'e lucht sitte soe, soe dat by sa'n
temperatuer begjinne te sieden.



https://fy.wikipedia.org/wiki/Sanskryt

Sanskryt, ek Ald-Yndysk neamd, is in Yndo-Jeropeeske taal en heart by de Aryske
of Yndo-Iraanske taalgroep. It wie de klassike taal dy't eartiids sprutsen waard
troch de Yndo-Aryske bewenners fan it Pre-Yndyske skiereilân en Pakistan. It
Sanskryt wie foar 1200 f.Kr. oant en mei hjoed de dei yn gebrûk as literêre
taal, mar is lykwols sûnt 500 f.Kr. net langer mear de taal dy't troch it
gewoane folk sprutsen wurdt.

De stavering fan it Sanskryt is wiidweidich beskreaun troch de Yndyske gelearde
Paniny dy't nei alle gedachten tusken de 7e en de 3e iuw f.Kr. libbe hat en
waans wurk foaral in foarskriuwende funksje krige doe't it Sankryt stadichoan
ophâlde as sprektaal en hieltyd mear de taal fan de gelearden waard.

Tanksy Paniny kin de taal tsjintwurdich noch hieltyd bestudearre wurde. Syn
krekte beskriuwings stelle taalkundigen ek yn steat mei help fan Ald-Grykske en
Litauske ferbûgings- en aksintpatroanen, in krekte yndruk te krijen fan de
syntaksis en lûden fan de Proto-Yndo-Jeropeeske taal, dêr't wittenskippers fan
tinke dat dy de oarsprong is fan alle eardere en tsjintwurdige Yndo-Jeropeeske
talen.

Sanskryt is de alderâldst bekende, en dertroch wichtichste, Yndo-Jeropeeske
taal. De âldste foarm fan Sanskryt wurdt Vedysk neamd, nei de Vedas; religieuske
teksten.



https://fy.wikipedia.org/wiki/San_Diego

San Diego is in stêd yn it suden fan 'e Amerikaanske steat Kalifornje, oan 'e
kust fan 'e Stille Oseaan, likernôch 190 km besuden Los Angeles en deun tsjin 'e
grins mei Meksiko oan. It is it haadplak fan it omlizzende San Diego County en
hie neffens in offisjele skatting út 2012 doe goed 1,3 miljoen ynwenners. Dêrmei
is it de op ien nei grutste stêd fan Kalifornje (nei Los Angeles) en de op sân
nei grutste fan 'e hiele Feriene Steaten. Boppedat is it noch altiten ien fan 'e
fluchst groeiende stêden fan it lân, en as alle foarstêden meirekkene wurde,
komt it as stêdekloft út op in befolking fan mear as 3 miljoen minsken. San
Diego stiet benammen bekend om syn mylde en noflike klimaat (de reden dat it ek
wol America's Finest City neamd wurdt), om syn natuerlike djipwetterhaven, om 'e
útstrutsen strannen dy't populêr binne ûnder surfers, en om syn langjierrige bân
mei de Amerikaanske Marine.

It gebiet dêr't San Diego no leit, wurdt al mear as 10.000 jier bewenne. De
lêste tûzen jier of langer wiene dy't bewenners de Kûmejaai-Yndianen. Dizze
krite wie ek it earste plak oan wat no de westkust fan 'e Feriene Steaten is,
dy't besocht waard troch in Jeropeeske ûntdekkingsreizger, te witten: Juan
Rodríguez Cabrillo, fan berte in Portegees, dy't yn 1542 it hiele gebiet út
namme fan 'e kening fan Spanje yn besit naam en dêrmei de basis lei foar de
Spaanske kolonisaasje fan Opper-Kalifornje, twa iuwen letter. Yn novimber 1602
waard Sebastián Vizcaíno stjoerd om in kaart fan 'e Kalifornyske kust te
meitsjen. Hy ferneamde de natuerlike haven nei de Spaanske hillige Didakus fan
Alcalá, of yn it Spaansk San Diego de Alcalá.

De stêd San Diego waard stifte yn maaie 1769, doe't Gaspar de Portolà de
Presidiofêsting op in heuvel by de rivier de San Diego oanlei. Yn july datselde
jiers waard troch fransiskaanske fraters ûnder lieding fan pater Junípero Serra
de Missy fan San Diego de Alcalá stifte, mei as doel om 'e lânseigen befolking
fan dizze kontreien te bekearen ta it kristendom. Sawol de fêsting as de missy
steane noch altyd, en binne no allebeide monuminten.

Nei't Meksiko yn 1821 syn ûnôfhinklikheid wûn hie, kaam San Diego diel út te
meitsjen fan 'e steat Opper-Kalifornje. Hoewol't de fêsting op 'e Presidioheuvel
njonkelytsen syn funksje ferlear, woeks it doarpke deromhinne stadich oan. It
nije Meksikaanske regear sekularisearre de missy (dy't eins in soarte fan
kleaster wie) en ferdielde it lân derfan ûnder rike Californio's (sa't de
Meksikanen út Opper-Kalifornje neamd waarden). Yn 1846 briek de
Meksikaansk-Amerikaanske Oarloch út, dy't de Amerikanen mei oermacht wûnen. Ien
fan 'e fjildslaggen út dy oarloch, de Slach by San Pasqual, waard yn 1846 fuort
by San Diego útfochten, yn 'e San Pasqualdelling, dy't no ûnderdiel fan 'e stêd
útmakket. Opper-Kalifornje waard datselde jiers noch troch de Amerikanen beset,
en ûnder it Ferdrach fan Guadelupe Hidalgo, dat nei de ein fan 'e oarloch, yn
1848, sletten waard, stie Meksiko û.m. Kalifornje ôf oan 'e Feriene Steaten.

Kalifornje waard twa jier letter, yn 1850, as in folweardige steat yn 'e
Amerikaanske Uny opnommen, en San Diego krige datselde jiers offisjeel de status
fan stêd taparte. Teffens waard it doe it haadplak fan San Diego County. Mei't
it stedsje om 'e âlde fêsting op 'e heuvel hinne groeid wie, wie de lokaasje net
ideaal, yn acht nommen dat it ferskate kilometers fan 'e kust ôf lei. Oan 'e ein
fan 'e 1860-er jierren waard besletten om it te ferhúzjen nei in gaadliker plak,
it saneamde New Town, in pear km besuden de oarspronklike delsetting, in gebiet
dat no de binnenstêd fan San Diego is. Fanwegen de hannel dy't San Diego krige
doe't it oan 'e kust lei, groeide New Town as koal.

Yn 'e earste helte fan 'e tweintichste iuw waarden der yn San Diego twa
wrâldtentoanstellings organisearre: de Panama-Kalifornjetentoanstelling, yn
1915, en de Kalifornysk-Pasifyske Tentoanstelling, yn 1935. Allebeide waarden dy
holden yn Balboa Park, en in protte fan Spaanske barokke gebouwen dy't dêrfoar
boud waarden, steane der noch altiten. Se wiene oarspronklik mar foar tydlik
bedoeld, mar de measten bleaune yn gebrûk oant se suver ynstoarten, en waarden
doe werboud mei gebrûk fan mallen fan 'e oarspronklike fasades. De menazjery fan
eksoatyske bisten dy't foar de tentoanstelling fan 1915 gearbrocht waard, foarme
it begjin fan 'e San Diego Zoo.

De súdlike útein fan it Point Loma-skiereilân waard al yn 1852 foar militêre
doeleinen reservearre, en yn 'e twadde helte fan 'e njoggentjinde iuw lei it
Amerikaanske Leger dêr in stelsel fan kustartyljerybatterijen oan, dy't
mei-inoar de namme fan Fort Rosecrans droegen. De oanwêzigens fan 'e
Amerikaanske Marine begûn yn 1901, mei de fêstiging fan in
branjebefoarriedingsstasjon fan 'e marine op Point Loma, en wreide fral yn 'e
tweintiger jierren tige by tige út. Tsjin 1930 wiene yn en om 'e stêd fêstige:
de Marinebasis San Diego, it Marinetrainingssintrum San Diego, it
Marinehospitaal fan San Diego, Kamp Matthews en Kamp Kearny (no it Stasjon
Miramar fan 'e Lofttsjinst fan it Amerikaanske Korps Mariniers).

Under de Twadde Wrâldoarloch ûntjoech San Diego him ta ien fan 'e wichtichste
militêre knooppunten oan 'e Amerikaanske westkust. Under en fuort nei de oarloch
woeks it tal ynwenners fluch oan, net allinne om't der yn oarlochstiid mear
troepen legere wiene, mar ek om't in protte taleveringsbedriuwen fan it leger en
de marine har der fêstige hiene, dy't doe op folle toeren draaiden. Tusken 1930
en 1950 ferdûbele San Diego yn befolking fan 148.000 ta 334.000. Nei de oarloch,
en salang't de Kâlde Oarloch duorre, holden de striidkrêften oan mei in wichtige
rol te spilen foar de ekonomy fan San Diego, mar de besunigings dy't oan it
begjin fan 'e jierren njoggentich op it ynstoarten fan 'e Sovjet-Uny en it
iepenskowen fan it Izerne Gerdyn folgen, hakten der bêst yn op 'e ûnderskate
bases yn 'e stêd en by de yndustry dy't fan 'e striidkrêften ôfhinklik wie. Fan
gefolgen begûn San Diego him dêrnei mear op wittenskip en toerisme te
rjochtsjen.

In oare pylder fan 'e lokale ekonomy wie fan 1911 oant de santiger jierren de
tonynfiskerij. Frijwol de hiele Amerikaanske tonynfiskersfloat en
tonynferwurkingsyndustry wie yn San Diego fêstige. It ekonomysk hichtepunt
berikte dizze sektor fan 'e ekonomy yn 'e midden fan 'e tritiger jierren, doe't
der yn 'e ynblikkerijen allinnich al mear as 1.000 minsken wurken. It
tonynfiskjen waard meast dien troch fiskers út Japan, en letter fan 'e Azoaren
en út Itaalje. De ynfloed fan dy ymmigrantegroepen is noch altiten fielber yn
wiken as Little Italy en Point Loma. Fanwegen tanimmende ûnkosten en bûtenlânske
konkurrinten dy't goedkeaper wurkje koene, moasten de lêste
tonynferwurkingsfabriken oan it begjin fan 'e tachtiger jierren slute.

Hjoed de dei hat San Diego in ekonomy dy't benammen stipet op hannel,
wittenskip, de striidkrêften en toerisme. De natuerlike djipwetterhaven en de
lokaasje oan 'e Meksikaanske grins meitsje de stêd wichtich foar de
ynternasjonale hannel. Yn 2009 kaam der foar 1.137.054 ton fracht troch de haven
fan San Diego. Foar de wittenskip is wichtich dat yn 'e stêd de San Diego State
University (SDSU), de University of California, San Diego (UCSD) en ferskate
oare hegeskoallen en ûndersyksynstituten fêstige binne. San Diego hat him yn 'e
lêste fearnsiuw ûntjûn ta in sintrum fan 'e biotechnology.

Deselde djipwaterhaven dy't foar hannel fan belang is, hat ek de Amerikaanske
Striidkrêften nei San Diego brocht, yn it bysûnder de Amerikaanske Marine,
hoewol't ek it Korps Mariniers wichtige bases yn 'e stêd hat. San Diego hat de
iennichste grutskalige dûkboatbasis en marineskipsboufasiliteiten fan 'e
Amerikaanske westkust. Yn 2008 wiene der 53 marineskippen stasjonearre, en
dêropta 35.000 matroazen, mariniers en soldaten. Likernôch 5% fan alle
wurkgelegenheid yn 'e stêd is direkt of yndirekt ôfhinklik fan 'e striidkrêften.

Fierders is ek it toerisme tige wichtich foar San Diego. Yn it foarste plak
binne der de strannen, dêr't tûzenen surfers en tsientûzenen oare toeristen op
ôf komme. Ek kin men in eintsje de see op gean om te "walfiskspotten", mei't
elts jier tsientûzenen grize walfisken foar de kust fan 'e stêd lâns migrearje.
Fierders farre jiers yn San Diego likernôch 250 cruiseskippen út, mei oan board
sa'n 900.000 passazjiers. Oan lân is de grutste attraksje de San Diego Zoo, ien
fan 'e grutste en meast ferneamde dieretunen yn 'e Feriene Steaten. Fierders is
der it akwarium en dolfinarium SeaWorld San Diego en ferskate museä dy't in
protte besocht wurde, lykas it San Diego Museum of Art en it San Diego Natural
History Museum. Yn 2012 kamen der yn San Diego County 32 miljoen toeristen, foar
de helte deibesikers en foar de helte lju dy't teminsten ien nacht oerbleaune.

De befolkingsûntwikkeling fan San Diego is yn 'e tweintichste iuw hiel hurd
gien. Yn 1850 hie de "stêd" noch mar 500 ynwenners, yn 1900 wiene dat krapoan
18.000. Tsjin 1950 wie dat oanwoeksen ta 334.000, en yn 2000 ta 1,2 miljoen. Wat
de etnyske opbou fan 'e befolking oangiet, dy wie neffens gegevens fan 'e
folkstelling fan 2010 doe sa: 30,1% blanken; 28,8% Latino's (wêrûnder 24,9%
Meksikanen); 15,9% Aziaten (wêrûnder 5,9% Filipinen, 2,7% Sinezen en 2,5%
Fjetnamezen); 6,7% swarten; 0,6% Yndianen; 17,9% oaren of fan mingd etnysk
komôf. Mei fanwegen it mylde klimaat hie San Diego yn 2012 de op twa nei grutste
populaasje dakleazen fan 'e Feriene Steaten.

San Diego hat in Mediterraan klimaat, dat karakterisearre wurdt troch waarme
drûge simmers en mylde winters. De kâldste moanne is desimber, as de trochsneed
temperatuer oerdeis 18,2 °C is, wylst it yn augustus, de waarmste moanne,
oerdeis yn trochsneed 24,7 °C is. Oer it hiele jier ferdield falt der yn
trochsneed mar 262,4 mm delslach. Snie is yn San Diego sa'n seldsum ferskynsel
dat it sûnt de offisjele waarmjittings yn 1872 begûnen, mar fiif kear foarkommen
is.



https://fy.wikipedia.org/wiki/Sahara

De Sahara is de grutste woastyn op ierde. It beslacht in grut part fan
Noard-Afrika en strekt him út fan it westen oan de Atlantyske kust oant de Reade
See yn Egypte. Aan de noardside wurdt it begrinzge troch de Middellânske See en
it Atlasberchtme. De súdlike grins wurdt foarme troch de Sahel, in gebiet dat in
bytsje begroeid is.

Yn it suden fan de Sahara leit in stripe lân, de Sahel neamd, dat in
oergongsgebiet foarmet.

De Sahara is tige skrok en der falt trochstrings minder as 100 milimeter rein
yn't jier. Mar in lyts part, amper 20% fan de woastyn, bestiet út karakteristike
sândunen. It grutste part bstiet út rotseftige gebieten. Op guon plakken yn de
woastyn komt drinkwetter nei it oerflak, dizze plakken wurde oazes neamd.

Yn it midden fan de woastyn leit de Tsjaadmar, de grutste swietwettermar fan de
Sahara.

De Sahara is hjoeddedei in grutte woastyn, mar dat hat net altyd sa west. Yn it
Pleistoseen en it Holoseen bestie it gebiet noch foar it grutste part út
Savanne, en koenen der in protte plantesoarten waakse. Yn dizze tiidrekken wie
it foar de minske goed toevjen en libbe doe as samler en jager. Nei alle
gedachten hawwe oaljefanten, bavianen, kateftigen ensfh. der noch libbe oant en
mei it neolitikum, en oant en mei in miljoen jier tebek waaksten der noch
planten dy't wy tsjintwurdich allinnich yn wiete, fochtige gebieten of sels yn
de tropen fine.

Yn de Sahara wurde resten werom fûn fan ferskate minsklike rassen, bygelyks de
Homo habilis en de Homo australiphithecus, fermoedlik libben sy goed fiif
miljoen jier lyn.

Mei it kommen en gean fan de iistiden feroare it klimaat, benammen de delslach
en dêrmei betiden ek de begroeiïng. Stadichoan krige de Sahara it uterlik dat
tsjintwurdich oantroffen wurdt yn de Frânske Provence, en noch letter waard it
gebiet sa as wy it tsjintwurdige kinne, in skrokke, sânige flakte mei amperoan
begroeiïng.



https://fy.wikipedia.org/wiki/Romantyk

De Romantyk wie in rjochting yn 'e Europeeske keunst, muzyk en literatuer mei
gefoel en ferbylding op 'e foargrûn (ein achttjinde-, begjin njoggentjinde iuw).
Dêrneist gong it benammen om de leafde en it langstme nei it ferline; nei
mearkes, sêgen en âlde folksferhalen.

It wie diels in reäksje op de Yndustriële Revolúsje, en ek rebûlje tsjin de
aristokratyske sosjale en politike noarms fan de Ferljochting en in reäksje op
de wittenskiplike rasjonalisaasje fan de natuer.

De Romatyk hie teffens in grutte ynfloed op de skiedskriuwing, it ûnderwiis en
de natuerwittenskippen. Ek op de polityk hie it frijwat effekt; op it hichtepunt
fan de Romantyk waard dy faak assosjearre mei liberalisme en radikalisme. Op de
lange doer hat it effekt op de groei fan it nasjonalisme faaks it meast wichtich
west.

De Romantyk yn de muzyk oppenearret him ûnder oare yn it wurk fan de
operaskriuwer Richard Wagner. Oare ferneamde romantisy binne ûnder oaren Johann
Wolfgang von Goethe, Johann Gottlieb Fichte, Caspar David Friedrich, John Keats,
Johann Gottfried von Herder, Arthur Schopenhauer, Samuel Taylor Coleridge,
Jean-Jacques Rousseau, William Wordsworth, William Turner, Friedrich Wilhelm
Schelling, Guido Gezelle en Percy Bysshe Shelley. Yn Nederlân wurde
letterkundigen as Rhijnvis Feith, Willem Bilderdijk, Multatuli en ek in
politikus as Johan Rudolph Thorbecke ta de romantisy rekkene.

De meast ferneamde skriuwers út de Fryske Romantyk binne de bruorren Halbertsma,
bakkerssoannen út Grou.



https://fy.wikipedia.org/wiki/Ptolem%C3%A9us

Klaudius Ptolemaeus (Gryks: Klaudios Ptolemaios; yn it Nederlânsk ek wol stavere
Ptolemeüs) (87 - 150 n.Kr.) wie in Grykske astrolooch, astronoom, geograaf,
wiskundige en muzykteoretikus dy't libbe yn Aleksandrje.

Ptolemaeus skreau in wiidweidige gearfetting oer de astrology yn syn tiid: de
TetraBiblos (De fjouwer boeken).

Yn de Tetrabiblos wurdt wiidweidich yngien op it tsjutten fan horoskopen.
Dêrnjonken wurde oanwizings jûn foar berekkenings. In part fan syn boek giet oer
spesifike situaasjes, bygelyks astrologyske stannen dy't wichtich wêze soenen by
bûtenlânske reizen.

Krityk hat der foaral west op de ferbannen dy't Ptolemaeus leit tusken de
betsjutting fan diereriemtekens en jiertiden. De korrelaasje tusken bygelyks it
teken Raam en de maaitiid jildt útsoarte allinnich foar in part fan it noardlik
healrûn en kin dus net universeel jildich wêze. Dochs bout Ptolemaeus op dit
soart fergelikings in protte fan syn teoryën. Dêrby moat fuortendaliks sein
wurde dat Ptolemaeus wierskynlik gjin, of net folle, kennis hie fan it súdlik
healrûn en de relaasjes fan de stjerrebylden dêrfan.

Ptolemaeus hie in geosintrysk wrâldbyld fan it sinnestelsel. Syn opfettings oer
astronomy binne bekend as it "Stelsel fan Ptolemaeus" en hawwe mear as 1400
jier, oant fier nei de Midsiuwen, de astronomy yn West-Jeropa en Araabje
behearske. Pas folle letter waard it troch Copernicus wjerlein. De reden dat it
wrâldbyld fan Ptolemaeus salang stân holden hat, hie te krijen mei de opfettings
fan de Tsjerke. Neffens de Bibel is de Ierde it mulpunt fan it hielal, in byld
dat oerien kaam mei dat fan Ptolemaeus. It wie yn dy tiid ferbean om hjir krityk
op te hawwen.

Ptolemaeus hat de helpsirkeltheory fan Hipparchus fierder útwurke. Mei it
stjerremodel fan Aristoteles koe nammentlik net ferklearre wurden wêrom de
planeten de iene kear gau en de oare kear stadich beweegden, of somstiids sels
troch de himel tebek beweegden. Om dizze bewegings mei help fan de
helpsirkelteory ferklearje te kinnen brûkte Ptolemaeus hûnderten helpsirkels,
mar sels dêrmei koe er de Ierde net persys yn 'e midden pleatse. Dit model lei
Ptolemaeus lykwols fêst yn syn trettjin manuskripten 'Hè mathèmatikè syntaxis'
('De wiskundige ferhanneling'). De wurken fan Ptolomaeus oer astronomy binne
oerlevere yn it Arabysk, dat troch de Arabyske astronomen 'Kitab al-Madjisti'
neamd waard, wat 'It grutste boek' betsjut. Dat waard letter ferbastere ta
Almagest (it tige grutte). De Almagest omklammet ek in stjerrekatalogus en in
list fan 48 stjerrebylden, dy't troch Hipparchus skreaun binne.

Ptolemaeus is nei alle gedachten noch folle bekender wurden troch syn
"Kosmografia" of "Geografia", in gids foar it meitsjen fan kaarten ynklusyf in
list fan de geografyske lingtes en breedtes fan sa'n 350 plakken. Der wurdt sein
dat oan de hân fan dit wurk in rige kaarten tekene wurde koe fan de hiele doe
bekende wrâld. Yn de Renêssânse bestie in protte belangstelling foar de
"Geografia": foar 1600 waarden der 31 Latynske of Italjaanske edysjes printe.
Dizze útjeften foarmen de earste atlassen.

Ptolemaeus samle syn gegevens yn de earste helte fan de 2e iuw. De bewenners fan
de lege lannen benoarden de grutte rivieren neamde hy de Frisii (de Friezen).



https://fy.wikipedia.org/wiki/Psalmen

De Psalmen, yn it oarspronklike Hebriuwsk: תְהִלִּים, Ṯehillīm, foarmje in boek
fan lyryske lieten yn sawol de joadske as de kristlike Bibel. Yn 'e joadske
Tenach binne de Psalmen it 15de boek (fan 24) en falle se ûnder de Ḵeṯuḇim (de
"Geskriften"); yn it Alde Testamint fan 'e kristlike Bibel (neffens de Nije
Fryske Bibeloersetting fan 1978) binne se it 19de boek (fan 39) en hearre se ta
de Poëzij en Wiisheid. It wurd "Psalmen" komt fan it Grykske Ψαλμοί, Psalmoi,
dat "lieremuzyk" of "gesangen foar by de harpe" betsjut. Ornaris binne der 150
psalmen, dy't ferskate foarmen hawwe kinne, lykas hymnen, kleilieten, tanklieten
en wiisheidslieten. De earste Fryske oersetting fan it folsleine bibelboek
Psalmen, fan dû. Geart Aeilco Wumkes, kaam yn 1937 út.

It datearjen fan 'e yndividuële psalmen is dreech en gauris sels ûnmooglik
bleken. Frijwat lykje ier yn 'e skiednis fan it keninkryk Israel skreaun te
wêzen, yn 'e earste helte fan it earste milennium f.Kr. of noch earder, wylst
oaren mooglikerwize fan nei de Babyloanyske Ballingskip binne (dy't yn 'e
sechsde iuw f.Kr. plakfûn). Hoewol't in grut part fan 'e psalmen taskreaun wurde
oan 'e bibelske kening David, is it hoegenamt net wis dat hy ek wier-wier de
skriuwer wie.

Yn ferskate passaazjes út 'e Bibel komt David nei foarren as in muzikaal man,
dy't û.m. de tramtearre en opsternate kening Saul mei syn harpspyljen delbêde,
en sjongend en dûnsjend foar de Arke útgie by de yntocht dêrfan yn Jeruzalim. Yn
'e Deade-Seerôlen (11QPsa) wurde oan him allinnich al 3600 lofsangen taskreaun.
Hy soe 73 fan 'e 150 bibelske psalmen skreaun hawwe, wylst guon oaren fan 'e
profeet Moazes wêze soene. De mearderheid fan 'e moderne bibelwittenskippers
sjocht de psalmen lykwols earder as it wurk fan ûnderskate anonime skriuwers of
groepen skriuwers.

In protte fan 'e psalmen hawwe boppeskriften dy't muzikale referinsjes en oare
oanwizings jouwe, en yn guon gefallen sels in beskate meldij oantsjutte, dy't yn
earder dagen, nei't men oannimme mei, rûnom bekend west hawwe sille; der is
lykwols gjin muzikale notaasje oerlevere. De joadske tradysje dielt de Psalmen
op yn fiif ûnderskate dielen, elkmis mei in eigen lofprizing, besteande út Psalm
1-41; Psalm 42-72; Psalm 73-89; Psalm 90-106; en Psalm 107-150.

De langste psalm is Psalm 119, dy't bestiet út 176 twaregelige fersen, yn
groepkes fan 8 fersen wêrfan't yn it Hebriuwsk elk begjint mei ien fan 'e
letters fan it Hebriuwske skrift. De koartste psalm is Psalm 117, dy't mar twa
fersen omfettet, oftewol 26 wurden (yn 'e Nije Fryske Bibeloersetting fan 1978);
mei it boppeskrift ynbegrepen komt it op 32 wurden. Mei't eltse psalm in apart
haadstik foarmet, is dit it koartste haadstik fan 'e hiele Bibel. Yn acht nommen
dat it foarhinne yn kristlike fermiddens yn Fryslân wenst wie om middeis nei it
waarm iten in hiel haadstik út 'e Bibel foar te lêzen, waard yn 'e ûngetiid, as
de boeren it razend drok hiene en sadwaande hastich wiene, yn 'e regel Psalm 117
lêzen; dan wie oan 'e religieuze ferplichtings foldien en koe men gau wer oan it
wurk. Dêrfandinne dat Psalm 117 yn it Frysk de namme fan 'e Ungetiidspsalm
krigen hat.

Njonken de 150 kanonike psalmen binne der ek noch guon oare. Psalm 151, dy't
troch de protestantske denominaasjes en de Roomsk-Katolike Tsjerke as apokryf
beskôge wurdt, wurdt troch de meast eastersk-otterdokse tsjerken (û.m.
Gryksk-Otterdokse Tsjerke, de Russysk-Otterdokse Tsjerke en de
Georgysk-Otterdokse Tsjerke) wol as kanonyk erkend, en foarmet yn 'e measte
eastersk-otterdokse Bibels dan ek gewoan ûnderdiel fan it boek fan 'e Psalmen.
Guon oriïntaalsk-otterdokse tsjerken, wêrûnder de Syrysk-Otterdokse Tsjerke,
rekkenje behalven Psalm 151 ek de Psalmen 152-155 ta de kanon. Fierders binne
der dan noch de saneamde Psalmen fan Salomo, achttjin psalmen dy't ek fan
joadske oarsprong binne en dy't nei gedachten oarspronklik yn it Hebriuwsk
skreaun west hawwe moatte, mar dy't inkeld oerlevere binne yn Grykske en Syryske
oersettings. Dy psalmen wurde troch gjin inkelde wichtige hjoeddeiske joadske of
kristlike groep as kanonyk sjoen.

De Fryske oersetting fan 'e Psalmen giet werom op in Aldfrysk hânskrift út 'e
tolfde iuw, dêr't yn it Frysk glossen oanbrocht wiene by de fierders
Latynsktalige tekst. Yn 'e santjinde iuw makke Gysbert Japiks in fyftichtal
Frysktalige psalmeberimings. Yn 1856 ferskynde yn it blêd Iduna in nijmakke
Aldfryske oersetting fan Psalm 2 ûnder de titel The Òthera Psalm (Prôve fon
aldfrîske boekstoyinge). Psalm 139 en in stikmannich fragminten út Psalmen 19,
90 en 126 waarden oerset troch Gerben Colmjon en yn 1863 útjûn as taheakke by dy
syn Beknopte Friesche Spraakkunst. Gerben Postma fertaalde yn 1906 Psalmen 1, 3,
4, 6, 12, 18-20 en 22-25, wêrfan't de printkladde yn besit is fan Tresoar. Yn
1913, resp. 1914 kamen Psalm 98 en Psalm 25 út yn it tydskrift Yn ús eigen tael,
yn in oersetting fan Gerben Postma en Pieter de Clercq, wylst dyselde beide
mannen yn 1911 harren fertaling fan Psalm 15 en 23 al apart útjûn hiene. Dû.
Geart Aeilco Wumkes joech yn 1919 yn syn Ut 'e Heilige Dobbe û.m.
oersettingsfragminten fan eigen hân fan Psalmen 77, 107 en 137 út.

De earste folsleine oersetting fan 'e Psalmen yn it Frysk, ek fan Wumkes,
ferskynde yn 1937 yn in aparte útjefte ûnder de titel It Boek fen de Psalmen.
Nei't Wumkes en Eeltsje Boates Folkertsma mei de útjefte fan harren Alde
Testamint yn 1943 de earste folsleine bibeloersetting foltôgen, makke It Boek
fen de Psalmen dêr ûnderdiel fan út. Mar om't sawol teologen as taalkundigen
beswieren tsjin 'e fertaling Wumkes-Folkertsma hiene, waard fan 1966 ôf wurke
oan in nije bibeloersetting, dy't yn 1978 útkaam as de Nije Fryske
Bibeloersetting, mei stipe fan 'e provinsje Fryslân, it Nederlands
Bijbelgenootschap te Haarlim en de Katholieke Bijbelstichting te Bokstel. Dat is
de fertaling dy't noch altiten yn gebrûk is, yn 'e foarm fan 'e trêde,
ferbettere druk fan 1995. De oersetting fan 'e Psalmen waard dêrby dien troch
dû. R. Bijl, dy't op taalkundich mêd ûnderstipe waard troch Ulbe van Houten.



https://fy.wikipedia.org/wiki/Predaasje

Predaasje is in ferskynsel fan biologyske ynteraksje tusken ferskillende soarten
organismen, wêrby't it iene, de proai, fongen en opiten wurdt troch it oare, it
rôfdier, dat eins better predator neamd wurde kin (want it kin ek in fleisitende
plant wêze). Predators deadzje yn 'e regel har proai foar't se dy opite, mar net
altyd. Likegoed einiget (súksesfolle) predaasje yn it algemien mei de dea fan 'e
proai.

Oare foarmen fan konsumpsje fan organismen binne herbivory (it iten fan planten
of dielen fan planten), mykofagy (it iten fan skimmels) en detrivory (it iten
fan ies, d.w.s. dierlik of plantaardich materiaal dat al dea of ôfstoarn is). It
kin dreech wêze om 'e ferskillende konsumpsjefoarmen faninoar te ûnderskieden.
Om in pear foarbylden te jaan: as in ko by it iten fan gers ynsekten
binnenkriget, is dat dan in foarm fan predaasje? En hoe moat men it sjen as in
parasyt syn aaien leit yn in wûne fan syn gasthearsoart, dy't de útkommen larven
dan fan binnenút oanfrette?

It wichtichste skaaimerk fan predaasje is lykwols de direkte ynfloed dy't it
hâlden en dragen fan 'e predator hat op 'e populaasje fan 'e proai. Dy ynfloed
is oer it algemien geunstich, want sûnder de rôfdieren dy't de âlde, sike en
swakke proaien ôfskiftsje en opfrette, soe it mei de proaisoarte yn it ûnleech
reitsje. Sa'n selektive druk liedt gauris ta in evolúsjonêre wapenwedrin tusken
predator en proai, wêrby't de proai oanpassings ûntwikkelet dy't him by steat
stelle om oan 'e predator te ûntkommen (want de eksimplaren dy't ûntkomme binne
dejingen dy't har fuortplantsje en jouwe dus sa in nije eigenskip oan harren
neikommelingen troch), wylst de predator dan sels ek wer oanpassings ûntjout om
'e nije oanpassings fan 'e proai te oerwinnen (want de eksimplaren dy't de proai
fange binne dejingen dy't oerlibje en jouwe dus dy nije eigenskip oan har
neikommelingen troch). Dizze syklus kin yn prinsipe oant yn it ûneinige
trochgean.



https://fy.wikipedia.org/wiki/Poalljocht

It poalljocht, ek wol noarderljocht, suderljocht of aurora, is in barren dat op
hege geografyske breedte’s jûns en nachts sjoen wurde kin. As it poalljocht har
sjen lit is in ljochte gloede of is it ljocht te sjen as boartsjende bôgen,
bondels of gerdinen fan ljocht. Bytiden is it sels flamjend te sjen. Somtiden
stiet oan de noardlike hoarizon in bôge wêrút de ljochtbondels as sykljochten
omheech spatte.

It poalljocht wurdt op it noardlik healrûn út it noarden sjoen, en op it súdlik
healrûn út it suden. Dêrom de nammen noarderljocht (noardlik healrûn) en
suderljocht (súdlik healrûn).

De Latynske namme foar noarderljocht, aurora borealis, komt fan de Romeinske
goadinne Aurora en de Grykske godin foar de noarderwyn, Boreas. De namme is
betocht troch Pierre Gassendi yn 1621.

De súdlike tsjinhinger fan it noarderljocht is it suderljocht, ofwol de aurora
australis, neamd nei it Australyske kontinint.

It poalljocht hinget gear mei útbarstings op de sinne. By dizze útbarstings
wurde grutte mannichten laden dieltsjes it hielal yn swaaid. Mei de sinnewyn
komme se rjochting ierde. It ierdmagnetysk fjild soarget derfoar dat de
dieltsjesstreamen yn de omkriten fan de ierde ôfbûgd wurde en yn de buert fan de
noard- en súdpoal mei ferhege snelheid de atmosfear binnenkomme. De dieltsjes
fan de sinne befetsje in protte enerzjy, dy’t yn de boppeste kilometers fan de
atmosfear troch botsings oerdroegen wurdt op soerstof- en stikstofatomen. Dizze
enerzjy komt úteinlik wer frij en wurdt op 80 oant 1.000 kilometer hichte
útstriele yn de foarm fan it kleurige poalljocht. Dit alles waard pas yn 1957
ûntdutsen, mei it Ynternasjonaal Geofysysk Jier.

Om 1840 hinne ûntduts de Ingelske stjerrekundige en militêr Sir Edward Sabine
dat der in ferbân bestie tusken de aktiviteit fan de sinneflekken en it
magnetysk fjild fan de ierde. Sabine ûndersocht magnetyske streamingen, dy’t de
nuddels fan kompassen yn de war makken. De wikselings yn it ierdmagnetisme trêde
op tagelyk mei it noard- en it súderljocht.

Om dit barren fierder te ûndersykjen krige hy it Ingelske regear safier dat hja
yn 1840 in netwurk fan mjitstasjons bouden. Nei it besjen fan in grut tal oan
mjitgegevens ûntduts Sabine dat de magnetyske stoarmen in syklus hienen fan
tsien oant alve jier.

De Dútser Samuel Heinrich Schwabe, apteker en stjerrekundige, hie sûnt 1826
deistich in oantal sinneflekken registrearre. Ek Schwabe hie sjoen dat der in
syklus fan tsien oant alve jier wie. Sabine makke in fergelyk tusken de gegevens
en kaam ta de beslút dat der ferbân wêze moast tusken sinneflekken en steurings
yn it ierdmagnetisme.

In foarbyld hjirfan út de resinte skiednis is dat fan 1 en 2 septimber 1859. De
sinnewyn fan dy dagen wie sa bot dat de telegraafferbining tusken Amearika en
Jeropa koartsluting krige wêrtroch't der op ferskate plakken brân útbruts. It
noarderljocht wie doe sels te sjen op plakken as Rome, Havana en Hawaï. Dit fûn
allegear plak troch ferskeidene aktiviteiten op de sinne dy’t tagelyk barden.
Hjirtroch ûntstie der in grutte fersteuring fan it libben op ierde. Soks wurdt
ek wol de Perfekte Stoarm neamd. Tusken 28 augustus en 2 septimber fan dat jier
waarden der ferskate sinneflammen sjoen. Op 1 septimber riisde in grutte flam
fan it sinne-oerflak op. Dizze flam gie foar in grut part rjochting de ierde. In
gewoane wolk docht der goed trije dagen oer om de ierde te berikken, dizze wolk
noch gjin 18 oeren.

Lang foardat de wittenskip mei it antwurd op it ûntstean fan it poalljocht kaam,
wienen der meardere ferklearrings betocht foar it ferskynsel. Dizze ferklearings
komme foar yn folkloare en mytologyen fan ferskate kultueren. It byld op libben
en dea, it ferbân mei de geastewrâld en de striid tusken boppenatuerlike krêften
yn de himel, binne dêrfan foarbylden. Yn de midsiuwen seagen in protte minsken
yn Jeropa de readgloeiende poalljochten as in foarbea fan minne tiden en
oarloch. Der binne ek noch oare betinksels. Sa wie der in Noar dy’t al yn 1250
tocht dat it iis op Grienlân safolle krêft makke dat it ljocht fan de aurora
dêrmei oanstutsen wurde koe.

Oare minsken fan Skandinaavje fregen har ôf of it in wjerspegeling fan de see of
fan in iezing hjerrings wêze koe.

Kree-yndianen leauden dat wa’t dea gong, yn in dûnsjende geast, de geast fan de
aurora belannet. Sy hawwe de aurora altyd as hillich beskôge. Ek de sêgen fan
oare folken as de Inuit en de Nij-Seelânske Maori’s steane grôtfol mei
ferwizings nei de poalljochten, of it ‘brânen fan de himel’.

De kans om it poalljocht te sjen is it grutst in jierren mei grutte aktiviteit
op it oerflak fan de sinne. Om de alve jier makket de sinne sa’n aktive perioade
troch, sa’n jier wie der foar it lêst in 2000. De aktiviteit utert har yn in
grut tal oan sinneflekken. As de sinneflek nei de ierde rjochte is, kinne de
laden dieltsjes dy’t by de útbarsting frijkomme de ierdske atmosfear berikke en
poalljocht feroarsaakje.

Radio-útstjoerders op de koartegolf wurde inkele oeren foar in ‘oanfal’ bot
fersteurd.

Yn Nederlân wurdt elts jier op trochstrings sân dagen poalljocht sjoen. It meast
yn it jier wêryn in protte sinne-aktiviteit is.

De poalen fan Jupiter en Saturnus binne in stik krêftiger as dy fan de Ierde.
Alle twa hawwe se grutte magnetyske fjilden. Op beide planeten hat de Hubble
Romteteleskoop foto’s makke fan poalljocht. Ek op Uranus, Neptunus en op Fenus
is poalljocht waarnomd. Troch de Mars Ekspres waard op 14 augustus 2004 ek op
Mars poalljocht sjoen.

Op Jupiter komt ek poalljocht foar, dy’t komt fan syn moannen, Io, Jeropa en
Ganymede.



https://fy.wikipedia.org/wiki/Park

In park is in ûnbeboud gebiet binnen de beboude kom fan almeast in gruttere
stêd, dat reservearre is foar natoer en minsklike rekreaasje en ferdivedaasje.

Parken omfetsje almeast beammen en strewelleguod, mar ek iepen, mei gers,
begroeide fjilden dy't wol wat wei hawwe fan greiden. Ek rotspartijen en fivers
en oare wettereleminten meitsje gauris ûnderdiel út fan parken. Guon binne
strang oardere, yn 'e foarm fan Ingelske of Frânske tunen, wylst oaren wol hast
noch yn har natuerlike steat lykje te ferkearen. Frijwol alle parken binne
lykwols troch de minske ûntwurpen. It binne faak oäzes fan rêst yn drokke
stêden, dêr't behalven minsken ek alderhanne floara en fauna gearkloftet.

Guon fan 'e bekendste parken yn 'e wrâld binne Central Park yn New York, Hyde
Park yn Londen en it Bois de Boulogne by Parys. Yn Nederlân is it Vondelpark yn
Amsterdam nei alle gedachten it bekendst.

Der besteane ek nasjonale parken (en, yn it ferlingde dêrfan, subnasjonale
parken, lykas provinsjale en steatsparken). Dat binne beskerme natoergebieten
dy't faak fier fan 'e grutte stêden ôf lizze, en net folle gemien hawwe mei
gewoane parken, of it moat wêze dat minsken de rekreëarje kinne.



https://fy.wikipedia.org/wiki/Paraguay

Troch de Rio Paraguay, dy't omjûn is mei sompen, wurdt it lân yn twaën dield.
Eastlik fan de rivier leit in mid-berchtme en de cplato's, yn it westen de
flakten fan Gran Chaco. It noardeasten is in tropysk reinwâld dat yn it suden
oergiet yn savannen en gêrsflakten.

Eartiids waard it gebiet fan it tsjintwurdige Paraguay bewenne troch
Yndianestammen. Nei de ûntdekking fan it kontinint troch Kolumbus waard it suden
yn 1527 ferkend troch de ûntdekkingsreizger Sebastiaan Cabot. Tsien jier letter
stifte Domingo de Irala Asunción dat yn distiid haadstêd is. En tusken 1609 en
om-ende-by 1760 waard de skiednis fan it lân foar in grut part bepaald troch it
fan Jezuïeten laat ynstitút fan de 'Reducties' dat benammen rjochte wie op de
beskerming en de ûntwikkeling fan fan de lânseigen Guaranys.

Doe't Súd-Amearika begjin 19e iuw har ôfskiede fan it Spaanske memmelân, hearde
Paraguay in skofke by Argentynje, mar yn 1811 makke Asunción har los fan Buenos
Aires en waard it in selsstannich lân. It lân rekke lykwols yn de ban fan
diktators en de kriich tsjin Brazylje yn 1864, Argentynje en Bolivia yn 1865
koste it lân 5/6 fan har befolking. Revolúsjes soargen derfoar dat it lân mar
net herstelle koe.

Yn de 20e iuw moast Paraguay nei in konflikt mei Bolivia (1932-1936) trije
fearns fan it omstriden Gran Chaco oerjaan. De kriich hie fan gefolgen dat
totalitêre ideeën hieltyd mear de oerhân krigen en by de ferkiezings fan 1954
kaam generaal Alfredo Stroessner as ienige kandidaat oan de macht. Stroessner
hold oant-en-mei 1989 it bewâld. Sûnttiids binne der, min of te mear, frije
presidintsferkiezings.

Paraguayanen binne foar it grutste part neisieten fan ymmigranten út ferskate
Jeropeeske lannen, meast neisieten fan Spanjerts (fral Basken). In grutte
minderheid fan de befolking stammet fan de oarspronklike bewenners, de Yndianen.
It Spaansk is de offisjele taal. Troch de Yndiaanske minderheid wurdt lykwols ek
Guarany sprutsen, in Yndiaanske taal. Ek it Guarany is in offisjele taal yn
Paraguay.

Dernjonken libje dêr ek menisten op de Chaco Boreal. Weach nei weach emigrearren
sy sûnt de jierren 1920 fan Ruslân, Kanada en de Feriene Steaten nei Paraguay en
stiften ferskate koloanjes yn it noardwesten fan it lân. Sy sprekke Dúts en
binne frijwat op harren sels.

De oerhearskjende godstsjinst fan Paraguay is it Kristendom. Neffens opjeften út
2002 is 89.6% fan de befolking katolyk en 7,3 % (protestants).



https://fy.wikipedia.org/wiki/Panama

De republyk Panama (Spaansk: República de Panamá) is in lân yn
Sintraal-Amearika. De haadstêd is Panama-Stêd.

Panama is it meast súdlike lân fan Sintraal-Amearika en wurdt begrinzge troch de
lannen Kosta Rika en Kolombia. It lân is fral bekend troch it Panamakanaal, dat
in skipfeartferbining mooglik makket tusken de Atlantyske Oseaan en de Grutte
Oseaan.

Al rillegau nei de ûntdekking fan Amearika troch Kristoffel Kolumbus ûntstienen
nei 1501 oan de Panameeske kust de earste Spaanske koloanjes. Nei 1821 skiede it
gebiet fan it tsjintwurdige Panama him ôf fan it memmelân en kaam by de nije
Latynsk-Amerikaanske steat Grut-Kolombia te hearren. Troch tuskenkomst fan de FS
yn 1903 waard Panama yn namme in ûnôfhinklike steat, want de FS hâlde gans yn de
brij te krommeljen wat de bestjoer fan it lân oanbelange. Sûnt 1982 is Panama
alhiel soeverein wurden, útsein de kanaalsône dêr't de FS oant-en-mei 2000 in
sterke Amerikaanske troepemacht legerje soe. Op 1 jannewaris 2000 krige Panama
ek oer dat stik gebiet foarfêst it bewâld.

De befolking fan Panama bestiet foar 60% út Mestizen, minsken fan mingd
Jeropeesk en Yndiaansk komôf. Dizze befolkingsgroep wennet fral yn it westen (yn
de provinsjes Coclé, Herrera meitsje sy goed 90% fan de bewenners út). Negers en
Mulatten foarmje de twadgrutste kloft mei sa'n 15% fan de befolking. Dêrop
folgje de Kreolen mei 13%. De Yndianen hawwe in oandiel fan 8% en fierders
meitsje Aziaten 4% fan de befolking út.

De Panameeske befolking is foar it meastepart kristlik; 78–80 % is Katolyk en
15 % Protestanten.



https://fy.wikipedia.org/wiki/Organisme

In organisme, fan it Grykske ὀργανισμός, organismos (fan ὄργανον, organon,
"ynstrumint" of "ark"), is yn 'e biology in libben wêzen mei in eigen
stofwikseling. In minder wittenskiplik synonym foar 'organisme' is wêzen. Yn 'e
taksonomy wurde organismen tsjintwurdich ferdield yn twa soarten: de
prokaryoaten (Prokaryota) en de eukaryoaten (Eukaryota). De prokaryoaten wurde
fertsjintwurdige troch twa ûnderskate domeinen: de baktearjes (Bacteria) en de
oerbaktearjes (Archaea). De eukaryoaten foarmje ien domein, dat fierder opdield
wurde kin yn in stikmannich riken, wêrfan't dy fan 'e dieren (Animalia), de
planten (Plantae), de skimmels (Fungi) en de protisten (Protista) de grutsten en
wichtichsten binne. Firussen en prioanen wurde yn 'e regel net as organismen
beskôge.

Alle bekende foarmen fan organismen binne by steat om yn in beskate mjitte te
reägearjen op prikels, har fuort te plantsjen, te groeien en har te ûntwikkeljen
en harsels te regulearjen. In organisme kin in iensellige wêze (dus út ien
inkele sel bestean), mar it kin ek, lykas dat by de minske it gefal is, út
biljoenen en nochris biljoenen ferskillende sellen bestean, dy't groepearre
binne om spesjalisearre weefsels en organen te foarmjen. Mei de term
mearselligen wurde alle organismen oantsjutten dy't út mear as ien sel besteane.



https://fy.wikipedia.org/wiki/Organisaasje_fan_Oalje_Eksportearjende_Lannen

De Organisaasje fan oalje-eksportearjende lannen (Ingelsk: Organization of the
Petroleum Exporting Countries, OPEC) is in gearwurkingsferbân fan tolve lannen
dy't netto oalje útfiere. OPEC foarmet feitlik in kartel, dat troch it feroarjen
fan it oanbod fan oalje de priis dêrfan stjoere kin.

OPEC is op 14 septimber 1960 oprjochte yn Bagdad (Irak) op inisjatyf fan
Fenezuela. De oprjochters wienen neist Fenezuela en Irak, Saûdy-Araabje, Iran en
Koeweit. Letter kamen der njoggen oare leden by OPEC, wêrfan der twa wer út de
organisaasje gien binne: Katar (1961), Yndoneezje (1962-2008), Lybje (1962),
Feriene Arabyske Emiraten (1967), Algerije (1969), Nigearia (1971), Ekwador
(1973-1992) opnij lid wurden yn novimber 2007), Gabon (1975-1994) en Angoala
(2007).

OPEC hat sûnt 1 septimber 1965 syn haadkertier uyn Wenen. Dêrfoar siet it yn
Genêve.

De Arabyske leden fan de OPEC kundigden yn 1973 maatregels oan tsjin it westen
nei oanlieding an de Jom Kipoeroarloch. Hjirtroch ûntstie de oaljekrisis. Nei de
revolúsje yn Iran fan 1979 gie de oaljepriis en dêrmei wie de twadde oaljekrisis
in feit.

Lannen dy't relatyf in soad oalje produsearje, mar gjin lid binne fan de OPEC
binne: Kanada, Meksiko, Noarwegen, Feriene Steaten, Ruslân, Oman en Brazylje.

De OPEC telt 12 leden. Alle lannen dy't netto oalje-eksporteur binne en likense
belangen hawwe as de hjoeddeiske OPEC-leden kinne lid wurde. Om ta de OPEC ta te
treden is de ynstimming fereaske fan trije fjirde fan alle sittende leden en fan
alle fiif lannen dy't de OPEC yn 1960 oprjochte hawwe.

Ut de skiednis fan de OPEC blykt dat it hanthavenjen fan stabile oaljeprizen,
benammen troch it bepalen fan produksjekwoata, gjin maklike opjefte is. It
fêststellen fan de júste hichte fan de oaljepriis is ek net ienfâldich. In te
lege priis liedet ta te lege opbringsten foar de oalje-eksportearjende lannen,
mar in te hege priis liedt ta de ûntwikkeling fan alternative enerzjyboarnen.
Alternativen kinne nije oaljefjilden wêze lykas bygelyks yn it noarden fan
Alaska of de Noardsee, dy't in hegere kostpriis hawwe en dêrtroch allinnich
ekonomysk winbere reserves opleverje as de oaljepriis heech is, of folslein oare
enerzjyboarnen as kearnenerzjy of wynenerzjy.



https://fy.wikipedia.org/wiki/Olivia_de_Havilland

Olivia Mary de Havilland (1 july 1916) is in Britsk-Amerikaansk film- en
toanielaktrise fan Guernseyaansk komôf. Sy is de âldere suster fan aktrise Joan
Fontaine. De Havilland is ien fan de lêste grutte Hollywoodaktrises út de
jierren 1930, dy't noch libje.

Olivia de Havilland waard berne yn Tokyo, Japan út Ingelske âlden. Har mem,
Lilian Augusta Ruse (1886–1975), wie in aktrise bekend ûnder de namme Lillian
Fontaine, en har heit, Walter Augustus de Havilland (1872–1968), wie in advokaat
mei in praktyk yn Japan. Har âlden trouden yn 1914 en gienen út elkoar yn 1919.

De de Havilland hushâlding ferhûze fan Tokyo nei Saratoga, Kalifornje doe't hja
twa jier wie, út reden fan de minne sûnens fan har suster, dy't dêrnei yndie
better waard. Beide susters gien nei de Los Gatos High School en Olivia gie ek
nei de Notre Dame High School, Belmont. Yn Los Gatos is in aktearpriis nei har
neamd. Har neef fan heite kant is Sir Geoffrey de Havilland, ûntwerper fan de
fleanmasine de Havilland Mosquito.

Fan De Havilland en Errol Flynn waard ornearre dat hja in ferhâlding hienen, hja
ferskynden tegearre yn acht films, mar it die letter bliken dat it net kloppe.

De Havilland ferklearre: He never guessed I had a crush on him. And it didn't
get better either. In fact, I read in something that he wrote that he was in
love with me when we made The Charge of the Light Brigade the next year, in
1936. I was amazed to read that, for it never occurred to me that he was smitten
with me, too, even though we did all those pictures together. Mar yn in oar
yntervieuw seit sy dat de fereallens fan beide kanten kaam, mar dat hja net
fierder gean woe omdat Flynn doe noch troud wie mei aktrise Lili Damita.

De Havilland wie goed befreone mei Bette Davis, dêr't hja mei spile yn Hush…
Hush, Sweet Charlotte (1964), The Private Lives of Elizabeth and Essex (1939),
It's Love I'm After (1937), en In This Our Life (1942). Sy is noch goed befreone
mei aktrise Gloria Stuart.

Hja wennet yn Parys sûnt de 1950-er jierren; de Havilland ferskynt hast net mear
yn it iepenbier. It is de hjitting dat sy oan in autobiografy wurket, dy't yn
septimber 2009 ferskynd hawwe soe.



https://fy.wikipedia.org/wiki/Noardlike_Marianen

De Noardlike Marianen, folút Mienebest fan de Noardlike Marianen (Ingelsk:
Commonwealth of the Northern Mariana Islands) is in eilannekloft yn Oseaanje. De
eilannekloft is in ôfsûnderlik territoarium mei in politike bân mei de Feriene
Steaten en is net ûnôfhinklik.

Haadstêd fan de Noardlike Marianen is Saipan, dat op it eilân my deselde namme
leit. It totale oerflak fan de eilannen is likernôch 477 km². Op de Noardlike
Marianen wenje, neffens de lêste offisjele folkstelling yn 2000, 69.221. Oan de
telling is ek te sjen dat hast eltsenien wennet op op Saipan, Tinian en Rota
wenje. De ienige útsûndering wienen seis minsken op Alamagan.

Tegearre mei Gûam foarmje de Noardlike Marianen de Marianen, dy't wer ûnderdiel
binne fan Mikroneezje; it gebiet leit yn it wrâlddiel Oseaanje. De eilannen
lizze yn de Grutte Oseaan en in part yn de Filipynske See. Mear krekt lizze se
noardlik fan it eilân Gûam en súdlik fan de Japanske Bonin- en Fulkaaneilannen.
De súdlike eilannen besteane út kalkstien mei flakke terrassen en franjeriffen,
wylst de noardliker eilannen in fulkanyske basis hawwe, mei aktive fulkanen op
Anatahan, Pagan en Agrihan. De fulkaan op Agrihan is de heechste, mei 965 meter;
dêrmei is it ek it heechste punt fan de Noardlike Marianen. Sûnt 10 maaie 2003
is de fulkaan fan Anatahan wer aktyf wurden. De fulkaan op it eilân fan
likernôch 31 km² barste doe ynienen út. Sûnt dy tiid is de fulkaan út en troch
aktyf. Op 6 april 2005 wie der in útbarsting dêr't likernôch 50.000.000 m³ jiske
en stien de loft yn sketten waard, dêr't in grutte swarte wolk troch oer Saipan
en Tinian hinne kaam. WSR-88D

Der Marianen binne santjin eilannen, dêr't sechtsjin fan by de Noardlike
Marianen hearre; it oare eilân is Gûam. It gebiet fan de Noardlike Marianen rekt
him út oer in langte fan 700 kilometer. It totale lânoerflak is 477 km²; de
totale kustline is likernôch 1.482 km.

It oerhearskjende klimaat op de eilannen is it tropysk seeklimaat, der is net in
soad seizoensfariaasje. De temperatuer wurdt matige troch de noardeastlike
passaatwinen. It drûge seizoen duorret fan desimber oant juny, mei 100mm
delslach, en it wiete seizoen duorret fan july oant novimber, mei 300mm
delslach, dêr't tyfoanen by foarkomme kinne. It ferskil tusken de seizoenen is
net grut. It Guinnes Book of World Records hat Saipan útroppen ta it stee mei it
lykmjittichste klimaat fan de wrâld, it is der hast it hiele jier troch 27 °C.

De eilannen binne nei alle gedachten al sûnt 1500 foar Kristus bewenne troch de
Tsjamorro. De earste Jeropeeske ûntdekkingsreis yn it gebiet stie ûnder lieding
fan Ferdinand Magellaan yn 1521. Fanwegen in kultuerferskil oangeande besit
krigen de eilannen de namme “Islas de los Ladrones”, of wol "Dieve-eilannen".
Gûam waard in wichtige tuskenstop foar Spaanske skippen dy’t fan Meksiko kamen
mei goud en oar guod foar de Filipinen en Spanje. Yn 1668 waarden de eilannen
werneamd troch Padre Diego Luis de San Vitores, de nije namme waard “Las
Marianas”, neamd nei Mariana fan Eastenryk, widdo fan de Spaanske kening Filip
IV fan Spanje. Om 1820 hinne kamen de ynwenners fan de Karoline-eilannen nei de
Marianen, dêr’t se harren delsette mochten troch de Spanjerts.

Nei de Spaansk-Amerikaanske Kriich fan 1898 die Spanje it bewâld fan Gûam oer
oan de Feriene Steaten en ferkochten se de Noardlike Marianen mei oare eilannen
oan Dútslân. Nei de Earste Wrâldkriich brûkte Dútslân mandearre it Folkebûn de
Noardlike Marianen oan Japan. Yn dy tiid kamen in soad Japanners en Koreanen nei
de eilannen om te arbeidzjen op de Japanske plantaazjes.

Oan de ein fan de Twadde Wrâldkriich, fan 15 juny 1944 ôf, die it Amerikaanske
leger in oanfal op de Marianen. Oan de ein fan de kriich waarden de Japanners
weromroppen en krigen de Tsjamorro en de Karoliners harren lân werom. Nei de
oarloch waarden de eilannen part ûnderdiel fan it Trustgebiet fan de Pasifyske
Eilannen fan de Feriene Steaten. Sûnt 1978 foarmen hja in steatebûn yn in
politike uny mei de Feriene Steaten. Lykas oare Amearikaanske territoariums
hawwe de eilannen gjin ynbring yn de senaat fan de Feriene Steaten, mar wurde se
fertsjintwurdige yn it Hûs fan Offurdigen fan de Feriene Steaten.

De kokospalm is de wichtichste beam op de eilannen, dizze wurdt foar in soad
ferskate saken brûkt. Sa wurdt it fleis fan de kokosnút drûge, wêrtroch't kopra
ûntstiet, fan de kokosnút wurdt ek kokosoalje makke. Dêrneist levert dizze beam
ek wyn, tou, brânstof en strie. De bôlefruitbeam is in beam dy’t oeral yn
Mikroneezje foarkomt, sa ek op de Noardlike Marianen. De fruchten wurde brûkt
foar iten en ek wurdt fan de beam timmerhout makke. Neist dizze twa beammen
binne der noch tal fan oare beammen en planten dy’t troch de minsken brûkt
wurde.

Der komme in soad planten op de eilannen foar mei felle kleuren. Tocht moat dan
wurde oan de hibiskus, de plumeria, leeljes, lantana’s en krotons. Guon planten
kinne yn dit klimaat tige grut wurde, bygelyks de koleus, kaladium en de
filodendron.

Lykas op de measte oare eilannen yn it gebiet hawwe ek de Noardlike Marianen
suver hast gjin ynlânske sûchdieren. Utsein de flearmûzen dy’t op de eilannen
foarkomme binne der gjin ynlânske sûchdieren. De flearmûzen libje benammen op
Rota, dêr’t sa’n 1.000 oant 2.000 flearmûzen foarkomme, mar op Tinian en Saipan
binne se seldsum. Wol binne der tal fan bistesoarten yntrodusearre op de
eilannen. Under oare katten, hûnen, hynders, kij en geiten.

Foar mear as fjirtich fûgelsoarten, ynlânsk en yntrodusearre, foarmje de
eilannen it thús.

Yn de omkriten fan de eilannen kin fiske wurde op tonyn, wahoo en oare fisken.
Ek yn see groeie koralen, anemoanen, spûnzen en skulpefisken. Troch de heldere
see en de koraalriffen libje hjir yn totaal mear as tûzen ferskate
libbensfoarmen yn see.

Tusken Guguan en Sarigan leit de Zealandia Bank (yn it Tsjamorro: “Papaungan”,
wat “sonken” betsjut). De Zealandie Bank bestiet út twa stieneftige toppen dy’t
likernôch 1,5 kilometer út elkoar lizze. Ien fan de beide komt by leechwetter
likernôch ien meter boppe de seespegel út. Zealandia Bank is yn 1858 neamd nei
de Britske bark Zealandia.

De ekonomy fan de Noardlike Marianen krijt in soad steun yn de foarm fan
finansjele miljoenenbydragen fan de Feriene Steaten foar ûnder oare
kapitaalsynvestearings en ekonomyske projekten. Dêrneist foarmje it toerisme, de
yndustry en de lânbou boarnen fan ynkomsten.

De Noardlike Marianen hawwe súksesfol gebrûk makke fan harren frijhannelsposysje
mei de Feriene Steaten, sûnder dêrby rekken hâlde te moatten mei de
Amearikaanske arbeidersrjochten. De leanen yn de Noardlike Marianen leinen lange
tiid leger as yn de Feriene Steaten wêrtroch't de produksjekosten leger komme te
lizzen. Produkten dy’t fan de Noardlike Marianen kamen, mochten sa op de merke
brocht wurde ûnder it label “Made in USA” sûnder rekken te hâlden mei de
Amearikaanske wet- en regeljouwing. Yn de takomst sil dit feroarje neidat
Presidint George W. Bush op 25 maaie 2007 in minimumleanwet ûndertekene dy’t ek
foar de Noardlike Marianen jilde sil. Yn 2015 sil it minimumlean fan de eilannen
like hege wêze moatte as yn de Feriene Steaten. De earste stap yn dit proses
waard op 25 july 2007 setten en sûnttiids wurdt it minimumlean eltse maaie $0,50
heger oant it stuit dat it minimumlean like heech is as yn de rêst fan de
Feriene Steaten.

De frijstelling fan de wetten yn de Feriene Steaten hat yn it ferline ta
eksessen laat as berne-arbeid, berne-prostitúsje en sels slavernij.

It toerisme is in wichtige boarne fan ynkomsten foar de eilannen, der komme
jierliks sa’n heal miljoen toeristen nei de eilannen, benammen toeristen út
Japan. Hast de helte fan de arbeiders wurket yn de toerismesektor. Wol hawwe de
Noardlike Marianen sûnt de ein fan 2005 te krijen fan in krimp yn it tal
toeristen dat nei de eilannen komt as gefolch fan de Finansjele Aazje Krisis.
Oan de ein fan 2006 wie it toeristetal 15,23 persint leger as yn de alve moannen
dêrfoar.

De produksje fan klean hat in skoftlang de hurdst groeiende yndustrysektor west,
wêryn 12.000 minsken, benammen Sinezen, oan it wurk binne. Yn 1998 waard der
foar $1 miljard dollar oan klean nei de Feriene Steaten ferskipt. Dizze hannel
is kontroversjeel omdat de produkten fan de Noardlike Marianen mei it stimpel
“Made in the USA” makke en yn de Feriene Steaten ynfierd wurde kinne, sûnder dat
de produsinten op de Noardlike Marianen rekken hoege te hâlden mei de wetten fan
de Feriene Steaten.

De lânbou op de eilannen bestiet út lytse boeren dy’t kokosnuten, bôlefruit,
tomaten en meloenen ferbouwe. Mar ek weet, tapioka, bataat, bananen, kassave en
sitrusfruchten wurde ferboud. Dêrneist wurdt de kokospalm brûkt foar in ferskaat
oan produkten foar de útfier.

By de offisjele folkstelling fan 2000 wennen der 69.221 minsken op de Noardlike
Marianen. Dêrfan wie 56,3% fan Azjatyske komôf, 36,3% ynlânsk, 4,8% wie mingd en
2,6% oars. Op it stuit wurdt it ynwennertal fan de Noardlike Marianen rûsd op
88.662 (july 2009).

Mei 2,29% hawwe de Noardlike Marianen ien fan de heechste migraasjesifers fan de
wrâld. Dit komt benammen troch minsken út Aazje dy’t arbeidzjen komme op de
Noardlike Marianen. It migraasjeratio leit tige heech mei 6,47 migranten de 1000
ynwenners.

De befolking fan de Noardlike Marianen is foar it meastepart kristlik, mar ek
tradysjonele leauwen komme noch foar.

Op de Noardlike Marianen binne in soad talen dy’t troch in relatyf heech
persintaazje sprutsen wurdt. Filipynske talen komme it measte foar en wurde
sprutsen troch 24,4% fan de befolking, dan it Sineesk mei 23,4%, it Tsjamorro
mei 22,4%, it Ingelsk mei 10,8% en oare Pasifyske talen troch 9,5% fan de
minsken. 9,6% fan de minsken sprekt in oare taal.

De Noardlike Marianen binne in presidinsjeel represintative demokrasy, wêryn de
gûverneur it haad fan de oerheid is, mei in mearpartijenstelsel. De Noardlike
Marianen binne in mienebest yn in politike uny mei de Feriene Steaten. Federale
bydragen foar it Mienebest wurde levere troch in departemint fan it Ministearje
fan Binnenlânske Saken fan de Feriene Steaten.

De bân dy’t de Noardlike Marianen mei de Feriene Steaten hawwe kin fergelike
wurde mei dy tusken Porto Riko en de Feriene Steaten. Der is in eigen gûverneur,
sûnt 2006 is dat Benigno R. Fitial, en in luitenant-gûverneur. Der is in
parlemint mei njoggen senators en fyftsjin ôffurdigen. Saipan, Tinian en Rota
leverje elts trije senators. By de ôffurdigen wurde der trettjin troch Saipan
levere, en elts ien troch Tinian en Rota. De senators wurde foar fjouwer jier
keazen, de ôffeardigen foar twa jier. Boargers fan de eilannen hawwe gjin
stimrjocht foar by de presidintsferkiezings fan de Feriene Steaten, alhoewol’t
se al offisjele boargers fan it lân binne. Se wurde yn de Feriene Steaten
represintearre troch in waarnimmer.

De útfierende macht leit by de oerheid. De wetjouwende macht leit by de oerheid
en de beide keamers fan it parlemint. De rjochterlike macht is ûnôfhinklik fan
de twa oare machten. De lokale oerheid is ferdield oer trije regionale
boargemasters.

Yn 1947 waarden de Noardlike Marianen mei it Trustgebiet fan de Pasifyske
Eilannen ûnderbrocht by de Feriene Steaten. Yn 1976 gie it kongres akkoard mei
ûnderling oerlis om in Mienebest fan de Noardlike Marianen yn in Politike Uny
mei de Feriene Steaten oan te gean. Yn 1977 akseptearre it kongres fan de
Noardlike Marianen har eigen grûnwet, en it earste regear neffens dizze grûnwet
begûn op 1 jannewaris 1978. It ferdrach mei de Feriene Steaten wie op 3 novimber
1986 hielendal ymplemintearre, mei de ynfier fan it steatsboargerskip fan de
Feriene Steaten foar de ynwenners fan de Noardlike Marianen.

De polityk op de Noardlike Marianen is faak “in funksje fan famyljerelaasjes en
freonskiplike bannen” wêr’t de grutte fan immen syn famylje wichtiger is as
immens persoanlike kwalifikaasjes. Guon minsken hawwe krityk op dizze
sitewaasje, wêrûnder de auteur fan de webstee Saipan Sucks. Dizze minsken sizze
dat de politike sitewaasje op de eilannen in soad wei hat fan nepotisme.

It Mienebest kiest in persoan dy’t de eilannen fertsjintwurdiget yn Washington,
D.C. Hy komt op foar de belangen fan it Mieenebest yn de Feriene Steaten. Dizze
persoan is in net-stimmend lid fan it Hûs fan Offeardigen fan de Feriene
Steaten. De earste ôffeardige, Gregorio Sablan, waard keazen op 4 novimber 2008
en is sûnt jannewaris 2009 aktyf.

Op 3 novimber 2009 waarden der foar it lêst ferkiezings hâlden op de Noardlike
Marianen. Der wienen tweintich sitten yn it Hûs fan Offeardigen te ferdielen en
seis fan de njoggen sitten yn de Senaat.

Op 8 novimber waarden ek ferkiezings hâlden foar it gûverneurskip fan de
Noardlike Marianen. Dizze ferkiezings waarden wûn troch Heinz Hofschneider fan
de republikeinen en Benigno Fitial, de sittende gûverneur. Op 23 novimber waard
de twadde omgong hâlden. De útslach fan dizze ferkiezing wie net fuort binnen,
omdat der noch wachte wurde moast op likernôch 1.200 stimmen dy't oer de post
komme moasten, op 7 desimber binne dizze stimmen teld.. Uteinlik kamen der 944
sluven binnen, guon dêrfan mei meardere stimkaarten, wêrfan 725 jildige
stimbiljetten wienen (oaren wienen te let ferstjoert, net jildich, ensfh.). Nei
it tellen fan dizze 725 stimmen kaam de sittende gûverneur Fitial op 51,44% fan
de stimmen út en Hofschneider op 48,56% fan de stimmen, wêrmei Fitial de winner
is. It ferskil tusken de beide yn tal stimmen wie mar 370 stimmen op in totaal
fan 12.850.

De Noardlike Marianen beskikke oer mear as 536 kilometer autowegen. It
meastepart hjirfan leit op Saipan, Tinian en Rota.

Der binne trije fleanfjilden mei ferhurde start- en lanningsbanen, Rota
International Airport (mei in baan fan likernôch 1.800 meter), Tinian
International Airport (baan fan likernôch 2.600 meter) en Saipan International
Airport (mei in baan fan likernôch 2.650 meter). Ek binne der noch twa
fleanfjilden mei ûnferhurde start- en lanningsbanen.

It Commonwealth of the Northern Mariana Islands Public School System is it
skoaldistrikt dat op de Noardlike Marianen aktyf is. Skoallen binne der op de
trije grutste eilannen, Saipan, Tinian en Rota.

It ûnderwiis fan de Noardlike Marianen hat te lijen ûnder in grut te koart oan
leararen. Op it stuit wurde in soad ûnderwizers út de Filipinen helle. Dit
tekoart hat te krijen mei de tige hege befolkingsgroei op de eilannen fan mear
dan 4% it jier.



https://fy.wikipedia.org/wiki/Nikola_Tesla

Nikola Tesla (Servysk: Никола Тесла) (Smiljan, 10 july 1856 – New York, 7
jannewaris 1943) wie in Servysk-Amerikaanse útfiner, elektrotechnikus en
natuerkundige. Hy wurdt sjoen as ien fan de grutste yngenieurs en útfiners fan
alle tiden.

Nikola Tesla stiet by it grutte publyk foaral bekend as de útfiner fan de
wikselstroomgenerator, de wikselstroomelektromotor en fan alle oare wichtige
komponinten fan it hjoeddeiske elektrisiteitsnet. Dizze apparaten wienen yn
rudimentêre foarm meastal foar Tesla syn tiid ûntwikkele troch eardere
yngenieurs mar Tesla syn grutste fertsjinste wie dat hy it wikselstroomprinsipe
folle earder ûntwikkele en hast alle needsaaklike ynfrastruktuer om in op
wikselstroom basearre en betrouber elektrisiteitsnet op te setten sels útfûn en
besteande apparaten sterk ferbettere. Tesla wie al by syn libben in bekend en
ferneamd gelearde, mar ferlear in soad prestiizje troch bizarre ûnbewiisde
technysk-wittenskiplike bewearings op lettere leeftiid. Hy waard yn de FS
toanbyld fan de gekke gelearde. Oaren neamden him leaver idealistysk en
net-kommersjeel en dêryn in tsjinpoal fan syn ek ferneamde konkurrint-útfiner
Thomas Alva Edison.

Nei Tesla is yn 1960 de ienheid fan magnetyske flukstichtheid ferneamd, de tesla
(symboal T).



https://fy.wikipedia.org/wiki/Nij-Ingel%C3%A2n

Nij-Ingelân (Ingelsk: New England) is in regio yn it uterste noardeasten fan 'e
legere 48 steaten fan 'e Feriene Steaten, dy't foarme wurdt troch seis
Amerikaanske steaten: Fermont, Konettikut, Maine, Massachusetts, Nij-Hampshire
en Rhode Island. De krite wurdt yn it noarden begrinzge troch de Kanadeeske
provinsje Kebek; yn it easten troch de Kanadeeske provinsje Nij-Breunswyk en
troch de Atlantyske Oseaan; yn it suden troch de See-ingte fan Long Island, in
see-earm fan 'e Atlantyske Oseaan; en yn it westen troch de Amerikaanske steat
New York.

It gebiet omfettet it grutste part fan 'e ierste Ingelske delsettings yn
Noard-Amearika, en is it meast op Jeropa lykjende diel fan 'e Feriene Steaten,
sawol kwa romtlike oardering en arsjitektuer as wat de mentaliteit fan 'e
ynwenners oangiet. Hoewol't de namme Nij-Ingelân gjin offisjele geografyske
oantsjutting is, wurdt de term noch altiten rûnom brûkt om 'e mienskiplike
kultuer, sosjology, ekonomy, etnysk erfskip, geografy en floara en fauna fan 'e
seis steaten oan te jaan, of gewoan as in ôfkoarting sadat men al dy relatyf
lytse steatsjes net hoecht op te neamen.

De ierste kolonisaasje fan it gebiet fûn plak yn 1620, doe't oan 'e kust de
Plymouth-koloanje stifte waard. Tsien jier letter sette in groep puriteinen him
nei wenjen yn Boston, dêr't se Massachusetts stiften. Yn 1633 fûn de earste
kolonisaasje fan Konettikut plak, en yn 1636 dy fan Rhode Island. Fermont,
Nij-Hampshire en Maine hearden earst lange tiid ta Massachusetts, en makken har
dêr pas letter fan los, mei Maine as lêste, yn 1820. Oardel iuw lang spilen de
Nijingelânske kolonisten in wichtige rol yn 'e oanhâldende oarloggen fan 'e
Britten tsjin 'e Frânsen en harren Yndiaanske bûnsgenoaten, om 'e hegemony yn
Noard-Amearika, oant de Frânsen yn 1863 definityf frijwol al harren koloniale
besittings dêre opjaan moasten.

Koarte tiid letter ûntstie der yn 'e Nijingelânske koloanjes ferset tsjin it
besykjen fan it Britske parlemint om nije belestings op te lizzen sûnder dat de
fertsjintwurdigers fan 'e kolonisten dêr yn kend wiene. De Boston Tea Party wie
in protest wêrby't kolonisten ferklaaid as Yndianen de ladingen tee fan ferskate
Britske skippen yn 'e haven fan Boston oerboard smieten. Dêrop reägearre it
Britske regear mei in rige strafmaatregels, wêrûnder it ferstellen fan it
selsbestjoer fan 'e Nijingelânske koloanjes, dy't de kolonisten de "Net te
Fernearen Wetten" (Intolerable Acts) neamden. Uteinlik late it konflikt yn 1775
ta in iepen oarloch, wêrby't yn 1776 de Britske autoriteiten út 'e koloanjes
ferdreaun waarden en de ûnôfhinklikheid útroppen waard. Dat wie it oanbegjin fan
'e Feriene Steaten, dy't yn 1783 troch Grut-Brittanje as selsstannich lân erkend
waarden.

Neitiid fûnen guon fan 'e earste en wichtichste bewegings fan 'e Amerikaanske
literatuer, filosofy en keunst harren oarsprong yn Nij-Ingelân. De beide
wichtichste en meast prestizjeuze universiteiten fan 'e Feriene Steaten binne
fêstige yn Nij-Ingelân (de Universiteit fan Harvard, te Cambridge, yn
Massachusetts, en de Universiteit fan Yale, te New Haven, yn Konettikut). De
regio wie de earste yn 'e Feriene Steaten dy't omfoarme waard troch de
Yndustriële Revolúsje. Tsjintwurdich is it in sintrum fan kultuer, ûnderwiis,
technology, genêskunde en it bank- en fersekeringswêzen, mei de stêd Boston as
wichtichste agglomeraasje. Sûnt 1970 is Nij-Ingelân yn polityk opsjoch in
bolwurk wurden fan 'e Demokratyske Partij en fan ûnôfhinklike kandidaten; de
Republikeinen krije der mar selden mear foet oan 'e grûn.

De seis steaten fan Nij-Ingelân hawwe mei-inoar (neffens in offisjele skatting
út 2013) in befolking fan likernôch 14.620.000 minsken op in mienskiplik oerflak
fan 186.459 km², wat in befolkingstichtens fan 78,4 minsken de km² opsmyt. De
befolking is fierhinne fan Noardjeropeesk komôf, mei in oansjenlik groep dy't
Súdjeropeeske foarâlden hat. Neffens sifers út 2006-2008 binne de tolve grutste
etnyske groepen: de Ieren (20,5%), Frânsen en Frânsk-Kanadezen (10,3%),
Italjanen (13,7%), Ingelsen (13,0%), Dútsers (8,2%), Latino's (7,9%), Poalen
(5,5%), Afro-Amerikanen (5,3%), Portegezen (3,4%), Skotten (3,0%), Ulstersen of
Noardierske protestanten (2,0%) en Russen (1,7%). De Frânsen en Frânsk-Kanadezen
binne benammen sterk fertsjintwurdige yn it noarden fan Maine, Nij-Hampshire en
Fermont; yn noardlik Maine libbet in tradysjonele Frânsktalige minderheid dy't
in beskate erkenning fan 'e steatsoerheid genietet. De Portegezen binne fral
konsintrearre yn Rhode Island, wylst Boston en omkriten fan âlds in Iersk
bolwurk wiene en de Italjanen benammen yn westlik Konettikut libje. De
oarspronklike, lânseigen bewenners, de Yndianen, meitsje tsjintwurdich noch mar
in te ferwaarleazgjen persintaazje fan 'e Nijingelânske befolking út.



https://fy.wikipedia.org/wiki/Nicolaus_Copernicus

Nicolaus Copernicus (Nedersaksysk: Koppernigk, Kopernik; Poalsk: Mikołaj
Kopernik) (19 febrewaris 1473, Thorn – 24 maaie 1543, Frauenburg) wie in
belangryk wiskundige, dokter, jurist en stjerrekundige dy't bekend wurden is
troch syn ideeën oer de struktuer fan it sinnestelsel. Dizze gedachten
betsjutten in omkear yn it wittenskiplik tinken fan syn tiid en yn ús wrâldbyld,
de Copernicaanske revolúsje.

Copernicus waard berne as Koppernigk yn Thorn (Toruń) yn West-Prúsen, destiids
krekt as no ûnder Poalsk gesach. Lykas wenst wie yn in tiid dat publisearre
waard yn it Latyn, neamde er himsels mei in ferlatynske foarm fan syn namme:
Nicolaus Copernicus.

Copernicus studearre teology en astronomy oan de universiteiten fan Krakau,
Bologna en Padua. Hy wie dêrom nei alle gedachten ek op'e hichte fan it idee fan
Aristarchus dat de sinne, en net de ierde, it middelpunt fan it hielal foarmet.
Copernicus wurdt beskôge as de grûnlizzer fan de heliosintryske teory, dy't
stelt dat de sinne yn it midden fan it sinnestelsel stiet en dat de planeten dêr
omhinne draaie. Dit yn tsjinstelling ta it destiids wenstige geosintryske
wrâldbyld, dêr't de Ierde en de mins achte waarden it sintrum fan it hielal te
foarmjen. Wol bleau Copernicus by it idee fan Klaudius Ptolemaeus dat de
planeten ienpearige bewegings makken en ek hie dit model noch inkele tsientallen
episykels, korrektive helpsirkels om de baan fan de planeten klopjend te krijen.

Nicolaus Copernicus gie der ek fan út dat alle oare stjerren op deselde ôfstân
fan de Ierde stienen as de sinne, mar wol fier bûten de baan fan de planeet
Saturnus. Hy skreau al syn ideeën yn 1530 op yn in grut wurk, De Revolutionibus
Orbium Coelestium (Oer de omdraaings fan de himellichems).

Hy publisearre dizze teory, dy't yn tsjinspraak wie mei de doetiidske lear fan
de Roomsk-Katolike Tsjerke, pas oan 'e ein fan syn libben yn 1543. Op Copernicus
syn stjerbêd waard him it earste eksimplaar fan syn boek oerhannige. Doe die
lykwols bliken dat de útjouwer der in foaropwurd oan tafoege hie, dêr't yn stie
dat it heliosintryske wrâldbyld foaral sjoen wurde moast as in wiskundich model
en net as de realiteit.

De Roomsk-katolike tsjerke naam gjin stelling yn foar of tsjin Copernicus, omdat
syn teory net as gefaarlijk beskôge waard omdat de troch him oanfierde
arguminten lang net oertsjûgjend wiene; de persizens fan syn teory koe doe ek
noch gjin sprekken lije. Opposysje fan tsjerklike side tsjin Copernicus syn
teory kaam earst doe't protestantske teologen dy teory net yn oerienstimming
fûnen mei de bibel. Earst doe't Galileo Galileï de tinkbylden fan Copernicus
ûnderboude en fersprate, waard it wurk fan Copernicus ek troch de
Roomsk-katolike tsjerke op 'e Index librorum prohibitorum, de list fan ferbeane
boeken, fan 1616 set. It boek waard yn 1758 wer fan de list ôf helle neidat der
in pear korreksjes op oangebracht wiene. Galilei rekke oars wol slim yn konflikt
mei de tsjerke. Hy waard yn de ban dien en krige de lêste tsien jier fan syn
libben hûsarrest oplein troch Paus Urbanus VIII.

Copernicus stoar yn 1543 yn Frauenburg (it tsjintwurdige Frombork yn Poalen) yn
it Ermland en waard dêr yn de katedraal begroeven. Tsjintwurdich is der yn 'e
katedraal en de bygebouwen in museum oer Copernicus.

Foar de yngang fan it kastiel fan Olsztyn stiet in brûnzen stânbyld fan
Copernicus.



https://fy.wikipedia.org/wiki/Nederl%C3%A2nske_Antillen

De Nederlânske Antillen (Papiamintsk: Antias Hulandes) wienen oant 9 oktober
2010 in lân binnen it Keninkryk fan de Nederlannen, besteande út fiif eilannen
yn de Karibyske See dy't by twa eilannegroepen fan de Lytse Antillen hearre. De
totale lânoerflakte wie 800 km², mei in ynwennertal fan 225.369 (2008). De
befolkingstichtens lei dêrmei op 281,7/km² (2008). De haadstêd en tagelyk
fierwei de grutste stêd fan de Nederlânske Antillen wiei Willemstêd op it eilân
Kurasau.

De Nederlânske Antillen, as oantsjutting fan alle Westyndyske eilannen fan it
Keninkryk wurde al noch beskôge as ien fan de sibskipslannen.

De eilannen waarden oan de ein fan de 15e iuw troch Alonso de Ojeda ûntdekt en
yn 1634 troch de West-Yndyske Kompanjy op de Spanjerts ferovere. Yn de rin fan
de tiid wienen de eilannen in pear kear yn hannen fan oare Europeeske
mogendheden en hienen se –yn wikseljende gearstallings– ferskate
bestjoersfoarmen. Oan dizze koloniale status kaam in ein doe't op 15 desimber
1954 nei acht jier ûnderhanneljen it Statút foar it Keninkryk fan de Nederlannen
troch Nederlân, Suriname en de Nederlânske Antillen ûndertekene waard. Op dat
stuit bestienen de Nederlânske Antillen ut Arûba, Bonêre, Kurasau, Saba,
Sint-Eustasius en in part fan it eilân Sint-Marten.

Op 1 jannewaris 1986 krige Arûba in status apart. Dat hold yn dat Arûba de
status fan lân binnen it Keninkryk krige. Tagelyk waard ôfpraat dat Arûba op 1
jannewaris 1996 ûnôfhinklik wurde soe. Yn 1994 waard op fersyk fan Arûba it
foarútsjoch op ûnôfhinklikheid foar Arûba skrast.

Op 2 novimber 2006 waard tusken Nederlân, Kurasau en Sint-Marten in akkoard
sluten, op grûn wêrfan dizze beide eilannen in status apart binnen it Keninkryk
krigen soenen, lykas dy fan Arûba. Earder wienen al ôfspraken makke dêr't Saba,
Sint-Eustasius en Bonêre de status fan iepenbier lichem by krigen, en dan
ferlykber mei dy fan in Nederlânske gemeente. Nederlânske wetjouwing sil dêr
ûnder kondysjes yn it plak komme fan de Antiljaanske. De ynwenners meie stimme
foar de Twadde Keamer en it Jeropeesk Parlemint. Kurasau en Sint-Marten hâlde
har eigen wetjouwing. Der kaam in Mienskiplik Hof fan Justysje foar Nederlân,
Kurasau en Sint-Marten. Nederlân naam de skulden fan de Antillen (4 miljard
gûne) oer. Yn ruil dêrfoar meie de eilannen gjin lienings mear ôfslute. De
Nederlânske Antillen soenen as lân binnen it Keninkryk op 15 desimber 2008
ûntbûn wurde. Dat is lykwols net slagge. De beslissing waard nommen op it
polityk oerlis fan 30 septimber 2009, dat op Kurasau fiere waard tusken
steatssekretaris Ank Bijleveld fan Kenkrykrelaasjes en de ferantwurdlike
politisy fan de Nederlânske Antillen en de ôfsûnderlike eilannen. Doe waard
besletten dat de Nederlânske Antillen as lân op 10 oktober 2010 opheft wurde
soenen. Op dy datum waarden Kurasau en Sint-Marten selsstannige lannen binnen it
Keninkryk. Bonêre, Sint-Eustasius en Saba waarden bysûndere gemeenten fan
Nederlân.

Arûba, Bonêre en Kurasau hearre ta de Underwynske Eilannen en lizze foar de kust
fan Fenezuela (Súd-Amearika). De oare trije eilannen hearre ta Boppewynske
Eilannen en lizze east fan Porto Riko.

It gebiet fan it Keninkryk op Sint-Marten is allinnich de súdlike helte fan it
eilân Sint-Marten. De noardlike helte heart ta it Frânske oerseeske departemint
Gwadelûp.

Kurasau wie it grutste en befolkingsrykste eilân fan de Nederlânske Antillen.
Bonêre wie it twad-grutste en tinst befolke eilân. Karakteristyk foar
Sint-Marten is it hege oantal bûtenlanners (ynwenners mei in oare as de
Nederlânske nasjonaliteit): 49% fan de befolking komt earne oars wei. Op alle
eilannen wurkje in soad arbeiders út de regio: op de Boppewynske eilannen komme
se meastentiids fan Haïty, de Dominikaanske Republyk en Porto Riko, op de
Underwynske eilannen komme se benammen út Fenezuela.

De offisjele talen fan de Nederlânske Antillen wienen sûnt 2007 Nederlânsk,
Ingelsk en Papiamintsk. Papiamintsk is de folkstaal op de Underwynske eilannen.
It is in kreoaltaal basearre op Portegeesk of Spaansk, mei in soad Nederlânske
en ek Ingelske en Frânske ynfloeden. Op de Boppewynske eilanden is Ingelsk de
folkstaal. De skoallen wienen altyd Nederlânsktalich, mar yn de lêste jierren
fan it lân wie besluten om op de basisskoallen it Papiamintsk en Ingelsk as
ûnderwiistaal yn te fieren. De middelbere skoallen bleaunen Nederlânsktalich,
omdat men gebrûk makket fan itselde Sintraal Skriftlik Eineksamen as yn Nederlân
en omdat in soad skoalbern nei de middelbere skoalle heger ûnderwiis yn Nederlân
folgje.

De Antiljaanske literatuer is benammen skreaun yn it Nederlânsk en Papiamintsk,
foar in lyts part ek yn it Ingelsk en Spaansk.

De Nederlânske Antillen binne fierwei meast roomsk-katolyk. Dêrneist binne der
op de Boppewynske eilannen grutte protestantske mienskippen (pinkstergemeenten,
metoadisten, baptisten, sândedeisadvintisten en anglikanen). Op Kurasau en
Sint-Marten bestiet dêrneist fan âlds in frij grutte Joadske mienskip. Ek
bestiet der op Kurasau en Sint-Marten in moslimmienskip.

De gûverneur stie noed foar it algemien belang fan it Keninkryk en seach der op
ta dat troch wetjouwings- en bestjoersorganen yn de Nederlânske Antillen gjin
beslissings nomd waarden dy't de ienheid fan it Keninkryk skea dwaan koenen of
dy't stridich binne mei de bepalingen fan it Keninkryksstatút of mei in
ynternasjonale regeling. De útfierende macht lei by de gûverneur yn gearwurking
mei de Ried fan Ministers.

Tradisjoneel levere elk eilân fan de Nederlânske Antillen ministers foar it
sintrale regear. De ministerried wie ferantwurding skuldich oan de
folksfertsjintwurdiging, de Steaten fan de Nederlânske Antillen (te fergelykjen
mei de Twadde Keamer yn Nederlân).

Elk eilângebiet hie in eigen bestjoer dat bestiet út de eilânsried, it
bestjoerskolleezje en de bewâldhawwer. De eilânsrieden fan Kurasau (21 leden),
Bonêre (9 leden), Sint-Marten (11 leden), Saba (5 leden) en Sint-Eustasius (5
leden) fertsjintwurdigen de befolking fan it eilângebiet. De leden waarden foar
fjouwer jier keazen. It bestjoerskolleezje en de bewâldhawwer wienen ferlykber
mei it kolleezje fan boargemaster en wethâlders yn in Nederlânske gemeente. It
bestjoerskolleezje foarme it deistich bestjoer fan it eilângebiet en fierde de
besluten fan de Eilânsried út.

Binnen de Jeropeeske Uny hienen de Nederlânske Antillen de status fan lannen en
gebieten oersee (LGO).

Yn 2010 binne Bonêre, Saba en Sint-Eustasius Nederlânske gemeenten gelyk wurden.
Kurasau en Sint-Marten binne krekt as Arûba autonome lannen binnen it Keninkryk
fan de Nederlannen wurden. De Nederlânske Antillen binne dêrmei ophâlden te
bestean.

De ekonomy fan de Nederlânske Antillen stipe op trije pylders: it toerisme, de
ierdoalje en de (finansjele) tsjinstferliening. De ynfloed en de groei fan eltse
sektor ferskilt sterk fan eilân ta eilân. De oalje-yndustry, ferfierssektor,
havenaktiviteiten en finansjele tsjinstferliening binne essinsjeel foar de
ekonomy fan Kurasau. Willemstêd hat ien fan de grutste havens yn de regio. De
oare grutte eilannen hawwe har spesjalisearre yn de toeristyske sektor. De
Antiljaanske ekonomy wie dêrtroch hiel bot op it bûtenlân oriïntearre en foar in
grut part ôfhinklik fan ymport. De Nederlânske Antillen wienen gjin lid fan de
Jeropeeske Uny, mar se wurde der wol mei assosjearre. Dat biedt in tal
hannelsfoardielen. De Antilliaanske munt wie de Antiljaanske gûne, dy't keppele
wie oan de Amerikaanske dollar.



https://fy.wikipedia.org/wiki/Mongoalje

Mongoalje is in lân yn it Sintraal-Aazje. De haadstêd is Ulaanbaatar en de
presidint fan de republyk is sûnt 2009 Tsakhiagiin Elbegdorj.

It lânskip fan Mongoalje wurdt yn it westen domineare troch it Altay-berchtme
mei piken oant 4300 meter hichte en it Sjangay-berchtme boppe de 3500 meter
hichte. Heechlân tusken de 1000-1500 meter leit yn it easten. It noardeasten
bestiet út taiga. It oare part is woastyn en steppe, nei it suden oergeand yn de
Gobywoastyn.

De heechste punt yn Mongoalje is Küiten Pyk yn it Tavan bogd massyf yn it fiere
westen op 4.374 meter. It streamgebiet fan Uvs Nuur Mar, dat dield wurdt mei de
Tuva Republyk yn Ruslân, stiet op de Wrâlderfgoedlist. It meastepart fan it lân
is hiet yn de simmer en ekstreem kâld yn de winter, mei temperatuer trochsneden
yn jannewaris dy't lêger lizze as -30 °C.

Oant en mei de ein fan de midsiuwen giet de skiednis fan Mongoalje lykop mei dat
fan it hiele steppegebiet fan Euraazje. Dizze skiednis jout it byld fan hieltyd
wikseljende machtskonsintraasjes, foarme troch federaasjes fan nomadestammen.
Ferskate folken hawwe dêrby belutsen west, û.o. de Skyten, Sarmaten, Turken,
Mongoalen en Toengoezen. Healwei de 12e iuw wienen de Mangchol, de echte
Mongoalen, in lytse stam yn it gebiet fan de Onon en de Keroelen. Besibbe
stammen yn Mongoalje wienen de Tartaren, dy't harren namme jûn hawwe oan de
letter Turksk-Mongoalyske hearskers fan Ruslân.

Jengis Kaan slagge dêryn, troch al dizze folken oan him te ûnderwurpen, de
grûnslach te lizzen foar de Mongoalske wrâldmacht. Foar syn dea ferdielde hy syn
ryk ûnder syn fjouwer soannen. In pakesizzer fan Jengis Kaan, Batoe stifte it
Russyske Mongoalenryk fan de Gouden Horde. Yn 1258 waard it Kalifaat fan Bagdad
troch Hoelagoe ferneatige en yn 1279 wie in Soengryk yn Súd-Sina alhiel troch
Koebilai-Kaan ferovere. Hy festige him as earste keizer fan de Juan-Dynasty
Tsjin de ein fan de 13e iuw wie dat Mongoalenryk útinoar fallen yn in tal
selsstannige steaten. Yn 1368 waard de lêste Juan-keizer út Sina ferdreaun troch
de Ming. De Mongoalen yn Perzje en Ruslân stapten oer op it islamityske leauwen.

Yn de súdwestlike parten fan it Mongoalenryk bleaunen de Mongoalske tradysjes it
langst bewarre. Lettere feroverers as Timoer Lenk en Baboer soenen harren noch
op dizze tradysjes beroppe. De Mantsjoe-dynasty wreide de Sineeske hearskippij
oer Mongoalje út. Yn de 17e iuw wei sprake fan in Binnen-Mongaalje en in
Bûten-Mongoalje, hokker ûnderskied te krijen hie mei de gebieten súdlik en
noardlik fan de Goby-woastyn. It suden kaam foarfêst yn Sineeske hannen, it
noarden hâlde foar in grut part har politike en kulturele selsstannigens.
Bûten-Mongoalje ferklearre har yn 1911 by de fal fan de Mantsjoe-Dynasty
selsstannich.

Yn 1919 besette Sineeske troepen it lân. In koart skoft hearske de Witte
generaal Roman von Ungern-Sterbern, oan waans bewâld it Reade leger in ein makke
soe. In Mongoalske regearing waard oansteld dy't troch de Sowjet-Uny
kontrolearre waard.

Etnyske Mongoalen meitsje om-ende-by 85% fan de befolking út. Hjirfan binne de
Kalka mei 90% de grutste kloft. It oare 10% omfiemje Buryats, Durbet Mongoalen
en oaren yn it noarden en Dariganga Mongoalen yn it easten. Turkske
befolkingskloften as de (Kazaks, Tuvans, en Chantuu (Oezbeken) foarme de oare 7%
fan de Mongoalske befolking. De rest binne etnyske Sinezen.

De offisjele taal fan Mongoalje is it Mongoalysk, en wurdt sprekke troch 90% fan
de befolking. Der is in grut ferskaat oan dialekten. Yn it westen fan it lân
wurde Kazaks en Tuvan, beide Turkske talen, sprutsen.

Tsjintwurdich wurdt it Mongoalsk skreaun mei gebrûk fan it Syrillysk alfabet,
lykwols waard yn it ferline in eigen (Mongoalysk) skrift brûkt. It skrift soe
offisjeel yn 1994 opnij yn gebrûk nommen wurde, mar hat noch hieltyd net plak
fûn omdat de âldere generaasje it net went is te brûken.

It Russysk is de meast brûkte bûtenlânske taal yn Mongoalje, folge troch it
Ingelsk dat hieltyd mear opgong fynt.

Neffens de CIA World Factbook heart de helte fan de Mongoalske befolking ta it
Boedistyske leauwen, 40% hat gjin leauwen, 6% binne Sjamanist, Bahá'í en
Kristen, en 4% is Moslim.



https://fy.wikipedia.org/wiki/Molke

Molke is in floeistof ( in emulsy fan fetdrippen yn wetter)en wurdt troch
froulike sûchdieren oanmakke foar harren jongen. De molke fan de frou (minske)
wurdt tate neamd. Minsken drinken ek molke fan bisten, lykas fan kij en skiep.
Molkeprodukten (meastentiids fan kij, skiep of geiten) binne tsiis, bûter,
rjemme en waai. Molke bestiet út fetten, aaiwiten, sûker en sâlten. Meastenttids
wurdt kowemolke brûkt as minsklike konsumpsje. Ien liter kowemolke wêget 1030
gram. Geitemolke en skieppemolke wurde minder brûkt as komolke. Yn Jeropa en
Ruslân wurdt ek wol hynstemolke produsearre. Buffelmolke wurdt hast allinne
brûkt foar de produksje fan tsiis. Eartiids waard ezelinnemolke ek wol brûkt yn
pleats fan tate, omdat de gearstalling dêrmei noch wol oerienkomt. Yn it noarden
fan Skandinaavje en Ruslân wurdt ek wol rindiermolke brûkt. Molke is in boarne
fan kalsium dy't goed is foar sterke bonken

Foar it better bewarjen fan molke wurdt raumolke yn'e molkfabryk bewurke middels
in tal prosessen. Om molke langer hâldber te hâlden moatte de measte baktearjes
deamakke wurde. Seane molke hat grif in oare smaak, dus moat der in lykwicht fûn
wurde tusken hâldberheid en smaak.

hjirfan dus ek net fêst. It hinget ek ôf fan it seizoen. It wurdt ek wol
boerelânmolke neamd

Fan molke kinne ferskate suvelprodukten makke wurde, bygelyks jochert, fla,
sûpe, bûter en tsiis.



https://fy.wikipedia.org/wiki/Mo_Yan

Mo Yan (yn it Mandarynsk: 莫言) (17 febrewaris 1955) is in Sineesk skriuwer dy't
yn it westen fral bekendheid krige troch twa fan syn romans dy't de basis
foarmje fan de film It reade nôtfjild. Syn wurk is oerset yn in soad talen. Yn
2012 krige Mo Yan de Nobelpriis foar de Literatuer.

Mo Yan waard berne yn in lânbouhúshâlding yn it Gaomi-distrikt yn de provinsje
Shandong fan Sina. Hy ferliet de skoalle tidens de Kulturele revolúsje om te
wurkjen yn in oaljeferwurkjend fabryk. Yn 'e âldens fan tweintich jier waard er
soldaat fan it Folksbefrijingsleger. Yn 1981 begûn er te skriuwen wylst er noch
tsjinne as soldaat. Trije jier letter waard er learaar oan de ôfdieling
literatuer fan de Kulturele Akademy fan it leger.

"Mo Yan", dat yn it Sineesk "praat net" betsjut, is in pseudonym. Syn echte
namme is Guan Moye (管谟业). Mo Yan hat ferklearre dat er dy auteursnamme keas
doe't er syn earste roman skreau om himsels yn it sin te bringen om net te folle
te sizzen, omdat yn Sina iepenens net wurdearre wurdt.

Mo Yans wurken binne benammen in foarm fan sosjaal kommentaar. Hy wurdt sterk
beynfloede troch de politike krityk fan Lu Xun en it magysk realisme fan Gabriel
Garcia Marquez. Mei help fan skitterjende, komplekse en faak grafyske
gewelddiedige bylden slagget it Mo Yan de lêzer yn de kaleidoskopyske universums
fan syn ferhalen te loadsjen. In protte fan syn ferhalen spylje har ôf yn 'e
omkriten syn berteplak Gaomi yn de provinsje Shandong.

Mo Yan is tige produktyf: hy skreau syn roman Libben en dea putsje my út
(Sineesk: 生死疲劳) yn mar 43 dagen. Ma Yan hat tsientallen koarte ferhalen en
romans publisearre.



https://fy.wikipedia.org/wiki/Midingelsk

It Midingelsk is de histoaryske foarm fan it Ingelsk sa't dat tusken 1066 en
likernôch 1500 sprutsen waard, en dy't him út it Aldingelsk ûntjoech. Yn dy
snuorje kaam it Ingelsk ynienen (troch de Normandyske Ynfaazje fan 1066) ûnder
in withoe sterke ynfloed fan it Frânsk te stean. Sterk útinoar rinnende
regionale farianten bleaune oant de fjirtjinde iuw njonken it Anglo-Frânsk yn
gebrûk. Oan 'e ein fan it Midingelske tiidrek ûntstiene der wer ferskillende
skriuwdialekten, lykas it saneamde London Standard, dêr't de moderne Ingelske
standerttaal, sis mar it Oxford English fierhinne op basearre is. It Midingelsk
hie, oars as it hjoeddeiske Nijingelsk, dat derút ûntstien is, noch fjouwer
namfallen.

It wichtichste literêre wurk yn it Midingelsk wie The Canterbury Tales fan
Geoffrey Chaucer. The Canterbury Tales is in samling ferhalen dy't as in
ramtfertelling beskreaun binne. De ramtfertelling omfiemet 23 ferhalen fan
pylgers dy't ûnderweis binne nei de Katedraal fan Canterbury.



https://fy.wikipedia.org/wiki/Miami

Miami is in stêd dy't oan 'e Atlantyske kust fan 'e súdwestlike Amerikaanske
steat Floarida leit. It is it haadplak fan Miami-Dade County, en hie, neffens in
offisjele skatting út 2012, in befolking fan krapoan 415.000 minsken. Hoewol't
de stêd dus net iens sa oergrut is, foarmet Miami de grutste stêd en it sintrum
fan 'e Súdflorideeske Stêdekloft (South Florida Metropolitan Area), mei yn
totaal mear as 5½ miljoen ynwenners, dy't bestiet út in protte lytsere stêden,
lykas Fort Lauderdale, West Palm Beach, Boca Raton, Miami Beach, North Miami en
South Miami. In oar bekend plak yn Súd-Floarida, South Beach, is feitliken in
wyk fan Miami.

Miami leit op in útstrutsen flakte tusken it moerasgebiet fan 'e Everglades yn
it westen en de Baai fan Biscayne, dy't ûnderdiel útmakket fan 'e Atlantyske
Oseaan, yn it easten, op it plak dêr't de de rivier de Miami útmûnet yn 'e see.
De hichte fan it lân leit foar it meastepart om 'e 2 m boppe seenivo hinne, en
komt yn elts gefal nea boppe de 12 m út. De legere parten fan 'e stêd lizze oan
see, wylst de hegere stikken op 'e saneamde Miami-rotsrichel boud binne. Yn 'e
Baai fan Biscayne lizze ferskate hûnderten keunstmjittich oanleine
barriêre-eilannen, om by min waar de weagen te brekken, en op 'e grutste beide
dêrfan binne de wyk South Beach en de selsstannige stêd Miami Beach boud.
Trochdat de Golfstream, in waarme oseaanstreaming, net mear as 24 km út 'e kust
fan Miami noardoan rint, bliuwt it klimaat fan 'e stêd it hiele jier troch waarm
en myld.

De streek dêr't no Miami leit, waard al tûzenen jierren bewenne ear't de earste
kolonisten fan Jeropeesk komôf har dêr fêstigen. Tusken de Iere Midsiuwen en
1566, doe't de ûntdekkingsreizger Pedro Menéndez de Avilés de krite út namme fan
kening Filips II ta Spaansk gebiet ferklearre, libben der de Tekwesta-Yndianen.
Yn 1567 waard der in Spaanske missy oanlein. Iuwenlang hiene Spanje en
Grut-Brittanje it om bar foar it sizzen yn Floarida, en yn 1821 stie Spanje it
gebiet ôf oan 'e Feriene Steaten.

Miami waard fjouwer jier letter stifte, yn 1825, en neamd nei de rivier de
Miami, dy't wer ferneamd wie nei de histoaryske Mayaimy-Yndianen, dy't ienris om
'e Okeechobeemar hinne libben. Yn 1836 leine de Amerikanen Fort Dallas as
legerbasis yn it gebiet oan, as ûnderdiel fan harren strategy om it
Floarida-territoarium te kolonisearjen en de lânseigen Seminoale-Yndianen
derûnder te krijen en te deportearjen. Under de Twadde Seminoalske Oarloch waard
der om Miami hinne fûleindich fochten.

Miami stiet derom bekend dat it de iennichste grutte Amerikaanske stêd is dy't
ta stân kommen is troch de ynspannings fan in frou, Julia Tuttle, in rike dame
út Cleveland, yn Ohio, dy't har yn Miami nei wenjen sette om dêr sitrusfruchten
te kweken. Oan 'e ein fan 'e njoggentjinde iuw oertsjûge hja Henry Flagler, in
spoarmagnaat, derfan om syn Florida East Coast Railway troch te lûken nei Miami.
Tegearre mei de strange winter fan 1895 op 1896 wie dat yn fan 'e krúsjale
eleminten dy't de groei fan Miami ta in wrâldstêd mooglik makken. Op 28 july
1896 krige Miami offisjeel de status fan stêd; it hie doe krekt justjes mear as
300 ynwenners.

Yn 'e earste desennia fan 'e tweintichste iuw, benammen yn 'e tweintiger
jierren, draaide de ekonomy fan Miami as in tierelier, wylst de stêd in
eksplosive befolkingsgroei koe fanwegen alle noarderlingen dy't har der nei
wenjen setten. Hoewol't der tebeksetters wiene, lykas de Orkaan fan Miami, yn
1926, en de Grutte Depresje, yn 'e tritiger jierren, hiene sokke dingen gjin
bliuwend effekt. Tsjin 1940 hie Miami in befolking fan goed 170.000 minsken. Yn
'e Twadde Wrâldoarloch waard de stêd in marinebasis dêr't de Amerikanen de
Dútske dûkboaten wei besochten oan te pakken.

Nei't Fidel Castro en syn kommunisten yn 1959 op Kuba oan 'e macht kommen wie,
folge der foar Miami in nije befolkingseksploazje, diskear fan rike Kubanen dy't
harren eilân ûntflechten. Letter folge in eksodus fan minder rike Kubanen, en
fan 'e sechstiger jierren ôf sette him yn Miami ek in grutte Portorikaanske
mienskip nei wenjen. Sadwaande is Miami no de op ien nei grutste Amerikaanske
stêd (nei it Teksaanske El Paso) mei in Spaansktalige mearderheid. Fan 'e
njoggentiger jierren ôf ûntstie der ek in grutte Haïtiaanske mienskip yn Miami,
mar dy bestiet foar in grut part út yllegalen, en hat net de maatskiplike
gearhing en politike macht dêr't benammen de Kubaanske mienskip om bekendstiet.

Yn 'e tachtiger en njoggentiger jierren hie Miami, yn 'e mande mei hiele
Súd-Florida, te krijen mei slimme sosjale swierrichheden, feroarsake troch
drugssmokkel en drugsoarloggen, eat dat buorkundich makke waard troch de
ikoanyske plysjesearje op 'e tillefyzje út 'e jierren tachtich, Miami Vice. Yn
1992 waard der fierders noch foar miljarden dollars skea oanrjochte en foelen
der ferskate deaden, doe't de Orkaan Andrew oer de stêd hinne raasde. Hoewol't
der soms rasiale spannings wiene, ûntjoech Miami him yn 'e twadde helte fan 'e
tweintichste iuw dochs ta in wrâldstêd fan betsjutting

Hjoed de dei is Miami in tige wichtich ynternasjonaal sintrum, benammen op it
mêd fan hannel, finânsjes, kultuer, de media, de film- en tillefyzjeyndustry en
keunst. It waard yn 2008 troch it toanoanjaande Amerikaanske tydskrift Forbes
Magazine útroppen ta "Amearika's Skjinste Stêd". Yn it sintrum fan Miami en
omlizzende kriten fan Súd-Floarida is de grutste konsintraasje fan
ynternasjonale banken húsfêste fan 'e hiele Feriene Steaten. De haven fan Miami
is al jierrenlang de wichtichste en meast besochte haven fan krûsskippen fan 'e
wrâld.

Neffens gegevens fan 'e folkstelling fan 2010 wie doe fan 'e befolking fan Miami
13,6% âlder as 65 jier en 18,8% jonger as 18 jier. Fierders bestie 44,6% fan 'e
húshâldings út ien persoan, wylst 27,3% fan 'e befolking ûnder de earmoedegrins
libbe. Wat de etnyske opbou fan 'e befolking oangiet, dy wie yn 2010 sa: 11,9%
blanken; 70,0% Latino's; 1,0% Aziaten; 16,2% swarten; 0,3% Yndianen; 0,6% oaren
of fan mingd etnysk komôf.

Fierwei de grutste etnyske groep yn Miami wurdt foarme troch de Kubanen, mei
34,4% fan 'e befolking. Oare oansjenlike groepen binne Nikaragûanen (7,2%),
Haïtianen (4,4%), Kolombianen (3,2%) en Portorikanen (3,2%). Yn 2010 wie 58,1%
fan 'e ynwenners fan Miami bûten de Feriene Steaten berne (wêrfan't 41,1% him ta
Amerikaan naturalisearje litten hie). Fan dy 58,1% kaam 95,4% út
Latynsk-Amearika. Op taalkundich mêd waard fêststeld dat yn 2010 70,2% fan 'e
befolking fan Miami yn 'e hûs Spaansk spriek, wylst it Ingelsk mei 25,5% op it
twadde plak kaam. De op twa nei grutste taal wie it Haïtiaansk-Kreoalsk, mei
5,2%.

Miami hat in tropysk moessonklimaat ("Am" yn 'e klimaatklassifisearring fan
Köppen), dat foarme wurdt troch fjouwer dingen: de lizzing op seenivo; de
sitewearring oan 'e kust; de geografyske posysje krekt boppe de
Kreeftskearkring; en de neite fan 'e waarme Golfstream. Sadwaande hat Miami
hjitte en dampige simmers en koarte, waarme winters, wêrby't it winterdeis
trouwens dúdlik drûger is as by 't simmer. Hertsje winter, yn jannewaris, is it
yn Miami yn trochsneed 24,5 °C, wylst de temperatuer sels by ekstreem waar
frijwol nea ûnder de 2 °C komt.

It moessonseizoen begjint yn maaie en einiget yn oktober; yn dat part fan 't
jier leit de temperatuer yn trochsneed tusken de 29 en de 35 °C, mank geand mei
in hege luchtfochtichheidsgraad, dy't it folle waarmer oanfiele lit as dat it
eins is. Middeis saksearret de hjittens yn 'e regel wat troch it ûntstean fan
swierwaar of in seestrûzerke dat fan 'e Atlantyske Oseaan ôf troch de stêd hinne
waait. De temperatuer giet dêrtroch omlegen, mar it bliuwt noch altyd sa near as
in podde.

De kjeld- en hjittensrekôrs binne yn Miami –2,8 °C op 3 febrewaris 1917 en 38 °C
op 21 july 1940. Sniefal is yn Miami noch nea fêstlein, al besteane der
bewearings dat der wat fallen is op 19 jannewaris 1977; as dat echte snie wie,
teide it lykwols sa fluch wei, dat der gjin bewiis fan fêstlein wurde koe. It
orkaanseizoen, ta einbeslút, rint fan begjin juny oant ein novimber, al kinne
der ek orkanen bûten dy tiid fan 't jier foarkomme. De heechste kâns op orkanen
hat Miami tusken mids augustus en ein septimber.



https://fy.wikipedia.org/wiki/Mekka

Mekka (مكة of مكة المكرّمة Makka al-Mukarrama) (1.294.168 ynwenners (2004)) is
de haadstêd fan de provinsje Mekka yn Saûdy-Araabje yn de histoaryske regio
Hidjaz. It leit 73 kilometer fan Djedda, yn de sânige Abrahamfallei op 277 meter
boppe seenivo en 80 km fan de Reade See.

De stêd is de wichtichste stêd yn de islam, en de hadj, de pelgrimaazje nei
Mekka, is ferplicht foar alle moslims dy't it finansjeel en wat sûnens oangiet
dwaan kin. Foar Moslims is de al-Masjid al-Haram, de moskee mei de Ka'aba it
wichtichste plak op de wrâld. Sawol de stêd as de moskee binne strang ferbean
foar eltsenien dy't gjin moslim is.

De Aleksandrynsk wittenskipper Ptolemaeus (87-150) neamt yn syn wurk Geographia
it plak Makuraba; moslimhistoarisy tinke dat hy dêr Mekka mei bedoelde.

Foardat de islam ûntstien wie soe Mekka al in wichtige hannelsstêd west hawwe.
Neffens Arabyske histoaryske boarnen wie der bygelyks sprake fan hannel mei it
doetiidsk Byzantynske, Perzyske en oare riken, mar yn de talen fan dy lannen
wurdt nea sprutsten oer Mekka. Foar in hannelsstêd wie de lizzing geografysk
sjoen lykwols in stik minder as dat fan de tichtby lizzende stêd Taif.

Mekka luts in protte hannel oan troch de Ka'aba. Dat hillichdom - tsjintwurdich
it wichtichste bouwurk yn de islam - wie doedestiids in heidensk hillichdom. De
Ka'aba ferskilde fan oare hillichdommen yn Araabje, meidat it pretindearre in
universeel hillichdom te wêzen. Nei't sein waard ferbleaune alle 360 goaden fan
it foar-islamitysk Araabje yn dat hillichdom. It hillichdom luts besikers oan.
De stam de Koeraisj kontrolearre yn de seisde iuw de Ka'aba en dêrmei ek de
hannel.

De Abessinen, kristenen dy't oarspronklik út Etioopje kammen, hienen yn de rin
fan de seisde iuw in tsjerke bod Sanaa, no de haadstêd fan Jemen. Sy foelen yn
it Jier fan de Oaljefant, fermoedlik 570 of 571, mei oaljefanten Mekka oan.

Yn itselde jier waard neffens de oerlevering Mohammed berne yn Mekka. Syn krekte
bertedei is net bekend en hy wist dy sels nei alle gedachten ek net, omdat soks
yn dy tiid net gebrûklik wie.

Doe hy fjirtich jier âld wie ûntfong er syn earste Iepenbiering yn de grot Hira,
sa'n 3 kilometer bûten Mekka. In protte Iepenbierings folgen noch en dy binne
letter allegear fêstlein yn de Koran. De Mekkanen moasten earst neat hawwe fan
Mohammed. Yn 622 besleat er dan ek om fuort te gean nei Jathrib (it lettere
Medina). Dy saneamde hidjra foarme letter it begjin fan de islamityske
jiertelling. Acht jier letter gie Mohammed nei Mekka werom, dêr't hy yn 632
stoar.

Nei Mohammed syn dea hawwe de earste fjouwer kalyfs noch fan Mekka út regearre,
mar dêrnei waard it sintrum fan macht ferset nei Damaskus en letter Bagdad.
Hoewol't Mekka de wichtichste stêd bleau, bleau har ekonomyske posysje beheind.

Oant 1924 hienen de Sjarifen fan Mekka it bewâld oer Mekka en de Hidjaz. De
sjaryf wie in streekrjochte ôfstammeling fan Mohammed. De lêste sjaryf dy't oer
de krite regearre wie Hoessein ibn Ali. Nei it tiidrek fan Sjarifen waard it lân
in part fan Saûdy-Araabje.

Ien fan mar in pear net-moslims dy't it slagge de stêd te besykjen wie de Britse
ûntdekker Sir Richard Burton yn 1853. Troch himsels as in Afghaanske moslim te
fermommen wist er Mekka yn te kommen. Hy lei syn ûnderfinings fêst yn Personal
Narrative of a Pilgrimage to Al Madinah and Meccah. De Nederlanner Christiaan
Snouck Hurgronje besocht de stêd yn 1887, wylst er him foardie as bekearling.

Yn it Frysk en Nederlânsk wurdt mekka ek wol as namme brûkt foar oarsoartige
reisdoelen, nammentlik foar oarden dy't 'beafeartsgongers' lûke fan
net-religieuze aard, yn de útdrukking it mekka fan .... Sa wurdt Las Vegas wol
it 'Mekka fan it gokken' neamd, Brussel it 'mekka fan de strips', en Silicon
Valley it 'mekka fan de IT-yndustry'.



https://fy.wikipedia.org/wiki/Mauritsius

Mauritsius is in eilân en lân yn Afrika, en it leit sa'n 855 km beëasten
Madagaskar yn de Yndyske Oseaan. De haadstêd is Port Louis.

Neist Mauritsius bestiet de Republyk Mauritsius út de eilannen St. Brandon,
Rodrigues en de Agalega Eilannen. Mauritius, Rodriguez en it eilân Réunion (dat
by Frankryk heart) foarmje meielkoar de Maskarenen-arsjipel, neamd nei de
Portugees Don Pedro Mascarenhas, dy't as ien fan de earsten op Mauritius oan wâl
kaam.

Der binne oanwizings dat de Arabieren om it jier 1000 hinne al fan it bestean
fan it eilân ôfwisten. Fêst stiet dat de Portegezen yn it begjin fan de 16e iuw
op Mauritsius oan wâl kamen. Sy brûkten it eilân as tuskenstop op harren
seereizen, mar festigen harren dêr net.

It eilân wie noch ûnbewenne, doe't yn 1598 foarsichtich kolonisearre waard troch
de Feriene Eastyndyske Kompanjy. It eilân waard neamd nei Prins Maurits grêve
fan Nassau. Pas fan 1638 ôf waard it eilân echt as haven brûkt mei de bou fan it
fort Freark Hindrik. De Nederlanners bouden dêr sûkerreid, wat noch altiten in
belangryk eksportartikel fan it eilân is. Fierders brochten de Nederlanners dêr
frjemde diersoarten as de geit, apen, rotten ensfh. De ynlânske dodo waard troch
de Nederlanners folslein útrûge.

Om't it eilân yn 1695 troffen waard troch in swiere orkaan ferhuzen de
Nederlanners harren koloanje nei de kaap. Yn 1715 waard Mauritsius kolonisearre
troch de Frânsen, dy't it goed lizzen fûnen op harren rûte nei it Easten. Sy
neamden it eilan Île de France.

Yn 1810 waard it troch de Ingelsen ferovere, dy't it wer 'Mauritius' neamden. By
de Frede fan Parys yn 1814 waard it eilân offisjeel part fan Grut-Brittanje. Pas
yn 1968 krige it eilân syn ûnôfhinklikens, alhoewol't it binnen it Britske
Mienebest bleaun is.

De ynwenners fan Mauritsius stamme foar 68% ôf fan Foaryndjers (meastentiids de
arbeiders op de sûkerplantages); hja wurde ek wol Yndo-Mauritaanjers neamd, 27%
fan de ynwenners Kreoal. Mauritsius hat ek 2% Frânsk-Mauritaanjers
(neikommelingen fan Frânsken) en 3% Sino-Mauritaanjers (neikommelingen fan
Sinezen).

De offisjele taal is it Ingels, mar de fan it Frânsk ôflate Mauritiaansk Kreools
wurdt troch it meastepart fan de befolking sprutsen. Ek oerhearsket it Frânsk yn
de media.



https://fy.wikipedia.org/wiki/Massa_(natuerkunde)

Massa is in natuerkundige grutheid dy't in eigenskip fan matearje oanjout. Dy
eigenskip, dy't omskreaun wurde kin as hoemannichte matearje, utert him op twa
manieren. Oan de iene kant is matearje 'swier', wat ynhâldt dat se gravitaasje
ûnderfynt en oan de oare kant is matearje 'traach', wat ynâldt dat se har ferset
tsjin feroaring fan beweging. Yn it earste gefal is sprake fan swiere massa, yn
it twadde gefal fan trage massa. De SI-ienheid van massa is de kilogram. Fan
objekten op de ierde wurdt de massa meastentiids fêststeld troch it gewicht te
mjitten of mei dat fan bekende massa's te fergelykjen.

De kilogram waard yn 1889 definiearre as de massa fan in stik edelmetaal (in
legearing fan platina mei 10% iridium) dat yn it "Bureau International des Poids
et Mesures" (Sèvres, Frankryk) bewarre wurdt ûnder in lofttichte stjelp. Dizze
itichmassa is lykwols net botte betrouber; it oankleven fan smoargens is frij
goed te foarkommen, mar it ferdampen fan de metalen makket de itichmassa
lichter. Der waarden in pear eksakte kopyen fan dizze 'originele' kilogram
makke.



https://fy.wikipedia.org/wiki/Man_(sekse)

In man is in minske fan it manlik geslacht. Yn it deistich spraakgebrûk wurdt de
oantsjutting 'man' lykwols útslutend brûkt foar in folwoeksen minske fan it
manlik geslacht; ûnfolwoeksen manlju wurdt jonges of bern neamd. Oan 'e oare
kant wurdt yn gearstallings as 'manljus-wc' gjin ûnderskie nei âldens makke. In
minske fan it tsjinstelde geslacht is in frou.

Krekt as by oare manlike sûchdieren ervet it genoom fan in man yn prinsipe in
X-gromosoom fan 'e mem en in Y-gromosoom fan 'e heit. De manlike foetus
produsearret gruttere hoemannichten androgeen en lytsere hoemannichten estrogeen
as de froulike foetus. Dat ûnderskie yn 'e ûnderlinge ferhâlding fan dy
geslachtssteroïden is fierhinne ferantwurdlik foar de fysiologyske ferskillen
tusken manlju en froulju. Yn 'e earste jierren omfiemje dy ferskillen de primêre
geslachtsskaaimerken, wat foar manlju (jonges) delkomt op it hawwen in penis en
in skroatum mei dêryn de testikels (of siedballen), dy't froulju (famkes) net
hawwe.

Under de puberteit wurdt de produksje fan androgeen stimulearre troch beskate
hormoanen, mei as gefolch de ûntjouwing fan 'e sekundêre geslachtsskaaimerken.
Sadwaande nimme de ferskillen tusken de beide seksen dan noch ekstra ta. Dêrop
binne lykwols útsûnderings oangeande ynterseksuële en transseksuële manlju.
Ornaris omfiemje de sekundêre geslachtsskaaimerken by manlju:



https://fy.wikipedia.org/wiki/Maleisk

It Maleisk heart ta de Austronesyske talen en is fan oarsprong de memmetaal fan
de Maleizjers, de ynwenners fan it Maleisyske skiereilân, Súd-Filipinen,
Súd-Tailân, Singapore en parten fan Sumatra.

De taal wurdt sprutsen yn ûnder oare Brûnei, Maleizje en Yndoneezje. Yn dat
lêste lân is Bahasa Yndoneezje in standerdisearre foarm fan ûnder oare it
eardere pasar-Maleisk. Yn Singapore is it ien fan de fjouwer offisjele talen.
Hjir en yn Brûnei wurdt it ienfâldichwei it Bahasa Melayu (Maleiske taal) neamd.

De offisjele standert foar it Maleisk, dy't oerienkommen is tusken Brûnei,
Yndoneezje en Maleizje, is Bahasa Riau, de taal fan de Riouwarchipel, dêr't lang
fan tocht is dat dêr de oarsprong fan de Maleiske taal lei.

Troch de lange histoaryske banden tusken Yndoneezje en Nederlân binne in protte
Maleiske wurden yn it Nederlânsk en Frysk opnommen. Foarbylden binne amok
(amuk), kras (keras), sarong (sarung), toko, bakkeleien (berkelahi), pikeren
(pikir), pisang en kapok (kapuk).

Troch de Arabieren waard it Maleisk earder Jawy neamd. Dat wurd is in
ferbastering fan de namme fan it eilân "Java". Dat waard wer troch de Maleizjers
ûntliend en libbet yn distiid noch troch yn it saneamde Jawyskrift. It
Jawyskrift is in foarm fan it Arabyske skrift dat foar it Maleisk oanpasse is.
Ek yn Tailân wurdt de taal fan (Maleisktalige) moslims út it suden fan it lân
Pattany en omkriten, sa neamd.

Omdat it Maleisk fan eartiids en ek noch fan hjoed brûke wurdt troch sprekkers
fan ferskillende talen om mei elkoar te kommunisearjen hawwe op in protte
plakken yn Yndoneezje en Maleizje mar ek dêrbûten alderlei regionale en
net-regionale farianten ynfloed fan lokale taal of talen ûndergean. Sa wurdt der
ûnderskied makke tusken diverse dialekten, farianten, besibbe talen en op
Maleisk basearre Kreoalske talen, dêr't in oantal goed fan beskreaun is:

Maleisk dan benammen it Pasar Maleisk (ferienfâldige foarm fan Maleisk en de
lingua franca fan de Yndonesyske archipel) wurdt sprutsen troch Yndyske
Nederlanners ("Yndo's") fan de 1ste generaasje, mar it Maleisk of Pasar Maleisk
wie nea de taal fan de Yndo's of de Yndo's fan de 1ste generaasje.

De Yndo's yn de nije republyk krigen trochdat sy de taal min of net behearsken,
problemen mei it praten en learen fan de nije ienheidstaal: it Yndonesysk. It
Pasar Maleisk wie de lingua franca v fan de Yndonesyske archipel. Fan eartiids
waard it Maleisk yn Ynje neamd, fier foardat de wurden Yndoneezje/Yndonesysk
ûntstie. It tsjintwurdige Yndonesysk, wat Bahasa Yndoneezje, neamd wurdt, is
basearre op it Maleisk en hat him ferspraat fanút de eastkust fan Sumatra, mar
is bewust en akademysk oanfolle, bysteld en ûntwikkele om ta in skikte
ienheidstaal te kommen.

Molukkers sprekke ek Maleisk. Yn tsjinstelling ta de Yndo's sprekke alle
generaasjes de taal. alhoewol't dat no stadichoan oan it feroaren is. In lyts
part fan de 3de generaasje Molukkers kent de taal net mear.



https://fy.wikipedia.org/wiki/Linus_Torvalds

Linus Benedict Torvalds (Helsinky, 28 desimber 1969) is in Finsk-Amerikaans
ynformatikus, dy't it meast bekend is fanwege de inisjele ûntwikkeling fan de
Linux-kearn en dêr tsjintwurdich ek noch koördinator fan is.

Torvalds is in soan fan de sjoernalisten Anna en Nils Torvalds, dy't him nei
Linus Pauling neamden. Hy heart ta de Sweedsksprekkende minderheid yn Finlân,
mar wennet anno 2008 yn de Feriene Steaten en hat him yn 2010 naturalisearje
litten ta Amerikaansk steatsboarger.

Hy is ferantwurdlik foar it ûntstean fan de Linux-kearn en brocht dêrmei de
frije-programmatuer-beweging foar it earst ûnder de oandacht fan in grut publyk.
Yn 1991 kundige hy de beskikberheid fan syn Free Minix-like kearn foar it earst
oan. Syn kearn wie in oanfolling fan it GNU-projekt, dêr't noch ien kearn fan
miste - dêrfoar wie destiids, en no noch altiten De Hurd pland.

Minder as 5% fan de hjoeddeiske koade fan de Linux-kearn is fan syn hân, mar
Torvalds wurdt noch wol troch eltsenien sjoen as dyjinge dy't it bêst beslisse
kin hokker koade al/net yn Linux terjochte komt. Sa wurdt foarkommen dat der in
nije ôfsplitsing fan de Linux-kearn ûntstiet en ferspraat wurdt, ek al is dat
juridysk sjoen mooglik ûnder de GPL-lisinsje.

Torvalds sjocht Linux as in hobby; hy hie oant juny 2003 in fulltime baan by
Transmeta en sûnt dy datum by OSDL, no oppgien yn The Linux Foundation. As immen
frege wat hy by Transmeta krekt die, dan wie it antwurd "cool stuff" of gewoan
"stuff". Grif sil hy oan in compiler wurke ha foar in nije
(sintrale)ferwurkingsienheid. Dêrneist mocht hy fan Transmeta ek yn kantoaroeren
oan Linux wurkje.

Torvalds hie gjin beswier tsjin it skriuwen fan propriëtêre programma's bij
Transmeta. Foar him komt technyk op it earste plak en de iepenheid en frije
beskikberheid is foar him allinnich in metoade de programma's better te
meitsjen. Hy heart dêrmei ta de pragmatyske iepen-boarne-beweging en net ta de
frije-programmatuer-beweging (benammen laat troch Richard Stallman en it GNU
projekt) dy't it benammen te dwaan is om frijheid.

Om by Transmeta wurkje te kinnen ferhuze Torvalds fan syn heitelân nei Silicon
Valley. Mei syn frou Tove Monni hat hy trije bern, dy't hy faak meinimt nei
Linux-kongressen. Hy hâldt him meastal ôfsidich fan fûle diskusjes oer
programmalisinsjes.

Transmeta wie yntinsyf dwaande 386+-processors nei te meitsjen, en Torvalds hie
dêr by it starten fan syn Linux-projekt in útwreide stúdzje nei dien. Hy hie
benammen ûnderfining mei de programma-aspekten derfan, en om't Transmeta as
emulaasjemakker tige op programmatuer rjochte wie, koe Torvalds in soad bydrage.
Yn syn autobiografy seit hy dat hy bygelyks de earste tiid benammen dwaande wie
mei in x86-emulator te skriuwen.

Om better oan de Linux-kearn wurkje te kinnen hat Linus in programma mei de
namme Git skreaun (soks as ferfanging fan it programma Bitkeeper dat hy oant dan
brûkte).



https://fy.wikipedia.org/wiki/Lexi_Belle

Lexi Belle, echte namme: Jessica Macomber (5 augustus 1987), is in Amerikaansk
neakenmodel en pornografysk aktrise. Hja hat yn it ferline ek wol gebrûk makke
fan 'e artystenammen Nollie en Lexi Williams. Neffens har offisjele opjefte is
se 1.60 m, mei in gewicht fan 48 kg en kupmaat 32C.

Lexi Belle waard berne yn Independence, yn 'e steat Louisiana, mar groeide op yn
McComb, yn 'e oangrinzgjende steat Mississippy. Op 'e middelbere skoalle hearde
hja net ta de populêre bern, mar spile ynstee de trombône yn 'e skoalband. Yn
2004, doe't se santjin jier wie, ferfear se mei har âldelju nei Los Angeles, yn
'e steat Kalifornje. Dêr wurke se yn in fideoteek, doe't se hifke waard troch
immen dy't har profyl op har MySpace-side sjoen hie, en har rekrutearje woe foar
de pornoyndustry.

Sa rekke Belle by de pornoyndustry belutsen, en in fearnsjier letter besocht se
foar it earst de set fan in pornografyske film, dêr't se in rûnlieding krige. Yn
desimber 2005, doe't se achttjin jier wie, makke se har debút yn in pornofilm,
wêrby't se foar it earst orale seks mei in man bedreau. Yn it begjin fan har
karriêre makke se fral gebrûk fan 'e skûlnamme Nollie, en wurke se foar de
studio Oz Entertainment.

Sûnt hat se, neffens de Internet Adult Film Database (IAFD) yn 463 pornofilms
spile, û.m. foar sokke foaroansteande labels as Hustler Video, Pure Play Media,
New Sensations, Evil Angel, Adam & Eve, Third Degree Films, Elegant Angel, Vivid
Entertainment, Digital Playground, Zero Tolerance, Wicked Pictures, Jules Jordan
Video, Red Light District en Diabolic Video. Ek hat se in protte wurke foar
pornosites as Brazzers en Kink.com. Dêrmei hat se ûnderwilens al 7 ûnderskate
AVN Awards (de Oskars fan 'e pornowrâld) wûn, wylst se suver grossieret yn 'e
nominaasjes foar AVN-Awards: 32 mar leafst.

Yn 2011 waard Belle troch de Amerikaanske stjoerder CNBC neamd as ien fan 'e
tolve populêrste aktrises út 'e pornoyndustry. Dy bewearing basearre CNBC op 'e
withoefolle AVN Awards, Xbiz Awards en oare prizen en nominaasjes dy't se yn 'e
wacht sleept hat, en op 'e populariteit fan har webside, LexiBelle.com, dat ien
fan 'e grutsten út 'e pornoyndustry is. Behalven foar Amerikaanske labels wurket
Belle ek geregeldwei foar Japanske filmstudio's. Njonken har aktearwurk
posearret se ek gauris foar neakenblêden; sa stie se yn maaie 2013 yn 'e
Penthouse as de Penthouse Pet fan 'e moanne.

Belle is in fegetariër en set har as frijwilliger yn foar
bistebeskermingsdoelen. Se hat oanjûn dat se har yn 't bysûnder ynteressearret
foar de eland en de snie-ûle. Fierders is se poersljocht mei de science
fiction-films út 'e Star Wars-rige, fral mei Attack of the Clones. Teffens hâldt
se fan punkmuzyk en besiket se geregeldwei ferdivedaasjeparken.

Yn fraachpetearen hat se oanjûn dat se foar it earst mei in jonge, har
doetiidske freon, op bêd gie op har santjinde jierdei, en dat se doe in stikje
plestik as kondoom brûkten. Op seksueel mêd hâldt hja derfan om froulju te
dominearjen, leafst troch middel fan smoarseks.



https://fy.wikipedia.org/wiki/Kwabben

De kwabben (Latynske namme: Medusozoa) foarmje in ynformele groep binnen de
taksonomyske stamme fan 'e netteldieren (Cnidaria). Hoewol't dizze groep yn 1979
foarsteld waard as in formeel takson, wurdt dat tsjintwurdich as in efterhelle
idee beskôge, om't guon kwabben nauwer besibbe binne oan 'e polipen as oan oare
kwabben, wat de yndieling yn in aparte groep ûnwurkber makket.

Kwabben binne wetterdieren dy't frij omswimme, yn tsjinstelling ta polipen, dy't
oan in ûndergrûn fêstgroeid sitte. Se besteane út in sjelei-eftich,
paraplufoarmich lichem dat in massa tentakels meisleept dy't tige lang wurde
kinne. It lichem kin pulsearjende bewegings meitsje wêrmei't de kwab himsels
troch it wetter fuortbeweecht, wylst de tentakels, dy't tarist binne mei
nettelsellen, brûkt wurde om proaidieren te fangen.

Kwabben besteane teminsten al 500 miljoen jier, en mooglik wol 700 miljoen jier
of noch langer, wat har ta it âldste bist mei mear as ien orgaan meitsje soe. Se
komme foar yn alle oseänen, fan it wetteroerflak oant de djipsee. Guon soarten
libje yn swiet wetter. It kinne tige grutte bisten wêze, dy't faak opfallend
kleure binne. Yn 'e kustsônes foarmje beskate soarten troch har grutte
oantallen, har lange tentakels, of de krêft fan it gif yn har nettelsellen in
gefaar foar minsklike swimmers.

Der binne fjouwer subgroepen kwabben. Dy hearre allegearre ta 'e stamme fan 'e
netteldieren (Cnidaria). It giet om:

De stamme fan 'e netteldieren omfiemet ek trije groepen dy't net ta de kwabben
rekkene wurde (om't se net frij omswimme), nammentlik:

Oars as dat de namme suggerearret, binne de ribkwabben (Ctenophora) gjin 'echte'
kwabben. It grutste ferskil is dat ribkwabben har net mei in pulsearjende
'paraplu' fuortbewege, mar troch te 'peddeljen' mei in grut tal lytse
'fuotsjes'. Dizze groep bisten is dêrom yn in eigen taksonomyske stamme
ûnderbrocht, dy't op deselde hichte stiet mei de netteldieren.



https://fy.wikipedia.org/wiki/Kredytkrisis

De Kredytkrisis is in finansjele krisis dy't yn de simmer fan 2007 begûn. It wie
yn earsten in lokaal probleem yn de Feriene Steaten, in gefolch fan problemen yn
de hûzemerk dy't al tsien jier spilen, mar it is troch de ferbûnens fan de
wrâldwide jildmerk oerslein nei oare parten fan de wrâld.

Ynvestearders yn de Feriene Steaten hienen gjin betrouwen mear yn de wearde fan
de hypoteken yn dat lân, dy't net safolle opsmiten as tocht wie. Yn it earstoan
sieten allinnich finansjele ynstellings mei de kredytkrisis, mar sûnt de ein fan
2008 binne ek bedriuwen en wurknimmers troffen. De sintrale banken, de
Jeropeeske Sintrale Bank en de United States Federal Reserve, besykje de krisis
del te bêdzjen troch lieningen te jaan oan banken sadat de jildstream op gong
bliuwt.

Nei it fallisemint fan de Lehman Brothers op 14 septimber 2008 kamen de
Europeeske en Amerikaanske oerheden mei kapitale jildynjeksjes en plannen om de
jildstream op gong te hâlden. Nei de tiid gongen yn Yslân trije banken fallyt,
wat ta gefolch hie dat it sittende regear fuort moast en in nijen keazen waard.
Nei ferrin fan tiid gongen de koersen fan de ynternasjonale hannelsbeursen rap
omleech. Yn Grut-Brittanje, nettsjinsteande it pessimisme, ynvestearre it regear
500 miljard Pûn yn de finansjele sektor en brûkte it jild ek om finansjele
ynstellings te nasjonalisearjen. Dêrnei folgen mear Europeeske lannen it
foarbyld fan Grut-Brittanje. Yn East-Europeeske lannen as Poalen, Hongarije,
Roemeenje en de Oekraïne kaam de krisis oan troch lieningen dy't yn stabile
wikselkoersen lykas de Switserske Frank ôfsletten waarden. Doe't de
East-Europeeske muntienheden minder wearde hienen, waard it beteljen fan dy
lieningen in stik dreger.

Troch de panyk om de finansjele krisis sochten ynvestearders betrouberens yn
goud fûnsen en muntienheden sa as de Amerikaanske dollar en de Japanske YEN,
dy't troch ynwenners fan oare lannen as betroubere muntienheid beskôge waarden.
Dy wikselkoerskrisis drige de ynternasjonale hannel en produksje te fersteuren.
It Ynternasjonale Monetêre Fûns hie net alle middelen om de lannen mei in swakke
muntienheid te stypjen. Boppedat besochten minsken út lannen mei in swakke
ekonomy har jild yn feilige fûnsen te dwaan, wêrtroch minder jild oer bleau foar
lokale finansjele problemen.



https://fy.wikipedia.org/wiki/Kr%C3%BAstocht

In krústocht is in oerweldigingstocht út namme fan it Kristlik leauwen. Yn de de
11e iuw, 12e iuw en 13e iuw hat der in rige fan sokke militêre kampanjes west,
yn totaal sân krústochten dêr't de lêst fan yn 1270 wie. It is in ier foarbyld
fan de Jeropeeske ekpânsjebeweging dy't op gong kaam nei't der yn 10e iuw in ein
kaam wie oan de ynvaazjes fan Jeropa troch Wytsingen, Moaren en Aziatyske
steppefolken (de Hunnen).

It begûn as in besykjen fan de Kristenen om Moslims út de hillige stêd Jeruzalim
te ferdriuwen, mar al gau waarden it wiidweidige oarloggen tsjin oarsleauwenden,
yn it Hillige Lân en omkriten, mar ek yn Jeropa. Ek neitiids waard in protte en
faak striden út namme fan de Tsjerke. Al op de Earste Krústocht waarden der ek
krúsfearderssteaten stichte.

Oare krústochten yn Jeropa binne de betreklik ûnbekende Noardlike Krústochten,
wêrfan't dy de Dútske Oarder of Teutonysk Ridders de meast wichtige wiene.
Harren aksjes spilen har fral yn de gebieten om de Eastsee hinne ôf. In grut
part fan de dêre festige wrâldlike macht ferlearen se wer yn de Slach by
Tannenberg yn 1410.

Oan de krústochten hawwe de Friezen entûsjast meidien. Fan de earste tocht is
ûnbekend, mar by de twadde tocht tusken 1147 en 1149 sieten Friezen by dy't
meiholpen by de oermastering fan Lissabon op de Moaren. Sûnt de tredde krústocht
(1189-1191) oant de sânde (1270) hawwe de bewenners fan de noardlike
kustgebieten der hieltyd yn grutte oantallen by west. Yn de tredde tocht wienen
sy belutsen by it belis fan Akko en yn 1197 loeken se op 'e nij rjochting it
Hillige lân, diskear ûnder lieding fan biskop Hartwich fan Bremen. Fral by de
fiifde krústocht (1217-1221) dy't de dielnimmers nei de Nyldelta fan Egypte
fierde, bouden de Friezen grutte faam op.



https://fy.wikipedia.org/wiki/Koreaansk

It Koreaansk (Koreaansk (Súd-Koreä): 한국어, Hangugeo, of (Noard-Koreä): 조선말,
Chosŏnmal) is de offisjele taal fan Súd-Koreä, Noard-Koreä en, njonken it
Sineesk, teffens fan 'e Koreaanske Autonome Prefektuer Yanbian, yn noardeastlik
Sina. Wrâldwiid wurdt it sprutsen troch likernôch 78 mijoen minsken. It is
oerlevere fan 'e fjirde iuw ôf yn it Sineeske skrift, oanfolle troch guon
fonetyske skriftfoarmen (hyangchal, gugyeol en idu), en fan 1443 ôf yn it
lânseigen hangûl-skrift, al waard dat pas yn 'e tweintichste iuw foar algemien
gebrûk ynfierd, mei't de Koreaanske adel de foarkar joech oan Sineeske
karakters.

De measte taalkundigen klassifisearje it Koreaansk as in isolearre taal, al
bestiet der in kontroversjele teory dy't it besiket yn it passen yn 'e Altayske
taalfamylje. Dêrby moat oantekene wurde dat it Djedjûaansk, dat op it grutte
eilân Djedjû (of Jeju), yn 'e Japanske See, sprutsen wurdt, safier fan it
Standertkoreaansk ôf stiet dat it eins as in selsstannige taal beskôge wurde
moat, ek al sjocht it Súdkoreaanske regear it simpelwei as in dialekt. It
Koreaansk hat in agglutinearjende morfology, wat betsjut dat it bykommende
begripen in soad as foar-, tusken- en efterheaksels yntegrearret yn it
haadbegryp.



https://fy.wikipedia.org/wiki/Komoaren

De Komoaren is in lân besteande út trije eilannen Grut Komoare (Njazidja),
Mohély (Mevali) en Anjouan (Narvani) plus noch wat lytse eilântsjes dy't foar de
eastkust fan Afrika lizze. De haadstêd is Morony.

De eilannen fan de Komoaren binne foar it grutste part fan fulkanyske oarsprong:
de heechste fulkaan is de noch hieltyd aktive Kartala (2361 meter heech). De
berchmassiven binne begroeid mei rainwâld. Foar de kust lizze koraalriffen.

Al yn de 16e iuw hawwe de eilannen behearske west troch Arabieren. De yn 1843
troch Frankryk stifte koloanje op it buoreilân Mayotte waard yn 1912 útwreide
mei de Komoaren. Yn 1975 waarden de Komoaren selsstannich, Mayotte bleau Frânsk.

Yn de Komoren wurde sân ferskillende talen sprutsen; fjouwer dêrfan binne
farianten fan it Komoreesk en binne Niger-Kongotalen dy't hiel bot op it Swahily
like. Mei likernôch 260.000 sprekkers is it Ndzwany-Komoreesk de wichtichste
taal fan it lân, it foarmet mei it Frânsk en Arabysk de offisjele talen.

Mei in persintaazje fan 98,9% is de islam (soennisme) de grutste religy, 1% fan
de befolking is kristen (Roomsk-katolyk) en 0,1% oanhinger fan bahay.



https://fy.wikipedia.org/wiki/Kiuw

In kiuw is ien fan in pear gelikense organen om mei te sykheljen, dy't foarkomme
by in protte bisten dy't yn it wetter libje. De funksje fan dizze organen, dy't
ornaris fuort efter de kop oan wjerskanten fan it lichem sitte, is om oploste
soerstof oan wetter te ûntlûken en der koalstofdiokside oan ôf te jaan. Dêrmei
binne se it ekwifalint by wetterdieren foar longen by lândieren. Kiuwen binne it
bekendst fan fisken, mar ek oare wetterdieren hawwe se, lykas beskate ynsekten,
guon lidpoatigen (krabben, kreeften, garnalen) en de larvale stadia fan
amfibyen. De kiuwen fan guon fan sokke bisten, lykas de hearemytkreeft (Pagurus
bernhardus), hawwe har sa ûntjûn dat der ek op it drûge mei azeme wurde kin, op
betingst dat se fochtich holden wurde.

Kiuwen lizze efter de saneamde kiuwspjalten en wurde min ofte mear droegen troch
de kiuwbôgen. Dat binne heakfoarmige struktueren fan bonke (by bienfiskeftigen
en amfibyen) of fan kreakbien (by kreakbienfisken) dy't yn 'e wand tusken de
kiuwspjalten lizze. Histoarysk hawwe har út sokke kiuwbôgen de earste kaken fan
libbene organismen ûntwikkele. Eltse kiuwbôge draacht in stikmannich (soms wol
in pear hûndert) opinoar steapele kiuwplaatsjes, en elts kiuwplaatsje draacht
wer in grut tal sekundêre kiuwplaatsjes. Wetter dat út 'e kiuwholte wei troch de
kiuwspjalten parse wurdt, streamt sadwaande troch de tusken de sekundêre
kiuwplaatsjes leine kanaaltsjes. De mikroskopyske struktuer fan 'e kiuwen hat op
dy manear in tige grut oerflakgebiet dêr't it soerstofrike wetter yn nau kontakt
komt mei it soerstofearme bloed.

Oan 'e binnenkant fan 'e kiuwen sitte de kiuwseven, dy't der by de measte fisken
en oare bisten mei kiuwen foar soargje dat de kiuw net skansearre rekket troch
smoargens en oar yn it wetter omdriuwkeljend materiaal. Sokke kiuwseven wurkje
dus likernôch itselde as de noashierkes by bisten mei longen. By planktonitende
fisken is de kiuwseef tige fyn. Sokke fisken nimme allegeduerigen fia de bek
wetter yn, dat se troch de kiuwen wer nei bûten ta pompe, folle mear as dat se
behoefte oan soerstof hawwe. Dêrby giet it har der om dat it plankton, dêr't se
fan libje, efter de kiuwseven hingjen bliuwt. U.m. de grutste libbene fisk, de
walfiskhaai (Rhincodon typus), is sa'n planktonfretter.



https://fy.wikipedia.org/wiki/Kent

Kent is in greefskip (county) yn de Ingelske regio Súdeast-Ingelân en telt
1.406.600 ynwenners (2008). It oerflak is 3544 km2. De haadstêd is Maidstone.

It lânskip is heuvelich en út reden fan syn skientme wurdt Kent wol 'de tún fan
Ingelân' neamd. In grut part fan it lânskip wurdt foarme troch de kalkrêch de
North Downs, dy't yn it easten útrint yn de ferneamde krytrotsen fan Dover.

Troch it útwreidzhen fan de agglomeraasje Londen is it noardwesten fan it
greefskip tige ferstedske en it ynwennertal tanaam.

Yn de iere midsiuwen wie it Keninkryk Kent in steat fan de Juten, ien fan de sân
riken dy't wol dkend binne as de heptargy. De namme is fermoedlik ôflaat fan de
Kentii, in Keltyske stam dy't yn dit gebiet tahâlde.

Kent's lizzing tusken Londen en the continent hat makke dat it yn de frontliny
lei by ferskillende konflikten, foar it lêst wie dat yn de Twadde Wrâldkriich
doe't de Slach om Ingelân boppe Kent útfjochte waard.

Kent leit fan alle Ingelske greefskippen it tichtst by it Europeeske fêstelân en
dêrom komme der ferskate feartsjinsten oan, benammen yn it ditrikt Dover. Ek de
Ingelske tagong ta de Kanaaltunnelis yn Kent, by Folkestone.

Kent hat ûnder oaren de toeristyske attraksje Romney, Hythe and Dymchurch
Railway.



https://fy.wikipedia.org/wiki/Kening_(titel)

Kening is nei keizer de heechste foarstlike titel. Mei dizze titel wurdt it
(manlike) steatshaad fan in keninkryk oantsjutten. It froulike ekwifalint fan de
titel is keninginne, mar dat is ek oantsjutting foar de oarehelte fan in kening.
De soan fan in kening is in prins en syn dochter is in prinsesse. De opfolger
fan in kening is de kroanprins. Ofhinklik fan de definysje fan eallju kin de
kening de heechste ealman yn in lân wêze, of dejinge dy't sizzenskip oer alle
eallju hat.

Histoarysk hienen de Germaanske keningen de kombinearre funksje fan foarsitter
by folksgearkomsten, hegepryster by offers en militêr lieder by kriich. Nei alle
gedachten hat dit ea in net-erflike funksje west, mar yn histoaryske tiden wie
de titel erflik, al moast it folk de opfolging al goedkarre. De heechste
hearskers yn oare kultueren hienen net krekt deselde funksjes, mar hja wurde oan
de keningen lyksteld.

Yn Nederlân ûntwikkele harren yn de 6e iuw yn it Frysk-Grinslanner terpegebiet
stadich oan in keningskip by de it folk fan de Friezen. Krekt as yn de
Angelsaksyske wrâld bestie it Fryske gebiet út meardere lytse politike ienheden
mei elts in eigen politike lieder as kening. De earste keningen moatte derom
foaral beskôge wurden as kriichshearen, waans kant tydlik keazen waard troch
lokale machthawwers (eallju) om wjerstân biede te kinnen oan driging fan oare
folken.

It Fryske keninkryk krige yn de rin fan de 7e iuw hieltyd mear stal. De keningen
wienen suksesfol yn de kriich en wreide harren gebiet fierder út nei it suden.
Sy wienen machtich en ryk en ûnder kening Redbad soe it Fryske ryk har grutste
útwreiding krije. Nei dizze kening soe it stadich oan oermastere wurde troch de
Franken. Karel de Grutte makke der yn 772 in ein oan, doe't er it gebiet fan de
Friezen eastlik fan de Lauwers by it Frankyske ryk foege.

De titel fan kening bestie yn Nederlân op 'e nij sûnt 1815. Yn 1813 waard de
soevereiniteit opdroegen oan Willem Frederik, Prins fan Oranje-Nassau. Hy wie
doe Soeverein Foarst Willem VI, mar nei de feriening mei Belgje op it Kongres
fan Wenen waard er yn 1815 nei in muoisume lobby oerhelle de titel 'Kening' oan
te nimmen. Hjirmei waard er Kening Willem I fan Nederlân.

Nederlân wurdt al sûnt mear as 100 jier regeard troch in keninginne, omdat de
âldsten yn de direkte line al trije kear froulju wiene. Yn de Nederlânske
grûnwet komt de term Keninginne foar in regearjende foarst lykwols net foar, dat
formeel binne hja kening. Om dizze reden is de man fan de keninginne de
prins-gemaal; hy kin gjin kening wêze want dat is de titel fan syn frou. Oarsom
wurdt de frou fan in manlike kening al keninginne neamd.

De Nederlânske Keningskroan waard yn 1816 fêststeld by Keninklik Beslút of
kabinetsoarder (24.6.1816 nr. 77). Oars as by it ynstallearjen fan de measte
oare foarsten, wurdt de Nederlânske kening net kroane mei de kroan. Ommers, yn
it Plakkaat fan Ferlating hawwe de Nederlannen steld dat de kening it folk
tsjinnet; dêrby past net in ynhuldiging wêrby de kening troch de kroaning boppe
it folk pleatst wurdt.



https://fy.wikipedia.org/wiki/Kataloanje

Kataloanje (Katalaansk: Catalunya, Oksitaansk: Catalonha, Spaansk: Cataluña) is
ien fan de 17 Spaanske autonome regio's. Kataloanje leit yn it noardeasten fan
Spanje oan de kust fan de Middellânske See. De kust bestiet út de Costa Brava,
Costa del Maresme, Costa del Garraf en de Costa Daurada. De regio grinzet yn it
suden oan de regio Valencia, yn it westen oan Arragon en yn it noarden oan
Frankryk. De haadstêd en grutste stêd fan Kataloanje is Barselona.

Kataloanje is ûntstien út de Spaanske Mark, it diel fan Spanje dat troch de
Franken ferovere wie op de islam. In ynhiemske oanfierder Wilfred (874-898)
waard de stifter fan de dynasty fan greven fan Barselona. Dat laach ûntwikkele
har yn de 10e- en 11e iuw stadichoan ta in macht fan betsjutting. Sûnt 1137
doe't Ramon Berenguer IV troch houlik Arragon ferwurf, falt de skiednis fan
Kataloanje mien mei dy fan Arragon.

Under de Spaanske republyk (1931-1939) hie Katloanje in gâns selsstannigens.
Troch Franco waard dat wer beheind.

Kataloanje beskikt oer in mediterraan klimaat mei sêfte winters en waarme
simmers. Fierder it lân yn wurde de winters troch de fermindere ynfloed fan de
seewyn kâlder en simmers hjitter. De Katalaanske Pyreneeën dy't sawat 3,5
kilometer heech binne, hawwe in berchklimaat. Ek yn de berchdalen oan de foet
fan de Pyreneeën, lykas yn Tremp, kin it winters roetkâld wurde. Op de hege
Pyreneeën falt yn de winter in soad snie dat sels simmerdei lizzen bliuwt. It
noflike klimaat oan de kust en de kâlde winters yn de bergen ticht by Barselona,
lûke sawol simmers as winters in soad toeristen.

Kataloanje hat in tige ôfwikseljend lânskip, dat bestiet út bergen, rotskusten,
grutte fjilden en rivierdelta's, dêr't de Ebrodelta de wichtigste fan is.



https://fy.wikipedia.org/wiki/Kasino

In kasino (fan it Italjaanske wurd foar "lyts hûs"), gokhal of gokpaleis is in
útgeansgelegenheid dy't wijd is oan gokken. Besikers kinne der jild ynsette op
û.m. gokautomaten en tafelspullen as rûlette, faro, dobbeljen en
ienentweintigjen. Faak binne der ek tafels oanwêzich dêr't de gasten mei-inoar
pokerje of bakkarat spylje kinne. In romte dêr't mar ien, faak ienfâldich,
kânsspul oanbean wurdt, is gjin kasino, mar wurdt ornaris nei it oangeande spul
ferneamd (bgl. in automatehal of in bingohal).

Yn in kasino is de oanklaaiïng en ôfwurking fan 'e romte yn 'e regel tige lúks,
en binne der spesjale, yn oerstrûper en sjilet mei flinterstrikje klaaide
meiwurkers (krûpiers) dy't de tafelspullen liede. Fierders is der ek in bar
dêr't men drankjes en mooglik oare fersnaperings bestelle kin. Grutte kasino's
kombinearje har gokfunksje boppedat faak mei in hotel, restaurant en skouboarch,
om 'e gasten in sa kompleet mooglike útgeansûnderfining te bieden en harren sa
lang mooglik fêst te hâlden. De bedoeling foar de besikers fan in kasino is om
har ynset fia it gokspul te fergrutsjen; de bedoeling fan it kasino is om
safolle mooglik jild te fertsjinjen oan 'e besikers.

Guon plakken binne ferneamd wurden om har kasino's, wêrûnder Las Vegas, yn 'e
Amerikaanske steat Nevada, Atlantic City, yn Nij-Jersey, Monte Carlo, yn Monako,
en Makau, de eardere Portegeeske koloanje op 'e kust fan Sina. Yn Nederlân is it
eksploitearjen fan kasino's in oerheidsmonopoalje dat inkeld troch Holland
Casino útoefene wurde mei. Yn Karibysk Nederlân en op Kurasau, Arûba en
Sint-Marten is de wet oangeande kânsspullen folle frijer.

Yn 2009 waard der mei it eksploitearjen fan kasino's wrâldwiid $100.481.000.000
fertsjinne, wêrfan mear as de helte (rom $57 miljard) yn 'e Feriene Steaten. Fan
'e ôfsûnderlike stêden fertsjinne Makau it meast (krapoan $15 miljard), folge
troch Las Vegas (rom $10 miljard) en op it trêde plak Atlantic City (hast $4
miljard).



https://fy.wikipedia.org/wiki/Karel_V

Karel V (Gent, 24 febrewaris 1500 – San Yuste, 21 septimber 1558), foar syn
mûlichferklearring Karel fan Lúksemburch neamd, út it Hûs Habsburch, wie sûnt
1506 foarst fan de measte Nederlânske gewesten, fan 1516 oant 1556 as Karel I
kening fan Spanje en fan 1519 oant 1556 as Karel V keizer fan it Hillige Roomske
Ryk, yn de Nederlannen algemien bekend as Keizer Karel.

Karel wie de soan fan Filips de Skiene en Jehanna fan Kastylje, dy't de skiednis
yngean soe as Johanna de Dwylsinnige. Hy waard grutbrocht yn de Nederlannen
troch syn muoike Margareta fan Eastenryk en syn tutor, Adriaan fan Utert, de
lettere Paus Adrianus VI. Yn 1506, doe't syn heit Filips de Moaie stoar, erfde
hy de Nederlannen en it Frijgreefskip Bourgonje (Franche Comté). Syn pake
Maksimiliaan I soe oant 1515 it regintskip waarnimme foar de minderjierrige
Karel.

Omdat Maksimiliaan it drok hie mei syn oare regearingstaken en militêre
kampanjes, beneamde hy syn dochter Margareta fan Eastenryk ta lânfâdesse fan de
Nederlannen, in funksje dy't ek ûnder Karel en syn opfolgers bestean bleaun.
Margareta residearre yn Mechelen en bestjoerde fan dêrút de Nederlannen en makke
fan de stêd de haadstêd fan de destiidske Nederlannen.

As soan fan Johanna de Dwylsinnige makke Karel ek oanspraak op de Spaanske
troan. Nei de dea fan syn beppe Isabella fan Kastylje kaam syn mem, troch it
iere ferstjerren fan har âldere broer en suster, op de Kastyljaanske troan
terjochte. Johanna lijde lykwols bot ûnder it ferlies fan har man. Har heit,
Ferdinand V fan Aragon, soe har ek gek ferklearje litte sadat hysels de fâdij
oer de jonge kroanprins waarnimme koe en it regintskip foar de Kastyljaanske
troan opnimme koe.

Nei de dea fan Ferdinand yn 1516 erfde Karel Kastylje, Arragon, Navarra,
Granada, Napels, Sardynje, Sisylje en de Spaanske koloanjes. Karel waard yn de
Brusselske Sint Goedeletsjerke útroppen ta Kening fan Spanje en gie doe oer dat
lân regearjen as kening Karel I. Doe't ek syn oare pake, Maksimiliaan I fan
Eastenryk, yn 1519 stoar, folge Karel him op als aartshartoch fan de
Eastenrykske erflannen en Keizer fan it Hillige Roomske Ryk. De keizerskroan hat
him in slompe jild koste.

Karel V wie troud mei Isabella fan Portugal fan 1526 oant har dea yn 1539. Hja
krigen ien soan, Filips II, en twa dochters, Johanna en Maria dy't mei har neef
Maksimiliaan troude. Karel V is ek bekend troch syn omslaan mei oare froulju.
Hoefolle minnaressen hy hie is net bekend, mar it oantal soe ôfgryslik west ha.
Twa spilen in wichtige rol, omdat se it libben skonken oan twa lettere lânfâden,
beide bastertbern fan Karel V:

Karel V hie as doel om de Nederlannen om te foarmjen ta ien steat. Mei de Frede
fan Kamerijk (1529) befrijde hy Flaanderen en Arteezje fan harren lienferbân mei
de Frânske kening, op dat momint Frâns I. Mei de ferovering fan Gelre (1543)
foltôge hy de ienmakking fan de Nederlannen. Mei de Transaksje fan Augsburch
(1548) ferswakke hy it lienferbân fan de Nederlânske gebieten (de Santjin
Provinsjes) tsjinoer de keizer fan it Hillige Roomske Ryk. Hy foltôge syn
stribjen mei de Pragmatike Sanksje (1549), in amendemint yn it famyljerjocht fan
de Habsburgers dat ynhold dat de Nederlannen hieltyd ien en ûnferdield oererfd
wurde soenen.

Doe't Karel yn Spanje kaam, oardel jier neidat hy yn Brussel ta kening fan
Spanje kroane wie, waard hy daliks konfrontearre mei de opstân fan de
Komunidades (1520-1521), dy't hy muoisum ûnderdrukte. Under it bewâld fan Karel
V wie der in relative frede tusken de Spaanske keninkriken. Syn belied wie der
benammen op rjochte de liedende stannen ta freon te hâlden.

Oant syn troansôfstân yn 1556 bleaun hy mar koart yn syn Spaanske gebieten. Wol
joech hy ûnder syn houliksreis yn 1527 de opdracht it renêssânsistyske Paleis
fan Karel V te bouwen yn it doe al beroemde Alhambra yn Granada.

Trije dagen nei syn troansôfstân reizge Karel V oer Flissingen nei San Yuste yn
Ekstremadura, de earme streek yn it westen fan Spanje tsjin de Portugeeske
grins. Yn in paleiske njonken it kleaster San Jeronimo luts hy him werom. Dêr
stoar hy op 21 septimber 1558 en waard steande begroeven yn in krypte ûnder it
alter fan it kleaster.

Karel soe, om syn ryk bestjoere te kinnen, in sintralisaasjepolityk fiere nei
Bourgondysk model. Hy makke dêrfoar gebrûk fan de Kollaterale Rieden. Dizze
bestienen út in Ried fan Steate (Hofried yn Bourgonje), in advysorgaan en
gearstald út leden fan de hege adel. Foar it finansjeel behear werfoarme hy de
Rekkenkeamer om ta in Finansjele Ried. As lêste rjochte hy in Geheime Ried op,
dy't ynstie foar de rjochterlike macht. Underhearrich dêroan wie de Grutte Ried
fan Mechelen dy't de rjochterlike macht yn de Nederlannen fersjintwurdige.

Yn 1515 helle Frâns I fan Frankryk in grutte oerwinning yn de slach fan
Marignano tsjin Milaan, dat tabehearde oan Ferdinand V fan Aragon. Yn 1516 lei
hy Karel V, dy't ûnderwilens Ferdinand opfolge wie, de Frede fan Noyon (1516)
op. Dêrnei smeide Karel in koalysje mei de Paus (Leo X) en de kening fan Ingelân
(Hindrik VIII). Yn de oarloch dêrnei (1521-1526) waard Frâns I yn de slach by
Pavia finzennommen. Karel V twong him om de Frede fan Madrid (1526) oan te
nimmen, wêryn't Frâns I al syn oanspraken op Noard-Itaalje opjoech. Hast
fuortendaliks ûntstie der in nij bûnsgenoatskip, wêr't Frâns I de spille fan
wie, besteande út de Ottomaanske sultan (Suleiman I de Grutte), Hindrik VIII, en
Paus Klemens VII. Karel fersloech earst de swakste fan syn tsjinstanners, de
Paus. Yn 1527 plonderen syn troepen Rome (Sacco di Roma). Dêrnei waard it troch
de pest ferswakke Frânske leger ferslein foar de poarten fan Napels. Doe sleat
Karel V op'en nij in fredesferdrach mei Frankryk, de Damesfrede fan Kamerijk
(1529), dat de bepalingen fan it Ferdrach fan Madrid befêstige.

Klemens VII waard ferplichte Karel ta keizer te kroanen (Bologna, 1530), de
lêste keizerkroaning troch in paus yn de skiednis.

De Ottomanen, ûnder lieding fan sultan Suleiman I de Grutte, belegeren twarres
Wenen, yn 1529 en 1532. De Ottomaansk-Frânske koalysje soarge derfoar dat Karel
ferplichte waard oarloch te fieren op ferskillende fronten. Dochs slagge hy der
yn, al wie it muoisum, de Ottomanen ôf te slaan. Wannear't de Ottomaanske sultan
yn 1529 Algiers en yn 1533 Tunis ferovere soe de feilichheid fan de skipfeart op
de Middellânske See yn gefaar komme. De Ottomanen plonderen meardere kearen de
Italjaanske en Spaanske kusten. Karel werstelde de rêst op de Middellânske See
troch yn 1535 Tunis te weroverjen.

Yn de tiid fan it keizerskip fan Karel V waard it Hillige Roomske Ryk ferdield
troch godstsjinsttwisten. Yn 1531 ferienigen de protestantske ryksfoarsten har
yn it Schmalkaldysk Ferbûn. Om 1540 hinne makke de mearderheid fan de
ryksfoarsten diel út fan dit ferbûn. Karel V hat hietiten stribbe nei fersoening
tusken beide groepen. Hy rôp ferskate ryksdagen by inoar om it konflikt op te
lossen. Yn Augsburch yn 1530 besocht hy de kristlike ienheid te werstellen troch
te wizen op it Ottomaanske gefaar en inkele herfoarmingen út te fieren binnen de
Tsjerke. Karel V, dy't ûnder ynfloed fan Erasmus stie, wie ree foar tajouwings
oan de protestanten. Melanchthon kaam nei foaren as lieder fan it Schmalkaldysk
ferbûn. De Augsburchske Konfesje, de leauwensbelidenis dy't Melanchthon de
ryksdei foarlei waard fersmiten. Ek de Ryksdei yn Regensburch (1541) slagge der
net yn de ienheid werom te bringen.

Yn 1546, op'en nij yn Regensburch, wie de stimming fijanniger. It Schmalkaldysk
Ferbûn ferklearre de bepalingen fan it konsylje fan van Trente mei gewelt te
bestriden. Yn de Schmalkaldyske Oarloch (1546-1552) helle Karel V in oerwinning
op de protestanten by Mühlberg. Hy wie myld foar de ferliezers en liet de
lieders fan it ferset frijút gean. Wannear't Frankryk him yn de oarloch mingt
troch mei stipe fan de protestantske ryksfoarsten de prinsbisdommen Metz, Toul
en Ferdun te besetten yn de saneamde Prinsenopstân, sjocht Karel him twongen de
frede fan Passau (1552) te ûndertekenjen en joech hy syn krewearjen om de
godtsjinstienheid binnen syn ryk op. Yn 1555 waard de frede wersteld troch de
Godstsjinstfrede fan Augsburch. De ryksfoarsten wienen frij om de religy fan
harren kar op te lizzen oan harren ûnderdienen: cuius regio, eius religio. De
ûnderdienen krigen gjin godstsjinstfrijheid.

Karel V seach de Godstsjinstfrede fan Augsburch as in persoanlike nederlaach.
Teloarsteld en ynein troch it wurchsume bestjoer luts hie him werom út it
regearingswurk. Yn 1555 stie hy de Nederlannen en Franche-Comté ôf oan syn soan
Filips II, dy't yn 1556 ek de Spaanske gebieten erve. De keizerskroan en de
Eastenrykske erflannen stie hy yn 1556 ôf oan syn broer Ferdinand I. Karels
wrâldryk waard sûnt dy tiid ferdield tusken in Spaanske en Eastenrykske staach
fan it Habsburchske skaai.

Rûchwei omfieme dit ryk de Nederlannen, Spanje, Eastenryk, Tsjechje en inkele
Italjaanske steaten. Feitlik gie it om in personele uny fan tsientallen titels.
Hjir komme noch de oerseeske koloanjes fan Spanje by, wat de faam joech dat it
in ryk wie wêr't de sinne nea ûnder gie. De bykommende titel fan Keizer fan it
Hillige Roomske Ryk wie earder in symboalyske titel, dy't dochs in net
oansjenlik gesach útstriele. (Yn it kaartsje binne de oerseeske gebieten net
werjûn).



https://fy.wikipedia.org/wiki/Kanaryske_Eilannen

De Kanaryske Eilannen (Spaansk: Las Islas Canarias) binne in kloft eilannen yn
de Atlantyske Oseaan, dy by Spanje hearre, mar foar de kust fan de Westlike
Sahara en Marokko lizze.

De eilannen binne opdield yn twa provinsjes. De eastlike eilannen foarmje de
Provinsje fan Las Palmas, mei as haadstêd Las Palmas op Gran Kanaria. De
westlike eilannen foarmje de Provinsje fan Santa Cruz fan Teneryf, mei Santa
Cruz as haadstêd.

De eilannen binne polityk en ekonomysk part fan Spanje, mar geologysk binne se
part fan Afrika. De koarste ôfstân tusken de eilannen en de fêste wal is 108 km.
It foar in part subtropyske klimaat makket de eilannen in populêr fakânsjeplak
foar likernôch tsien miljoen minsken jiers.

De Griken hienen ferhalen oer de Loksillige Eilannen fier yn it westen, mar it
is net wis of dat de Kanaryske Eilannen wienen. De namme Kanaryske eilannen komt
fan de Romeinen, mar de oarsprong dêrfan is ek net wis. Ien ferklearring is dat
in ekspedysje fan Juba fan Mauritaanje 40 f.Kr. op de eilannen gjin minsken fûn,
mar allinnich in lytse ruïne en op ien eilân wylde hûnen. (Canis is Latyn foar
hûn.) In oare útlis is dat oan de Atlantyske kust fan Noard-Afrika in folk wenne
dat de Romeinen Canarii neamden, om't de minsken fan dat folk harren iten
dielden mei harren hûnen.

Der binne tige âlde ruïnes op de eilannen, dy't skynber gjin ferbân hâlde mei de
Guanches. Hoenear't de Guanches op de eilannen kaam binne is ek net wis, mar nei
alle gedachten binne se fan Berbersk komôf, en dan soenen se út it noardwesten
fan Afrika komme. Harren kultuer hie gjin oanwiisbere Arabyske ynfloeden, dat de
Guanches soenen nei de eilannen kaam wêze moatte eart de Arabieren Noard-Afrika
ynnamen.

Yn 999 ûntdutsen de Arabieren de eilannen, en in de 14e iuw dienen de Jeropeanen
itselde. Yn 1385 begûn it oernimmen fan de eilannen troch Kastylje, mei it
ûntromjen fan hiel Lanzarote. De earste festiging fan op de eilannen wie yn
1402, mar om't Spanje kolonisaasje net organisearre, en troch it ferset fan guon
fan de Guanges, duorre it oant 1495 eart alle eilannen ynnaam wienen.

Meidat de ferhâldings tusken kolonies en memmelannen feroaren, feroare ek de
posysje fan de eilannen. Yn de 18e en 19e iuw feroare de woltier fan de eilannen
mei ynhoefier de Spaanske wetten de hannel fan de eilannen beheinden. Yn it
begjin fan de 20e iuw wie der in protte emigraasje nei Kuba en letter nei
Fenezuëla, mar yn de twadde helte waarden de wetten liberaler, en waard it
toerisme hieltyd wichtiger foar de eilannen.

Ek karnaval spilet in grutte rol op de Kanaryske eilannen. It karnafal yn Santa
Cruz op Tenerife wurdt wol fergelike mei it karnaval spektakel fan Rio de
Janeiro en New Orleans. It wurdt alle jierren hâlden de 10-14 dagen foar
Jiskewoansdei.

De bananen dy't op sawat alle eilannen boud wurdt, is in wichtich eksportprodukt
nei it heitelân Spanje.



https://fy.wikipedia.org/wiki/Kaart_(kartografy)

In kaart is in kartografyske werjefte fan in gebiet. If meast foarkommend binne
de lânkaarten, wêrjeften mei de klam op it lân, mar der binne ek wetterkaarten.

Op de meeste kaarten hawwe de ôfstannen oeral op de kaart inselde ferhâlding ta
de werklike ôfstannen yn it gebiet, de skaal. Sa hat de Grutte Provinsje Atlas
Fryslân bygelyks in skaal fan 1:25.000, wat sizze wol dat 1sm op de kaart stiet
foar 25.000sm= 0,25km fan it gebiet. Kaarten wurde faak oantsjut mei it oantal
sentimeters dat nedig is om in kilometer wer te jaan; de GPAF is dan in
4-sentimeter kaart.

Om't in kaart in platte werjefte is fan (in part fan) in bolfoarm, hawwe kaarten
altiten ôfwikings. By in kaart fan de hiele wrâld is dat it dúdlikst om't dy
eins in bolfoarm hawwe moatte soe. It tichtstby de werlikens is dêrom de globe.
Oars moat de bolfoarm mei ien as oar systeem, in projeksje, dellein wurde op in
flak stik papier. It is mûglik dêrby ien gegeven akkuraat te hâlden: in kaart
kin hoeksekuer wêze, wêrby in hoek op de kaart altyd likegrut is as yn it
gebiet, as flaksekuer, wêrby oerflakteferhâldings op de kaart altiten gelyk
binne oan dy yn it gebiet. Der is lykwols gjin projeksje dy't dy gegevens beide
fêstleit.

Yn de kartografy binne de kaarten fan Fryslân al yn de earste atlassen opnomd.
Ortelius, Kaerius, de Jode, Mercator hawwe fan Fryslân tige fraaie kaarten
útjûn. Grinslân, as hearrende by Frisia, is ek stees opnomd. It binne libbene
kaarten, ek al meidat de Waadsee en faak in stik Noardsee en Sudersee by it
kaartbyld hearre. Op it mêd fan de seeën leefden de makkers har út mei
driigjende, spuitsjende seemûnsters en sierlike, mei bolle seilen, farrende
skippen en ynkleurde wynrozen. Yn in soad lytse bûsatlaskes út de 16e iuw steane
se bot soberder ôfdrukt. Fia it kaartbyld fan Jodocus Hondius en Blaeu, wêryn't
Fryslân as aparte kaart foarkomt, komt de mânske N.J. Visserkaart, de
Schotanuskaart fan 1664 en de saneamde Stiennen Mankaarten, dêr't de
Allard-útjefte de meast seldsume fan is. Yn de 18e iuw wurdt it kaartbyld
soberder en de ferneamde Tirionkaart bringt it net fierder as in beskieden
cartouche mei it wapen fan Fryslân en in lytse wynroas. De tritich gritenijen
komme yn de 'Beskriuwing fan Fryslân' fan 1664 foar en letter yn de
Schotanusatlas. De Eekhoff-atlas fan mid 19e iuw is in atlasútjefte dy't troch
it provinsjebestjoer bekostige waard. Grutte dúdlike kaarten, mar sûnder franje;
mear kadasterkaarten (werútjefte 1969). De alve stêden binne op Warkum nei foar
it earst troch Braun en Hogenberg útjûn. Dan folgje de Geelkerckenkaarten, de
Boutattsútjeften, Guicciardini, Merian, Janssonius, de Witt, Coronelli en Blaeu.
Fan de doarpen binne net sa folle plattegrûnen bekend. De ôfbylden dêrfan steane
meast yn de Vaderlansdsche Gezichten en yn de Tegenwoordige Staat van Friesland.
Yn hânskriften en argiven komme tafallich kaarten fan bepaalde gebieten en
plakken foar: Drachten, It Hearrenfean, Menaam, Bakkefean en Haulerwyk.



https://fy.wikipedia.org/wiki/Josef_Stalin

Josef Stalin (Georgysk: იოსებ ბესარიონის ძე ჯუღაშვილი, oarspronklike namme
Iosseb Bessarionis dze Dzjoegasjvili, Russysk: Иосиф Виссарионович Сталин, Iosif
Vissarionovitsj Stalin; 18 desimber j.k. 6 desimber 1878, Gory – 5 maart 1953,
Koentsevo) wie de twadde lieder fan de Sowjetuny, fan 1928 oant syn dea. Syn
diktatoriale en bysûnder wrede bewâld brocht it lân ta in grutte ekonomyske
groei. Dy ekonomyske groei hat lykwols miljoenen minskelibbens koste.

Josef Stalin waard berne yn 1878. Syn heit wie skuonmakker en koe mei mar krekt
genôch jild fertsjinje om syn húshâlding troch de tiid te krijen. Syn heit
sloech syn frou en bern. Stalin wie it ienichste bern fan de fjouwer dy’t syn
jeugd oerlibbe hat. Hy stoar hast doe’t er fiif jier âld wie oan de pokken. Syn
antlit hat altiten bedutsen west mei dobkes. Ek rûn er in ferwûning op,
wêrtroch't syn lofterhân koarter wie en minder goed brûkber as syn rjochter.
Neidat Stalin syn heit yn 1890 stoarn wie, waard Stalin fierder opfieden troch
syn mem, Jekaterina. Jekaterina besleat dat Josef Stalin preester wurde moast.
Hy helle goede sifers, mar hy ferliet dôchs yn 1899 de seminaria sûnder de
oplieding ôf te meitsjen. Yn dy tiid wie Stalin op 'e siik om syn libben
betsjutting te jaan. De tsjerke koe him dit net jaan. Doe kaam it Marksisme yn
byld.

Doe't Stalin foar it earst hearde fan it Marksisme wie Ruslân in grut lân. De
befolking telde likernôch 130 miljoen minsken. Dêrfan wienen der 90 miljoen
boer. Der wienen yn hiel Ruslân mar 104.000 minken dy’t in universitêre
oplieding folge hienen. Grutte earmoede joech de Marksisten in goeie hoop op in
grutte oanhang.

Yn 1901 wie Stalin lid wurden fan in Georgyske sosjalistyske partij. Dizze party
wie drok dwaande om de revolúsjonêre ideeën oer te bringen by de Georgyske
arbeiders. Stalin naam al gau in belangrike rol yn. Yn 1902 wurdt Stalin troch
de plysje oppakt en nei Sibearje stjoerd. Mar it slagge him om te ûntsnappen en
werom te gean nei de Kaukasus. Stalin begûn yn dizze tiid Lenin te stypjen.
Stalin koe him net bemuoie mei de organisaasje hy moast hieltyd flechtsje foar
de plysje. Tusken 1908 en 1917 wie hy mar oardel jier frij. Troch syn ferbliuw
yn it gefang hie hy de tiid om him goed yn te lêzen yn de marksistyske
literatuer. Hy slagge deryn om namme te meitsjen as partijlid en as organisator.
Hy gie faak mei op reis mei Lenin. Yn 1904 is Stalin troud. Dit hat mar in koart
houlik west. Syn frou stoar al yn 1907. Se hienen ien soan mei de namme Yakov
Stalin.

By de Russyske revolúsje fan maart 1917 wurdt Stalin net echt ferneamd. Manlju
lykas Lenin en Trotski stienen yn de belangstelling. Mar Stalin klom wol hieltyd
fierder omheech. Yn april wurde hy lid fan it Sintrale Komitee fan de
Bolsjewistyske partij. Stalin wurke troch, mar die dit foaral efter de skermen.
Yn it nije kabinet krige Stalin in ûnbekende post. Hy wurde minister fan
Nasjonaliteiten. Hy soarge derfoar dat er altyd yn de buert fan Lenin bleaun. Yn
1919 wurdt Stalin lid fan it Polytburo. Dit wie in tige belangrike organisaasje.
Stalin gie him hieltyd mear dwaande hâlden mei de organisaasje fan de partij.
Fan 1922 ôf wie Stalin siktaris generaal fan de partij. Hy soarge sa foar de yn
syn eagen goeie beneamingen yn de bolsjewistyske partij. De konkurrinten fan
Stalin seagen wat der barde. Stalin wurde hieltiten machtiger en se koenen der
neat tsjin dwaan.

Oant 1922 wie Stalin ôfhinklik fan de beskerming fan Lenin. Mar Lenin koe dizze
beskerming net mear jaan. Syn gesondheid gie hurd efterút. Foar Stalin net botte
slim. Lenin fertroude Stalin net mear. It kaam sels ta spul yn 1923. Dit hat
Stalin nea tajaan wold. Nei de dea fan Lenin like it derop of soe Trotski de
machtigste man fan de Sowjetuny wurde. Hy wie de man mei it talint en it garisma
en net Stalin. Dôchs soe Stalin winne. Hy samle snel in groep machtige minsken
om him hinne. Dêrneist die Stalin krekt as wie hy de meast logyske opfolger fan
Lenin. Stalin beskuldige Trotski der fan dat hy net mear it goeie Marksisme
oanhong. Yn 1925 wie Trotsky gjin bedriging mear. Yn 1927 moast Trotski nei
Sibearje. Neidat hy twa oare machtige mannen útskeakele, Kamenev en Zinovjev,
wie Stalin yn 1928 de hearsker fan de Sowjetuny.

Yn 1928 begun Stalin mei ien fan syn grutste projekten. De Kollektivisaasje fan
de boeren en de striid tsjin de Koelakken. Dizze Koelakken wienen rike boeren
dy’t grutte stikken grûn besieten. Mar ek tsjin boeren wurde maatregels
ûndernommen, op dizze manier woe de partij de macht krije oer alle boeren. De
maatregels rôpen in soad ferset op by de boeren. Mar Stalin wie wreed en betocht
de hurdste maatregels om alles trochgean te litten. De lânbou produksje gie hurd
nei ûnderen en der briek hongerneed út. Miljoenen boeren gienen yn dizze
perioade dea.

Mar Stalin woe mear. Hy begûn in grut projekt om de yndustrialisaasje op gong te
helpen. Dit wie in grut súkses. Yn 1937 wie de produksje fjouwer kear sa heech
as oan it begjin fan de yndustrialisaasje.

Stalin die alles om de macht te behâlden. Hy seach oeral komplotten. Hy hat
meardere kearen it leger en de partij suvere. Dit suverje hâldt yn dat guon in
sjo-proses krigen. Allegear bekenden se neidat se earst foar lange tiid martele
wienen. De suveringen soargen derfoar dat alle minsken djip respekt foar Stalen
hienen. Mar yn 1941 lieten de suveringen ek in negative kant sjen. De Dútsers
foelen de Sovjetuny oan op 22 juny 1941. Partijleden doarden gjin beslissingen
te nimmen út angst om deamakke te wurden. Mar ek it leger hie in probleem.
Tûzenen ofsieren waarden arrestearre en troch minsken ferfong dy’t noch neat
presteard hienen. Stalin bemuoide him mei de troepenpleatsing. Dit wienen net
altyd goeie beslissingen. Dit blykt wol út de earste moannen fan de oanfal.
Grutte dielen fan de Sovjetuny wurde ferovere troch de Dútsers. Stalin beneamde
himsels as haadbefelhawwer, hy liet alles en iderien opdrave om mei te
fjochtsjen. Dit soarge derfoar dat net it hiele lân ynstoarte soe. Hy wie hurd
foar it lân mar ek hurd foar himsels. Hy wegere syn soan Yakof Stalin) út te
wikseljen, dizze soan siet gefangen. Dêrtroch liet er him deasjitte, hy fûn dat
in echte Sovjet him net gefangen nimme liet.

Nei de Twadde Wrâldkriich wie de kaart fan Jeropa feroare. En de Sowjetuny wie
it lân wat it meast profiteare. It lân wie ien fan de wrâldmachten wurden. It
hat in soad koste. It oantal Russyske slachtoffers wurdt rûsd op likernôch 22
miljoen deaden. It foar de Sovjetuny belangrykste westlike diel is finaal
ferwoaste. Mar dôchs lei Stalin de swipe oer it folk. It lân moast sa gau
mooglik wer opboud wurde. Stalin hearde by de winnende partij yn de oarloch. Hy
hie wûn fan Dútslân en Japan. Stalin wurde yn Ruslân noch mear fereare as foar
de oarloch.

Begjin jierren 50 wurdt Stalin wer erchtinkend. Hy riede nije suveringen ta. Mar
hy gie dea foardat hy de suvering útfiere koe yn 1953. Hy wurde bysetten njonken
Lenin yn it mausoleum. Lang hat hy dêr net lein. Under syn opfolger Nikita
Chroesjtsjev kaam der in ein oan de persoansferhearliking fan Stalin. Yn 1956 by
it tweintichste partijkongres die Chroesjstov in boekje iepen oer Stalin. Hy
beskuldige him fan machtsmisbrûk, skiednisferfalsking en politike flaters. Dit
sloech yn as in bom, tritich leden fan de 1600 minsken fan it kongres krigen in
hertoanfal of foelen flau. Under de rede jankte Chroesjstov der oer. Dôchs binne
der nog altyd in soad minsken dy’t Stalin sjogge as de sterke man, en de grutte
lieder.



https://fy.wikipedia.org/wiki/Jild

Jild is in ding dat yn in bepaald lân of binnen in sosjaal-ekonomyske kontekst
algemien akseptearre wurdt as betelling foar guod of tsjinsten en de
werombetelling fan skulden. As wichtichste funksjes fan jild wurde ûnderskieden:
ruilmiddel, rekkenienheid, oppotmiddel en ynsidinteel ek as ienheid foar
útstelde betellings.

As ekonomysk ruilmiddel ûnderskiedet jild him fan oare ruilmiddels trochdat it
de wjertsjinst, dy't oan de ruilpartner ferskuldige is, net daliks foldocht, mar
op grûn fan algemiene en wetlike erkenning brûkt wurde kin foar fierdere
ruiltransaksjes.

Jild is ûntstien as commodityjild, mar hast alle hjoeddeiske jildsystemen binne
basearre op fidusiêr jild. Fidusiêr jild hat gjin yntrinsike brûkwearde as in
fysike goed en ûntlient har wearde allinnich oan it feit dat in oerheid dit jild
as in wettich betelmiddel oantsjut; dat wol sizze dat dit jild akseptearre wurde
moat as in foarm fan betelling binnen de grinzen fan it lân, foar "alle skulden,
publike- likegoed as private".

De jildhoeveelheid fan in lân bestiet út gartaal jild (bankbiljetten en munten)
en direkt opfreechbere depositorekkeningen of 'bankjild' (de balâns yn betel- en
sparrekkeningen). Dizze direkt opfreechbere depositorekkeningen binne hast
altiten folle grutter as de hoeveelheid gartaal jild. Bankjild is net taastber
en bestiet allinnich yn de foarm fan ferskate bankrecords. Undanks it feit dat
bankjild net taastber en ymmaterieel is fiert bankjild noch altiten de
basisfunksjes fan jild út, omt bankjild algemien as in foarm fan betelling
akseptearre wurdt.

Ekonomen binne it der tsjintwurdich oer iens dat jild in wichtige rol spilet yn
it ekonomysk systeem. De jildhoeveelheid beynfloedet de konjunktuer. Soe der
bygelyks tefolle jild wêze dan soenen konsuminten mear besteegje as dat der
produsearre wurde kin. De prizen geane dan omheech, der treedt ynflaasje op, en
de ekonomy rekker oerferjitte. It omkearde kin ek, as der bygelyks te min jild
is, kinne konsuminten te min keapje en sil de wurkleazens tanimme: de ekonomy
giet efterút en der ûntstiet in resesje. It belied fan de sintrale bank om dit
tsjin te gean wurdt jildpolityk of monetêr belied neamd: as de ynflaasje tefolle
tanimt, ferheget de sintrale bank de rintetariven, sadat de ekonomy 'ôfkuollet';
as de ekonomy tefolle ôfkuollet, ferleget de sintrale bank de rintetariven as
stimulâns.



https://fy.wikipedia.org/wiki/Jezu%C3%AFten

De Jezuiten, mei de folsleine namme de Sosiëteit fan Jezus, is in de grutste
Roomsk-Katolike kleasteroarder, dy’t yn 1534 oprjochte is troch in groep
ôfstudearre studinten út Parys, ûnder lieding fan Iñigo Lopez de Loyola, better
bekend ûnder syn Latynske namme Ignatius fan Loyola. De sosiëteit krige yn 1540
de goedkarring fan Paus Paulus III.

De sosiëteit waard oprjochte as ûnderdiel fan de kontrareformaasje, dy’t
ûntstien wie as reaksje op de reformaasje. Ignatius preke in fiergeande
hearrigens oan de Skrift en de tsjerklike hiërargy. Hy sei dan ek: "Wy moatte
leauwe dat it wyt wat ik sjoch swart is, at de hierargyske tsjerke dat sa seit,
omdat wy leauwe dat der tusken Kristus ús hear en de tsjerke dy't Syn Breid is,
deselde geast oanwêzich is, dy’t wurksum is en ús laat nei de rêding fan ús
siel."

Ien fan de gebrûklikste metoaden fan de Jezuiten is de retrête. Hjirfoar komme
minsken byelkoar om ûnder lieding fan in preester konferinsjes en meditaasjes by
te wenjen. Dizze konferinsjes en meditaasjes gean foaral oer de sin fan it
minsklike libben. De retrêtes duorje gewoanlik in oantal dagen of soms wurde se
organisearre foar tritich dagen, in wiere retrête.

De Jezuïte-oarder wurdt laat troch de Generaal- oerste (‘Praepositus
generalis’). Sûnt 13 septimber 1983 hat de Nederlanner Peter-Hans Kolvenbach dy
funksje. In Generaal- oerste wurdt keazen foar it libben.

Doe't Ignatius mei syn groep yn 1537 nei Rome gie krige er by it plakje La
Storta in fisioen, wêryn Jezus Kristus mei it krús tsjin him sei: “Ego vobis
Romae propitius ero” (Ik sil jim yn Rome tadien wêze). En ek sei dy: "Ik wol dat
jo ús tsjinje." Dit fisioen wie foar Ignatius en syn folgelingen oanlieding yn
Rome de Societas Jesu te festigjen.

De akseptaasje fan de oarder ferrûn muoisum. Ignatius waard in oantal kear
finzennaam en ûnderfrege troch de Ynkwisysje. Hy kriich sprekferboaden en waard
twongen om te ferhúzjen. Yn 1540 joech Paus Paulus III einliks goedkarring oan
de sosiëteit.

Ek nei de goedkarring hienen de Jezuiten it regelmjittich dreech. Jezuiten binne
hast sûnder útsûndering krityske yntellektuelen, dy’t as yndividu gjin blêd foar
de mûle nimme en ek op harren skoalle wurde learlingen opfieden ta krityske
yntellektuelen. Dêrtroch wienen de Jezuiten yn in protte lannen, foaral ûnder
totalitêre rezjyms, net botte wolkom. Sels waarden de Jezuiten, ûnder harren
Teilhard de Chardin, yn 1904 út it dôchs liberale Frankryk ferbannen. Sy foelen
doe de tiid net yn de smaak fan it anty-klerikale regear fan dy dagen.

Ien fan de ferneamdste Jezuiten wie Fransiskus Xaverius (1506-1552), misjonaris
yn Aazje, fan wa't sein waard dat er mear minsken ta it katolisisme bekeard hat
as Paulus.



https://fy.wikipedia.org/wiki/Jezabel_Vessir

Jezabel Vessir, echte namme ûnbekend (Denver, 13 april 1990), is in Amerikaansk
neakenmodel en pornografysk aktrise fan mingd Afro-Amerikaansk komôf, dy't ek
wol gebrûk makke hat fan 'e artystenammen Jezabel Vessire en Jezabel Visser. Hja
sette yn 2014 útein mei in wurkpaad yn 'e Amerikaanske pornoyndustry en spile
sûnt yn in stikmannich films. Vessir stiet benammen bekend om har grutte
natuerlike boarsten.

Vessir waard yn 1990 berne yn Denver, yn 'e Amerikaanske steat Kolorado. Hja is
fan etnysk Afro-Amerikaansk komôf. Yn 2014 makke se mei 24 jier har debút yn in
pornografyske film. Under har karriêre yn 'e Amerikaanske pornoyndustry kaam se
benammen bekend te stean om har tige grutte, natuerlike boarsten. Se wurke gear
mei manlike tsjinspilers as Mike Adriano, Mick Blue, James Deen en Keiran Lee.

Neffens de Internet Adult Film Database (IAFD) hie Vessir tsjin begjin 2017 yn
mear as tritich films spile, û.m. foar sokke foaroansteande labels as Wicked
Pictures, Devil's Film, Evil Angel en Digital Playground. Teffens hat se wol
wurke foar minder bekende studio's, lykas Mile High Media, West Coast
Productions, Northstar Associates en Pure Play Media. Fierders wie Vessir ek
geregeldwei yn 't spier foar pornowebsiden op it ynternet, wêrûnder BangBros,
Naughty America en Brazzers.

Jezabel Vessir is swart, mei brune eagen en swart hier. Neffens har offisjele
opjefte is se 1.65 m lang, mei in gewicht fan 52 kg, en in opfallend grutte
natuerlike kupmaat 28F. Behalven piercings troch har earlellen hat Vessir ek in
nâlpiercing. Fierders hat se in tatoeaazje oan 'e binnenkant fan har
rjochterearm.



https://fy.wikipedia.org/wiki/Irakkriich

De Irakkriich wie de ynvaazje fan Irak troch de Feriene Steaten, it Feriene
Keninkryk en wat lytsere lannen. De lytsere lannen waarden meiïnoar de „Koalysje
fan de Reewilligen“ neamd.

De ynvaazje begûn op 20 maart 2003 en op 1 maaie 2003 wie Irak folslein beset.
Dêrnei waard besocht om de nije steat Irak stal te jaan. Lykols mei fûl ferset
fan striders fan ferskillende groepen fan radikale Moslims, lykas Al Kaida. De
rebûlje fan dy radikale groepen is sa grut, dat it hast in folksopstân neamd
wurde kin. Op 2 maaie 2003 ferklearre George W. Bush dat de kriich dien wie. De
rebûlje dy't nei de offisjele ein fan de kriich wurdt it Irakkonflikt neamd.

Sûnt de Golfkriich fan 1991 holdt de ynternasjonale mienskip Saddam Hussein fan
Irak yn 'e rekken. Irak waard sanksjes oplein en wapenynspekteurs fan de Feriene
Naasjes holden tafersjoch. Nei de terreuroanslaggen fan 11 septimber 2001 en de
kriich yn Afganistan (operaasje Enduring Freedom en ISAF), waarden ek de
massaferneatigingswapens fan Irak in sintraal tema yn de Amerikaanske anty
terreur kampanje.

Foar 11 septimber 2001 wienen der ek al lûden yn it Bush regear, om oare lannen
oan te fallen at se in bedriging foar de nasjonale feiligens fan de Feriene
Steaten wêze soenen. Paul Wolfowitz wie de earste dy't him dêroer oppenearre.

Nei 11 septimber stipe it Amerikaanske folk it regear ienriedich. De
neo-konservative groep, laat troch Donald Rumsfeld, komt mei de saneamde
Bush-doktrine dy't it bûtenlânske belied sa feroaret, dat in preventive oanfal
tsjin oare lannen mooglik makke wurdt út it eachpunt fan nasjonale feiligens. By
de kriich yn Afganistan wie dat net in grut probleem, mar de Irakkriich wie
dreger te ferantwurdzjen foar it Amerikaanske folk en de ynternasjonale
mienskip.

Der ha in protte wapenynspekteurs yn Irak west yn ferskillende militêre
objekten. Der is gjin bewiis dat Irak massaferneatigingswapens hie. Dútslân,
Frankryk, Ruslân en Sina hawwe har twivels oanjûn oer de helebrens fan in
militêre operaasje sûnder goedkar fan de Feriene Naasjes.

De ynvaazje, "Operation Iraqi Freedom", begjint op 20 maart 2003 om 0230 GMT mei
in bombardemint op de haadstêd Bagdad. Benammen militêre doelen en Iraakske
oerheidsgebouwen wienen doel fan it bombardemint. Ien dei letter wurdt Bagdad
nochris swier bombardearre. Dêrnei begjint it grûnoffensyf mei in west-, east-,
en noardfront. Op it westfront waarden parasjutisten dropt omdat de oare
Islamityske steaten gjin Amerikaanske- of koalysjetroepen op harren grûngebiet
ha woe.

Turkije falt Irak út it noarden wei oan. Turkije like dêrtroch de
Britsk-Amerikaanske ynvaazje te stypjen. Lykwols die Turkije dat út eigen belang
sadat de Koerden yn Noard-Irak gjin mooglikheid hienen om in eigen steat út te
roppen. Tagelyk krije de Amerikanen stipe fan Koerden by in offensyf út it
noarden wei. Op 10 april feroveren Amerikaanske en Koerdyske troepen Kirkoek.

Op 1 maaie 2003 seit George W. Bush yn in taspraak op in fleandekskip foar it
Amerikaanske kustplak San Diego dat de kriich foarby is.

Tusken 21 april 2003 en 28 juny 2004 hie Irak in oergongsregear ûnder de namme
Coalition Provisional Authority, dêrnei krige it ynterimregear de autoriteit. It
Iraakske regear krijt hjirby stipe fan de Stabilisation Force Iraq. Dy
legermacht waard wol goedkard troch de Feriene Naasjes.

De weropbou ferrint neffens it Amerikaanske leger goed. Yn july 2007 kaam de
ekonomy wer op gong, sa'n 3.000 fan de likernôch 3.400 projekten fan de Iraqi
Relief and Reconstruction Fund ha se dien. 60 % fan de oannimmers fan de
kontrakten wienen Irakezen. Wichtich wie benammen de universele sûnenssoarch en
in konstante levering fan elektrisiteit yn Bagdad.



https://fy.wikipedia.org/wiki/Indiana

Indiana (Ingelske útspr.: [ɪndi'jæ:nǝ], likernôch "in-dy-jê-nuh"), offisjeel de
Steat Indiana (Ingelsk: State of Indiana), is ien fan 'e fyftich steaten dy't
mei-inoar de Feriene Steaten fan Amearika foarmje. Indiana, byneamd de Hoosier
State, leit yn it noardeasten fan it lân, yn 'e krite fan 'e Grutte Marren, en
heart ta de regio fan it Amerikaanske Midwesten. De haadstêd is Indianapolis, en
dat is mei-iens ek de grutste stêd. Neffens in skatting út 2014 hie de steat doe
krapoan 6,6 miljoen ynwenners, wêrmei't it kwa befolkingsgrutte de 16e steat fan
'e Feriene Steaten is. Oangeande oerflak is Indiana mei goed 94.000 km² de 38e
steat. Indiana stiet bekend om syn yn ferfal rekke stielyndustry en om 'e
Indianapolis 500, in ferneamde autorace.

De namme fan Indiana betsjut safolle as "Lân fan 'e Yndianen" of "Yndiaansk
Lân", wat iroanysk is om't ûnder de kolonisaasje fan it gebiet yn it lêst fan 'e
achttjinde iuw en it earste trêdepart fan 'e njoggentjinde iuw frijwol alle
Yndianen fan it grûngebiet fan 'e steat ferdreaun waarden. De offisjele bynamme
fan Indiana is de Hoosier State. It wurd hoosier, dat in soarte fan skelnamme
foar de ynwenners fan Indiana is, sa't der ek in protte skelnammen besteane foar
de ynwenners fan doarpen yn Fryslân, is in wurd fan twifelige etymology. Ornaris
giet men der lykwols fanút dat it út 'e Amerikaansk-Ingelske streektaal fan
Firginia, de Karolina's en Tennessee kommen is en safolle betsjut as 'domme
plattelânsbewenner' of 'immen dy't op in tige ôfhandich plak wennet'.

Indiana hat in oerflak fan 94.321 km², wêrfan't 1,5% út wetter bestiet. It leit
foar it meastepart yn 'e Eastlike Tiidsône (UTC –5, simmertiid –4), mar tolve
countys yn 'e súdwestlike krite om Evansville hinne en yn it noardwestlike
gebiet om Gary hinne meitsje diel út fan 'e Sintrale Tiidsône (UTC –6,
simmertiid –5). Indiana grinzget yn it westen oan 'e Amerikaanske steat
Illinois, yn it suden oan Kentucky, yn it easten oan Ohio en yn it noarden oan
Michigan. Yn it noardwesten hat Indiana in 75 km lange kustline oan 'e
Michiganmar, dat ien fan 'e fiif Grutte Marren is. De steat mjit 400 km fan
noard nei súd, en op it breedste punt 233 km fan east nei west.

Yn trochsneed leit Indiana likernôch 230 m boppe seenivo. It heechste punt yn 'e
steat is Hoosier Hill, wêrfan't de top op 383 m leit. It leechste punt is it
plak dêr't de rivier de Wabash útmûnet yn 'e Ohio. Dêrmei is Indiana in frij
flak gebiet, dat diel útmakket fan 'e Binnenlânske Flakte fan Noard-Amearika. De
grutste rivier yn 'e steat is de Ohio, dy't de súdgrins mei Kentucky foarmet. De
langste rivier fan 'e steat is lykwols de Wabash, mei in lingte fan 764 km. Oare
wichtige rivieren binne de Maumee, de St. Joseph, de Whitewater, de Wite Rivier,
en de Blauwe Rivier. De grutste natuerlike mar yn Indiana is de Wawasee-mar,
wylst it grutste oerflaktewetter in opslachmar is, de Monroe-mar. De
Tippecanoe-mar is mei 37 m de djipste mar fan Indiana. Der binne yn Indiana gjin
Yndianereservaten.

De ierste minsklike bewenners fan Indiana wiene Paleo-Yndianen, dy't har omtrint
8000 f.Kr. yn it gebiet nei wenjen setten, doe't oan 'e ein fan 'e lêste iistiid
de gletsjers har nei it noarden weromloeken. Neitiid waard Indiana behearske
troch efterinoar de Argayske kultuer (±4500 f.Kr. – ±1500 f.Kr.), de
Wâldlânkultuer (±1500 f.Kr. – ±1000 n.Kr.) en de Mississippiaanske kultuer
(±1000 – ±1500). Tsjin 'e tiid dat de Frânsman René-Robert Cavelier, hear fan La
Salle, yn 1679 as earste Jeropeeske ûntdekkingsreizger Indiana oandie, waard dat
gebiet bewenne troch ferskate Algonkwynske folken, wêrûnder de Majêmy (Miami),
de Sjâny (Shawnee) en de Illinois. Yn 'e achttjinde iuw setten har boppedat
ferskate folken yn Indiana nei wenjen dy't troch de kolonisaasje fan har
oarspronklike wengebiet dêrhinne ferdreaun wiene, lykas de Delawêr (Delaware).

La Salle waard folge troch oare Frânske ûntdekkingsreizgers, en fuort
dêrefteroan arrivearren de earste Frânske pelskeaplju, dy't de Yndianen
foarseagen fan tekkens, juwiellen, ark, sterke drank en fjoerwapens yn ruil foar
lukrative beverpelzen. Yn 1702 stifte Louis Juchereau de Saint-Denis yn 'e neite
fan it tsjintwurdige Vincennes de earste hannelspost yn Indiana. Jean Baptiste
Bissot, hear fan Vincennes, boude yn 1715 Fort Miami, by wat no Fort Wayne is.
Fan 'e 1730-er jierren ôf begûnen Frânsk-Kanadezen út it noarden wei en Britske
kolonisten út it easten wei har yn gruttere oantallen yn Indiana te fêstigjen.
De beide groepen rekken al rillegau deilis, mei as gefolch dat har yn 1750-er
jierren ferskate wapene konfontaasjes foardiene. De Yndianen holden it mei de
Frânsk-Kanadezen, en fochten ûnder de Frânske en Yndiaanske Oarloch, it
Noardamerikaanske front fan 'e Sânjierrige Oarloch (1756-1763) oan 'e Frânske
kant. Nettsjinsteande dat wiene it de Frânsen dy't úteinlik belies jaan moasten
en by de Frede fan Parys al harren koloanjes yn Noard-Amearika oan 'e Britten
ôfstiene.

De Yndianen leine har lykwols net del by dy gong fan saken, en ûnder de Oarloch
fan Pontiac (1763-1766) makken se Fort Miami en ferskate oare Britske forten yn
Indiana mei de grûn lyk. In Britsk keninklik dekreet út 1763 makke alle lân
bewesten de Appalachen ta Yndiaansk territoarium en ferklearre de kolonisaasje
fan dat gebiet yllegaal. Under de Amerikaanske Unôfhinklikheidsoarloch
(1774-1783) fûn it meastepart fan 'e gefjochten oan 'e easkust plak, mar de
Amerikaanske generaal George Rogers Clark teach mei in leger it binnenlân yn en
fersloech de Britten by ferskate fjildslaggen op wat no it grûngebiet fan
Indiana is. Yn febrewaris 1779 naam er dêrby Vincennes en Fort Sackville yn.
Teffens wist er de befoarriedingslinen troch te snijen fan 'e Britske troepen
dy't de opstannige Amerikanen oan 'e eastkust út it westen wei oanfoelen. Oan 'e
ein fan 'e oarloch moast Grut-Brittanje by de Frede fan Parys alle lân besuden
de Grutte Marren, Indiana ynbegrepen, oan 'e Feriene Steaten ôfstean.

Yn 1787 waard Indiana ûnderdiel fan it Amerikaanske Noardwestlike Territoarium.
Yn 1800 waard Ohio dêr los fan makke, en waard de rest fan it gebiet omneamd ta
it Territoarium Indiana. De haadstêd dêrfan waard fêstige te Vincennes en de
earste gûverneur waard de lettere Amerikaanske presidint William Henry Harrison.
Neitiid krige Indiana syn hjoeddeistige grinzen nei't yn 1805 it Territoarium
Michigan derfan ôfskaat wie en it Territoarium Illinois yn 1809 foarme wie. Te
begjinnen mei de Amerikaanske oerwinning op 'e Yndianen yn 'e Slach by Fallen
Timbers, yn 1794, en it dêropfolgjende Ferdrach fan Greenville, fan 1795, waard
de Yndianen stapke foar stapke hiel Indiana ûntnadere. Yn 1818 droegen de Majêmy
hast de helte fan 'e hjoeddeistige steat oan 'e Amerikanen oer by de St.
Mary's-oankeap. It lêste stik lân, yn noardeastlik Indiana, kaam yn 1826 by it
Ferdrach fan Mississinwas yn Amerikaanske hannen.

Hoewol't de Yndianen har út alle macht tsjin 'e ûntnadering fan harren lân troch
de blanken fersetten, koene se it tij fan 'e kolonisaasje net keare. Yn 1810
foarmen it Sjâny-opperhaad Tecumseh en syn broer, de medisynman Tenskwatawa, in
grutte koälysje fan Yndiaanske stammen en folken dy't bekend kaam te stean as de
Konfederaasje fan Tecumseh. Dat ferbûn behelle yn 1811 in oerwinning op 'e
Amerikanen yn 'e Slach by Tippecanoe, en focht ûnder de Oarloch fan 1812 oan 'e
side fan 'e Britten tsjin 'e Feriene Steaten. Doe't Tecumseh yn 1813 sneuvele yn
'e Slach oan de Thames, foel it bûnsgenoatskip lykwols útinoar en ferwettere it
feriene ferset tsjin 'e Amerikaanske kolonisaasje. Neitiid waarden alle Yndianen
yn 'e rin fan 'e 1820-er en 1830-er jierren út Indiana wei deportearre nei it
lân bewesten de Mississippy, dêr't se úteinlik yn it Yndiaanske Territoarium (it
lettere Oklahoma) bedarren, dêr't harren neikommelingen hjoed de dei noch libje.

Om't Vincennes nei de Amerikaanske nederlaach yn 'e Slach by Tippecanoe yn 'e
gefareliny lei, waard yn maaie 1813 de haadstêd fan Indiana ferpleatst nei
Corydon, yn it suden fan it territoarium. Twa jier letter waard in petysje fan
'e Territoriale Assimblee oan it Amerikaanske Kongres goedkard om fan Indiana in
folweardige steat te meitsjen. Sadwaande koe Indiana op 11 desimber 1816 as de
njoggentjinde steat lid wurde fan 'e Amerikaanske Uny. Yn 1825 waard de
steatshaadstêd foar de twadde kear ferpleatst, no nei it sintraal leine
Indianapolis. De kolonisaasje fan noardlik Indiana fûn oarspronklik plak troch
lju út 'e steat New York en út Nij-Ingelân. Yn 'e midden fan Indiana fêstigen
har benammen lju út it oanbuorjende Ohio en út Firginia en Noard-Karolina, wylst
har yn it suden fral kolonisten út Tennessee en Kentucky nei wenjen setten. Dat
smiet trije ferskillende kultueren op, dy't har wisten te hanthavenjen
nettsjinsteande lettere ymmigraasje út Jeropa, en dy't sadwaande hjoed de dei
noch altyd dúdlik ûnderskaat wurde kinne.

Under de Amerikaanske Boargeroarloch (1861-1865) focht Indiana oan 'e kant fan
it Noarden tsjin it Amerikaanske Suden, dat him doedestiden ûnder de namme fan
'e Konfederearre Steaten fan Amearika besocht ôf te skieden. Indiana wie dêrby
de earste Noardlike steat dy't de mobilisaasje útrôp. It stjoerde 126 regiminten
ynfantery, 13 regiminten kavalery en 26 batterijen artillery nei it front ta,
wat op in totaal oantal fan 208.367 soldaten en ofsieren útkaam. Dêrfan kamen
24.416 man yn 'e oarloch te sneuveljen, wylst mear as 50.000 ferwûne rekken. De
iennichste fjildslach út 'e Boargeroarloch dy't op it grûngebiet fan Indiana
útfochten waard, wie de Slach by Corydon, dy't op 9 july 1863 plakhie as
ûnderdiel fan 'e Oanfal fan Morgan. Nei ôfrin fan 'e oarloch bleau Indiana noch
lang in fierhinne agraryske steat, wêryn't de iennichste yndustry fan belang
foarme waard troch slachthuzen, drankstokerijen en bedriuwen dy't har taleine op
'e makkelei fan treinwagons en rydtugen.

In 'e iere tweintichste iuw ûntjoech Indiana him ta in yndustrysteat mei sterke
bannen mei de autoyndustry. Haynes-Apperson, de earste Amerikaanske kommersjeel
súksesfolle automobylprodusint, wie oant 1925 fêstige yn Kokomo. Under de
1930-er jierren hie Indiana, krektlyk as de rest fan 'e wrâld, slim te lijen fan
'e Grutte Depresje. Yn dy tiid naam gûverneur Paul V. McNutt it foartou by de
ynstelling fan in troch de steat bekostige systeem fan sosjale sekerheid.
Dyselde makke teffens in ein oan 'e Drûchlizzing en fierde de earst
ynkomstebelesting fan Indiana yn. Oan 'e oare kant rôp er ek ferskate kearen de
steat fan belis út om it near lizze te kinnen op stakings.

De útbraak fan 'e Twadde Wrâldoarloch wie de rêding foar de ekonomy fan Indiana,
mei't troch de oarlochsynset in ûnbeheinde fraach nei stiel en oare guod ûntstie
dat yn Indiana makke waard. Yn totaal produsearre Indiana 4,5% fan alle wapens
dy't yn 'e oarloch troch de Amerikanen brûkt waarden. Sa'n 10% fan 'e manlike
befolking fan 'e steat tsjinne by de Amerikaanske Striidkrêften. Nei de ein fan
'e oarloch foelen produksjenivo's werom nei de sitewaasje sa't dy foarôfgeande
oan 'e Krisisjierren bestien hie. De yndustrialisaasje fan 'e Indiana sette
lykwols troch, en gie mank mei in hege mjitte fan urbanisaasje.

Oant de 1970-er jierren gie it dat it slydjage mei de stiel- en auto-yndustry.
De Oaljekrisis fan 1973 makke lykwols dat it mei sokke swiere yndustry yn it
neigean rekke, mei as gefolch tanimmende wurkleasheid. Dêrmei kaam Indiana ta de
saneamde Roastgurdle (Rust Belt) te hearren, in gebiet yn it noarden fan 'e
Feriene Steaten dêr't fabriken sleaten en begûnen fuort te roastkjen. Sûnt de
1980-er jierren, doe't de ekonomy fan Indiana wer wat by de wâl op begûn te
klauwen, is it de steat ekonomysk mear foar de wyn gien as de measte
buorsteaten.

Indiana bestiet bestjoerlik út 92 countys. De steatshaadstêd, Indianapolis, leit
yn Marion County, yn 'e midden fan 'e steat. Krekt as alle Amerikaanske steaten
wurdt Indiana bestjoerd troch in steatsregear mei oan it haad de gûverneur. De
wetjaande macht is yn 'e hannen fan de Algemiene Assimblee fan Indiana, dy't
bestiet út 'e Steatssenaat mei 50 sitten en it Steatshûs fan Offurdigen mei 100
sitten. Yn 'e Amerikaanske Senaat wurdt Indiana, lykas alle Amerikaanske
steaten, fertsjintwurdige troch 2 senators. Yn it Amerikaanske Hûs fan
Offurdigen hat Indiana 9 sitten.

It politike lânskip fan Indiana wurdt behearske troch de beide grutte
Amerikaanske politike partijen, de Demokratyske Partij en de Republikeinske
Partij. Alle oare partijen spylje mar in marginale rol. Indiana is sûnt jier en
dei in Republikeinsk bolwurk, dêr't de Demokraten oer it algemien net folle
klearspylje. Sûnt 1900 hat Indiana by Amerikaanske presidintsferkiezings mar
fiif kear yn mearderheid foar in Demokraat stimd. De lêste kear dat dat barde,
wie yn 2008, doe't Barack Obama mei in ferskil fan 50% tsjin 49% wûn fan John
McCain. Yn 2012 wûn Mitt Romney Indiana lykwols wer werom foar de Republikeinen.

It bruto steatsprodukt fan Indiana bedroech yn 2010 $275,7 miljard. It grutste
part dêrfan is noch altiten ôfkomstich út 'e yndustry. Noardwestlik Indiana, de
krite om Gary hinne, is it grutste stielprodusearjende gebiet yn 'e Feriene
Steaten. Oare yndustriële produkten út Indiana binne farmaseutika, medyske
apparatuer, auto's, elektroanika, transportnedichheden, gemyske produkten,
rubber, benzine en fabryksmasines. Nettsjinsteande dy ôfhinklikheid fan 'e
yndustry hat Indiana minder te lijen hân fan 'e delgong fan 'e swiere yndustry
as de measte buorsteaten. Dochs wurdt ek Indiana ta de saneamde Roastgurdle
(Rust Belt) rekkene, in stripe yn 'e noardeastlike Feriene Steaten dêr't
benammen de stiel- en autoyndustry sûnt de 1970-er jierren slim yn it neigean
rekke is.

Op it mêd fan 'e lânbou leit Indiana yn sawol de Nôtgurdle (Grain Belt) as de
Maïsgurdle (Corn Belt). Behalven nôt en maïs wurde der ek in protte meloenen,
soajabeane, tomaten, druven en tabak ferboud. Fierders is ek de
feehâlderijsektor fan belang, benammen foar de produksje fan suvel en aaien.
Mei't Indiana oarspronklik fierhinne oerdutsen wie troch leafwâld, binne der
noch in soad restbosken, dy't yn it suden fan 'e steat in grutte
meubelmakkerijsektor ûnderstypje. It toerisme is yn Indiana net botte
ûntwikkele, útsein oangeande de Indianapolis 500. Dat is in autorace dy't elts
jier yn 'e steatshaadstêd Indianapolis holden wurdt.

Neffens in offisjele rûzing troch it Amerikaanske Folkstellingsburo (op grûn fan
gegevens fan 'e Amerikaanske folkstelling fan 2010) hie Indiana yn 2014
6.596.855 ynwenners, wat in groei fan 1,74% is yn ferhâlding ta de stân fan
saken yn 2010. De befolkingstichtens wie yn 2014 70,2 minsken de km². De grutste
stêd fan 'e steat is de haadstêd Indianapolis, mei 835.000 ynwenners yn 2012.
Oare gruttere stêden binne: Fort Wayne (255.000), Evansville (120.000), South
Bend (101.000), Bloomington (84.000), Fishers (82.000), Carmel (82.000), Hammond
(80.000), Gary (79.000) en Muncie (70.000).

Neffens gegevens fan 'e Amerikaanske folkstelling fan 2010 wie de etnyske opbou
fan 'e befolking fan Indiana doe sa: 81,3% blanken; 9,4% swarten; 6,2% Latino's;
1,7% Aziaten; 0,4% Yndianen; 0,1% Polyneziërs, Melaneziërs en Mikroneziërs; 1,0%
oaren of fan mingd etnysk komôf.

Blanke ynwenners fan Indiana binne fierhinne fan Noardwest- en Middenjeropeeske
orizjine, mei as grutste oarsprongsgroepen Dútsers (22,7% fan 'e totale
steatsbefolking), Angelsaksyske Amerikanen (12,0%), Ieren (10,8%), Ingelsen
(8,9%) en Poalen (3,0%).

Indiana hat yn prinsipe gjin federaal erkende Yndianestammen, hoewol't de
Pokagon Troep fan Potawatomy Yndianen út súdlik Michigan resint by South Bend,
yn noardlik Indiana, in depindâns iepene hat. Fierders binne der yn Indiana ek
gjin stammen mei inkeld erkenning op steatsnivo.

De offisjele taal fan Indiana is it Ingelsk, dat sûnt 1984 as sadanich by wet
fêstlein is. It Ingelsk is ek de memmetaal fan it grutste part fan 'e befolking.
De twadde taal fan Indiana, rekkene neffens oantal memmetaalsprekkers, is it
Spaansk.

Op it mêd fan godstsjinst bestie yn 2008 80% fan 'e befolking fan Indiana út
kristenen, wêrûnder 61,5% protestanten, 18% roomsen en 0,5%
eastersk-otterdoksen. De grutste protestantske denominaasje wie yn 2010 de
Feriene Metodistyske Tsjerke, mei goed 355.000 leden. Ateïsten en agnosten
foarmen yn 2008 16% fan 'e befolking. Oare godstsjinsten wiene it joadendom (1%)
en it boedisme, it hindoeïsme en de islaam (allegear 0,5%). Alle oare religyen
mei-inoar makken nochris 1% fan 'e befolking út.

Indiana hat in fochtich lânklimaat, mei hjitte, wiete simmers en kâlde winters.
It uterste suden hat in subtropysk klimaat en kriget in stik mear delslach as de
rest fan 'e steat. Simmerdeis lizze de temperatueren oerdeis yn it noarden fan
Indiana om 'e 29 °C hinne en yn it suden om 'e 32 °C hinne. By 't winter is it
yn it noarden oerdeis likernôch –1 °C en yn it suden 4 °C. Rekôrtemperatueren
wiene 47 °C, op 14 july 1936 yn Collegeville, en –38 °C op 19 jannewaris 1994 te
New Whiteland. Delslachhoemannichten rinne útinoar fan 890 mm yn it noarden,
oant 1100 mm yn it suden. Oan 'e kust fan 'e Michiganmar falt oer de hiele
winter ferdield sa'n 200 sm snie, wylst it suden fan Indiana net mear as de
helte dêrfan kriget.



https://fy.wikipedia.org/wiki/India_Summer

India Summer, echte namme: Jody Jean Olson (26 april 1976), is in Amerikaansk
neakenmodel, pornografysk aktrise en pornoregisseur fan mingd Dútsk, Iersk,
Ingelsk en Yndiaansk komôf, wa har namme oft ek wol (mis)stavere wurdt as India
Summers.

India Summer is hikke en tein yn Des Moines, de haadstêd fan 'e steat Iowa,
dêr't se opgroeide as in ienlingsbern. Op 'e middelbere skoalle die se oan
hurddraven en cross country. Yn har middelbere-skoaljierren en yn har
studintetiid hie se bybaantsjes as ferkeapster yn in juwelierswinkel en as
strânwacht. Se hat in bachelorstitel yn ûnderwiiskunde.

Yn desimber 2005, doe't se 29 jier wie, makke se har debút yn in pornografyske
film. As artystenamme keas se "India Summer", dat se ûntliende oan it nûmer
Indian Summer, fan 'e band The Doors. Yn septimber 2006 begûn se fulltime as
pornoaktrise te wurkjen. Underwilens hat se al yn mear as 400 pornofilms spile,
gauris fan it subsjenre fan 'e milfpornografy. Yn 2011 regissearre se har earste
pornofilm, Perfect Fit. Yn jannewaris 2012 makke de Internet Adult Film Database
(IAFD) bekend dat Summer "de aktyfste artyste yn 'e [porno]yndustry" wie, mei't
se it foargeande jiers yn net minder as 78 ûnderskate film spile hie. Se hat in
stikmannich prizen wûn, wêrûnder trije AVN Awards (de Oskars fan 'e pornowrâld):
yn 2011 ien foar bêste aktrise, en yn 2012 ien foar milf/cougar-artyste fan it
jier.

Njonken har aktearwurk posearret Summer ek foar neakenblêden en hat se lytse
roltsjes hân yn 'e mainstream-tillefyzjesearjes Sons of Anarchy en Dexter.
Summer is mear as tsien jier troud, mar is in swinger. Se omskriuwt harsels as
"tige biseksueel", en docht oan yoga, tantryske seks en meditaasje.



https://fy.wikipedia.org/wiki/Hiphop

Hiphop is in libbenstyl, benammen bekend as in muzykstreaming. It is yn 'e
jierren '70 fan de tweintichste iuw ûntstien yn it New Yorkse stêdsdiel de
Bronx, dêr't doe in soad Afro-Amerikanen en Latinos wennen. Ornaris wurdt it
begryp rap muzyk brûkt as in synonym fan Hiphop, alhoewol't rappen in tiidwurd
is, ferwiisd it ek nei it oefenjen fan Hiphopsjongers en -sjongsters.

In soad minsken tinke dat hiphop begûn yn 'e Feriene Steaten fan Amearika, mar
dat is net sa: yn Brazylje binne se mei Hip hop begûn; dêrnei waard it populêr
op Jamaika en dêrnei kaam it pas yn 'e Feriene Steaten, dêr't artysten lykas Run
DMC mei op 'e tillefyzje kamen. Dat hat grutte ynfloed hân op 'e rapmuzyk, tinke
oan Cypress Hill, Beastie Boys, Wu-Tang Clan en Ice T (bodycount) bygelyks.

Oant de tachtiger jierren ta wie Hiphop net bekend bûten de Feriene Steaten.
Wilens de tachtiger jierren kamen minsken op oare kontinenten foar it earst yn
'e kunde mei de muzyk. Oan it begjin fan de tachtiger jierren wie earst
breakdancing bekend wurden.

Doe't Dr. Dre yn 1992 mei it album The Chronic ferskynde, waard gansta rap in
aparte streaming. Oan 'e ein fan it desennium krige hiphop troch sjongers lykas
Eminem, mear omtinken. Om 2000 hinne hie suver alle ferneamde popmuzyk wat
komponinten fan hiphop.



https://fy.wikipedia.org/wiki/Hindrik_VIII_fan_Ingel%C3%A2n

Hindrik VIII (Greenwich, 28 juny 1491 – Westminster, 28 jannewaris 1547) wie
kening fan Ingelân en Ierlân, stamde út it hús Tudor, en wie in soan fan Hindrik
VII fan Ingelân. Hindrik stiet bekend as it prototype fan de selsbewuste
renêssânse foarst, de ôfskieding fan de Ingelske tsjerke fan de tsjerke fan
Rome, syn skrikbewâld en om syn seis froulju.

Hindrik woe fan Ingelân in sterk lân meitsje dat in grutte rol spylje soe yn de
Jeropeeske polityk. Hy wie yntelligint en ynteressearre him foar keunst en
wittenskip. Hy waard ek beskôge as leafdeleas, egoïstysk en wreed.
Tsjinstribbers, oare helten, of tsjinners dy’t him yn de wei stienen romme hy út
de wei.

Hindrik wie de twadde soan fan Hindrik VII en moast kieze foar in karriêre yn it
tsjerke. Syn âldere broer Arthur Tudor ferstjert yn 1502 en waard as Prinse of
Wales opfolge troch Hindrik. Omdat Hindrik it ferbum mei Spanje opnij besegelje
woe troude Hindrik yn 1509, koart nei de dea fan syn heit en flak foar de
kroaning, mei de widdo fan syn broer, Catharina van Aragón. Hindrik wie op dat
stuit 17 jier.

Hindrik woe fan Ingelân in sterk lân meitsje dat in grutte rol spylje soe yn de
Jeropeeske polityk. Troch him yn ferskillende krigen te stoarten putte hy de
skatkiste út. Ek syn grutte hofhâlding en syn prachtige toernoaien kosten in
slomp jild. Hindriks bûtenlânske belied wie net súksesfol, yn de Jeropeeske
striid tusken Habsburgers en Frankryk of tusken de reformaasje en de Roomske
tsjerke spile Ingelân hast gjin rol.

Doe't hy âlder waard learde hy it spul fan de diplomasy better. Hy socht oare
wegen om syn macht ter fersterkjen. Hy ferhege de belestings, socht gearwurking
mei it legerhûs en ferwidere him fan de Roomsk-katolike tsjerke. De mearderheid
fan de befolking stipe him, omdat sy der net minder fan waarden. De
belêstingferhegingen waarden kompensearre troch in gruttere ekonomyske
aktiviteiten en de grutte ynflaasje waard kompensearre troch in gruttere taname
fan de bûtenlânske fraach nei Ingelsk guod. Yn 1542 waard Ierlân beset en begûn
Hindrik in kriich mei Skotlân. Hy helle in oerwinning by Solway Moss.

Wichtich yn de regearingsperioade wie de Act of Supremacy, de ôfskieding fan de
tsjerke fan Ingelân, Anglikaanske tsjerke fan Rome yn 1534, wêrby't Thomas
Cromwell en Thomas Cranmer in foarname rol spilen. Ek wienen hjirfoar
persoanlike motiven yn it spul. Hindrik wie oarspronklik tsjin de reformaasje,
werfoar't hy de titel "Fidei Defensor" (ferdigener fan it leauwe) krige fan Paus
Leo X. Doe woe hy it houlik mei syn earste frou, Catharina van Aragón, ûnjildich
ferklearje litte, omdat sy him gjin soan skinke koe. Se hie seis dochters krigen
wêrfan ien, Maria I fan Ingelân yn libben bleau. Hy frege oan Paus Clemens VII
om it houlik neatich te ferklearjen. Mar Paus Clemens VII wie op dat momint
finzene fan Karel V fan it Hillige Roomske Ryk. It argumint dat Catharina de
widdo wie fan Hindrik syn âldere broer wie al net sterk en wie net
rjochtfeardich tsjinoar Catharina, dy’t in tante wie fan Karel V. Clemens woe
net om lyk. Doe bruts Hindrik mei Rome. Hy konfiskearre it guod fan de katolike
tsjerke en dy fan alle kleasters en kongregaasjes. De opbringsten wienen foar de
Ingelske kroan en foar syn neiste meiwurkers. De wearze dy’t in soad Ingelsen
hienen fan Rome spile him yn de kaart. De titel ‘Fidei Defensor” rekke hy kwyt,
mar dy waard letter troch it Ingelske parlemint wer werom jûn. Dizze titel is
noch altyd in titel dy’t it Ingelske staatshaad draacht. Thomas More en John
Fisher, biskop fan Rochester wienen de foarnaamste slachtoffers fan it ferset
tsjin de nije tsjerklike polityk. Der wie wol wat ferspraat Roomsk-Katolyk
ferset mar de katoliken dy’t harren der by delleinen waarden net steurt. De
protestanten waarden wol ferfolge.

By oare froulju sette Hindrik in basterdsoan oan dy’t net rjochtige wie om syn
heit op te folgjen. It wie in grutte winsk om in soan te hawwen dy’t de troan
bestige soe. Allinnich sa soe de Tudor-dynasty trochlibje en koene Ingelân nije
boargeroarloggen besparre bliuwe lykas de Roasenkriich.

Hindrik VIII wie net allinnich kening fan Ingelân mar ek in komponist. Fan syn
hân binne 34 wurken bekend, haadsaaklik ferskes, mar ek ynstrumintale en in
trijestimmich motet.



https://fy.wikipedia.org/wiki/Heidendom

It heidendom wurdt beskôge as it iere leauwen fan de minsken. It wurd is foaral
in kristlik begryp en hâldt yn it ferearjen fan mear as ien god. Neffens de
kristlike optyk wurde alle net-monoteïstyske godstsjinsten dy't net op de bibel
basearre binne as heidensk beskôge.

De kerstening fan Jeropa wurdt faak foarsteld as in opgong fan it barbarendom
nei beskaving, en it heidendom wurdt dêrby faak beskôge as wat minderweardichs
dat bestriden wurde moast. Dat de minsken it yn dy tiid oars seagen blykt wol út
it grutte tal foar-kristlike gebrûken en feesten dy't yn de kristlike kultuer en
religy opnommen binne, bygelyks it peaskefjoer, it peaske-aai, de krystbeam en
ferskate aspekten fan it Sinteklazefeest.

Tsjintwurdich is der in oplibjen fan it heidendom yn de westerske wrâld, ûnder
de namme modern heidendom, Westersk heidendom of neopaganisme, dat bytiden it
karakter fan in subkultuer oannimt. It moderne heidendom wurdt opmakke troch in
grut tal ûnderskate religyen, en it fynt syn grûn foar in part yn krityk op 'e
materialistyske Westerske maatskippij. Besibbe oan dit nijmoadrich heidendom
binne wichelroede-rinnen, astrology, holisme en in soad ynteresse yn
parapsychologyske ferskynsels.



https://fy.wikipedia.org/wiki/Heather_Lee

Heather Lee, echte namme: Shana Yaxley (Portland, 31 oktober 1969), is in
rêstend Amerikaansk neakenmodel, stripper en pornografysk aktrise fan mingd
Latino-Amerikaansk etnysk komôf, dy't yn it begjin fan har karriêre ek wol
gebrûk makke fan 'e artystenammen Maria Lee en Maria. Neffens har offisjele
opjefte is se 1.50 m lang. Se stie ûnder har karriêre fral bekend om har grutte
boarsten, mei kupmaat 34EE, dêr't se oan kommen wie troch in
boarstfergruttingsoperaasje te ûndergean.

Heather Lee waard yn 1969 berne yn Portland, yn 'e steat Oregon, mar groeide op
yn 'e steaten Nij-Jersey en Michigan. Op har achttjinde, daliks nei't se de
middelbere skoalle ôfrûne hie, sette se yn Michigan útein mei as stripper te
wurkjen yn ferskate stripklubs. Yn 1989 ferfear Lee nei súdlik Kalifornje, dêr't
se as neakenmodel begûn te posearjen foar neakenblêden as Gent, Score en
Hustler's Busty Beauties.

Yn 1992 rekke se foar it earst belutsen by de Amerikaanske pornoyndustry, en yn
1993, doe't se 24 jier wie, makke se har debút yn in pornografyske film. Hja
waard al gau tige populêr, benammen ûnder fans fan it grutte-boarstesjenre. In
protte fan Lee har films hiene anale en ynterrasiale tema's, en se wurke û.o.
mei Peter North en Jake Steed. Teffens holp se de swarte akteur Mr. Marcus, mei
wa't se in skoft in relaasje hie, om syn pornokarriêre op 'e gleed te krijen.

Neffens de Internet Adult Film Database (IAFD) spile Lee yn totaal yn mear as
200 pornofilms, û.m. foar sokke foaroansteande Amerikaanske labels as Sin City,
Wicked Pictures, Vivid Entertainment, Elegant Angel, VCA Pictures, New
Sensations en Anabolic Video. Teffens wurke se bytiden foar Jeropeeske studio's,
lykas it Dútske Sascha Alexander Productions en de Deenske Color Climax
Corporation.

Njonken har aktearwurk bleau se har hiele karriêre troch ek wurksum as stripper
en neakenmodel. Yn 2000 loek Lee har út 'e pornoyndustry werom, mar tsjin 2010
ûntstie der nije belangstelling foar har films troch har likenis (fan gesicht)
mei de mainstream-aktrise Eva Longoria (bekend fan 'e searje Desperate
Housewives).



https://fy.wikipedia.org/wiki/HIV

HIV, of it human immunodeficiency virus (Ingelsk foar "minsklik
ymmunodefisjinsjefirus") is it firus dat ferantwurdlik is foar de sykte AIDS
(acquired immunodeficiency syndrome, "oprûn ymmunodefisjinsjesyndroom"), dy't
potinsjeel deadlik is by minsken. It is in fluch mutearjend retrofirus fan 'e
subgroep fan 'e lentifirussen, dat oerdraachber is fia de measte
lichemsfloeistoffen (mar net fia flibe), en dat it ymmúnsysteem fan 'e gasthear
oantaast. HIV komt yn twa soarten foar: HIV-1 en HIV-2.

HIV komt út West- en Sintraal-Afrika wei, dêr't it syn oarsprong fynt by apen en
minskapen, spesifyk de ruotmangabey (Cercocebus atys atys), de sjimpansee (Pan
troglodytes) en de gorilla (Gorilla gorilla gorilla). It liket teminsten twa
ûnderskate kearen de kleau tusken apen en minsken oerstutsen te wêzen: yn it
gefal fan HIV-1 yn it gebiet fan Kameroen oant de Demokratyske Republyk Kongo,
by de sjimpansee en de gorilla wei, en yn it gefal fan HIV-2 oan 'e
Wesafrikaanske kust fan Ivoarkust oant Senegal by de ruotmangabey wei. Der binne
sterke oanwizings dat it firus dy oerstek meitsje kinnen hat troch de gewoante
fan 'e Afrikaanske befolking fan it iten fan bushmeat yn 'e foarm fan apen en
minskapen. HIV waard yn 1983 ûntdutsen by twa ferskillende ûndersiken nei de
sykte AIDS, en yn 't earstoan LAV (lymphadenopathy-associated virus) en HTLV-I
(human T-lymphotropic virus-I) neamd. Doe't bliken die dat it om itselde firus
gie, waard yn 1986 de namme HIV betocht, wêrnei't de beide eardere beneamings
ferdwûnen.

De gp120-aaiwiten oan it oerflak fan HIV hechtsje har oan 'e CD4-reseptors fan
'e gasthearsel. Dêrtroch kin it RNA fan it firus yn 'e gasthearsel trochkringe.
It firale enzym reverse-transkriptaze makket oan 'e hân fan dat RNA in
DNA-string, dy't troch in oar firaal enzym, yntegraze, yn it DNA fan 'e
gasthearsel ynboud wurdt. De replikaasje fan dat DNA kin sels al úteinsette
ear't dy ynbou foltôge is. Yn sliepende CD4+-T-sellen kin it firus ek sliepe en
sadwaande lange tiid ferburgen bliuwe. As it firus-DNA troch de gasthearsel
lêzen wurdt, ûntsteane der nije firusdielen dy't har oan 'e selmembraan
gearstalle, harsels ôfsnije fan 'e gasthearsel en dan oare, sûne sellen besmette
kinne. As de gasthearsel aktivearre wurdt troch antygenen, sil er ynstee fan
antylichemkes benammen nije firussen produsearje.

HIV feroarsaket AIDS trochdat it de CD4+-T-sellen oanfalt en ferneatiget Dat is
in groep fan lymfositen (in spesjaal soarte wite bloedsellen) dy't ornaris it
ymmúnstelsel koördinearret yn it gefal fan ynfeksjes. Op dy manear is it firus
net allinnich by steat om himsels te fermannichfâldigjen, mar skeakelet it ek it
meganisme út wêrmei't it lichem him tsjin alle patogenen beskermet.

Troch de sterke fermindering fan it tal CD4+-T-sellen ûntstiet in sitewaasje
wêrby't oare sykteferwekkers, dêr't it ymmúnsysteem ornaris koarte metten mei
makke hawwe soe, frij spul hawwe. HIV is op himsels net deadlik; it binne
almeast saneamde opportunistyske ynfeksjes dêr't AIDS-pasjinten úteinlik oan
komme te ferstjerren, om 'e ienfâldige reden dat sokke krupsjes net mear
tsjinholden wurde troch it ymmúnstelsel. In protte AIDS-pasjinten ûnwikkelje
fierder seldsume foarmen fan kanker, lykas kaposisarkoom, dy't normaal gjin kâns
krije soene.

Sûnder behanneling is de libbensferwachting fan in minske dy't mei HIV
ynfektearre rekke is, likernôch 9 oant 11 jier, ôfhinklik fan hokker soarte HIV
as it om giet. Ynfeksje mei HIV kin oerdroegen wurde troch bloed, sperma,
faginaal focht, foarfocht, otter en tate, mar net troch flibe of urine (mar wol
troch urine dêr't foarfocht, faginaal focht, sperma of menstruaasjebloed
trochhinne sit). Yn 'e neamde lichemsfloeistoffen komt HIV foar as frije
firusdieltsjes, mar ek as ynfektearre ymmúnsellen. Yn 'e praktyk wurdt HIV faak
fan persoan op persoan oerdroegen troch geslachtsferkear, bloedtransfúzjes en it
gebrûk fan smoarge ynjeksjenullen. It is ien fan 'e gefaarlikste seksueel
oerdraachbere oandwanings.

As immen bang is mei HIV besmet te wêzen, kin der, nei in ynfâldige bloedôfname,
in laboratoariumûndersyk dien wurde. Dêrby besiket men de oanwêzigens oan te
toanen fan HIV-antystoffen. Trije moannen nei de ynfeksje befettet it bloed
nammentlik genôch fan dy antystoffen om in diagnoaze te stellen. Teffens wurdt
der by sok ûndersyk socht nei HIV-RNA en wurdt sjoen nei de ferhâlding tusken
CD4 en CD8-T-sellen.



https://fy.wikipedia.org/wiki/Greve

Greve is in aadlike titel. Yn de Frankyske tiid wie in greve in amtstitel foar
de man mei it heechste amtlik, juridysk en militêr gesach dy't keazen waard
troch Karel de Grutte. De greve wie de offisjele fertsjinwurdiger yn it him
tasein gebiet (goa). Meastentiids waarden de greven beneamd út leden fan
wichtige famyljes en namen sy mei de biskoppen en abten diel oan de grutte
ryksgearkomsten.

Karel de Grutte hie der foar soarge dat yn Nederlân, dat ek part útmakke fan it
Frankyske ryk, it bestjoer fan it lân op regel wie. Likernôch wie der op it ein
fan de 9e iuw, doe't de Wytsingen foarlutsen, sprake fan in ferwyldere tastân.
Nederlân makke noch wol part út fan it East-Frânsje, it Dútske ryk, mar der wie
gjin sintrale macht dy't de pleatslike greven yn de stringen hâlde koe.

De greven erkenden de keizer noch wol as harren hear, mar hâlden harren as
ûnôfhinklike potestaten. De titel fan greve waard erflik. Ek besochten sy harren
gebieten út te wreidzjen yn it neidiel fan oare greven. De lytsere greefskippen
waarden faak mei geweld oan de gruttere en machtigere ûndergeskikt makke. Oant
en mei de lette Midsiuwen hienen de greven in grutte macht yn harren gebiet,
faak kombinaasjes fan mear goaen dy't troch fererving in grutter greefskip
foarme hienen. De keizer wie net by steat om hjir in ein oan te meitsjen. Hy koe
syn gesach net hanthavenje.



https://fy.wikipedia.org/wiki/Greide

In greide of in stik greidlân is in lape min ofte mear ûnbewurke grûn begroeid
mei gerzen en oare net-houtige planten, dy't troch de minske foar de feehâlderij
brûkt wurdt. De wichtichste funksje fan greiden is as weidplak foar fee en om
hea (drûge gers) en kuil (fergêste gers) te produsearjen, dat opslein wurdt as
winterfoer.

Njonken har funksje op it mêd fan 'e lânbou binne greiden ek ekologysk sjoen fan
grutte betsjutting, fanwegen har iepen, sinnige foarkommen, dat floara en fauna
oanlûkt dy't ûnder oare kondysjes net oerlibje kinne soe. Greidlân komt ek fan
natuere foar (tink oan 'e steppes fan East-Jeropa en Sintraal-Aazje; de savannes
fan Afrika, de prêrjes fan Noard-Amearika en de pampa's fan Súd-Amearika), mar
net yn Nederlân. Hjir binne alle greiden skepen troch de minske, dy't er der ek
allegeduerigen yn yngrypt, sadat it natuerlike biotoop gjin kâns kriget om him
te ûntwikkeljen. Sa is in protte greidlân sûnt de jierren santich op 'e nij
ynsiedde, om in heger gewier oan gers te krijen en blommen en oare net-gerzige
planten safolle mooglik út te bannen.



https://fy.wikipedia.org/wiki/Gottfried_Wilhelm_Leibniz

Gottfried Wilhelm (von) Leibniz, ek as Leibnitz stavere (Leipzig, 1 july 1646 –
Hannover, 14 novimber 1716) wie in mearsidige Dútse wiskundige, filosoof,
logikus, natuerkundige, histoarikus, rjochtsgelearde en diplomaat en wurdt
beskôge as ien fan de grutste tinkers fan de 17e iuw. Hy ûntwikkele min of mear
tagelyk mei (mar ûnôfhinklik fan) Isaac Newton in tûke fan de wiskunde dy't
bekend stiet as de 'calculus' (differinsjaal- en yntegraalrekkenjen). Wa fan de
twa de earste wie mei dy wichtige bydrage oan de wiskunde, hat ta in geweldich
spul laat tusken dizze hearen. Leibniz stiet te boek as in foarrinner fan de
Dútse Ferljochting, de Aufklärung.

Yn de filosofy wurdt hy sjoen as rasjonalist. Hy wurdt beskôge as in optimist,
dit nei oanlieding fan syn oertsjûging dat it hielal, dêr't wy yn libje, it
bêste universum is dat God skeppe koe. Syn filosofy is net allinnich suver
rasjonalistysk. Oan de iene kant is it djip woartele yn de Skolastyk, oan de
oare kant rint er foarút, en antisipearret op lettere ûntwikkelingen yn logika,
biology, geology, mynbou, wierskynlikheidslear, linguïstyk en ynformatika.
Dêrnjonken skriuwt hy ek oer polityk, rjocht, etyk, teology, skiednis en
filology. Syn bydragen binne ferspraat oer in protte publikaasjes,
net-publisearre manuskripten en fral yn tsientûzenen brieven. Oant en mei de dei
fan hjoed, 300 jier nei syn dea, bestiet der gjin folsleine edysje fan Leibniz
syn skriften.



https://fy.wikipedia.org/wiki/Goatysk

It Goatysk is in útstoarne East-Germaanske taal, de ienige taal út dizze tûke
dêr't in protte oer bekend is. De 4e-iuwske Goatyske Bibeloersetting fan biskop
Wulfila is it earste oerlevere literêre wurk yn in Germaanske taal en dêrom fan
grut belang foar de taalwittenskip. Mei û.o. fjouwer of fiif nammefallen, in
dualis en in syntetyske ûndergeande foarm lit it Goatysk in grut tal argayske
skaaimerken sjen.

It Goatysk waard sprutsen troch it folk de Goaten en fersprate harren nei de 3e
iuw fanút it gebiet te noarden fan de Swarte See nei Itaalje, Frankryk en
Spanje, mar soe nei de fal fan it Ostrogoatyske ryk yn de 6e iuw en it
Fisigoatyske ryk yn de 8e iuw útstjerre. Op de Krim bleau in fariant fan it
Goatysk, it Krimgoatysk, yn elts gefal oant de 16e iuw bestean.

Fierwei de wichtigste boarne foar it Goatysk is Wulfila's bibeloersetting.
Hjirfan is it grutste part lykwols ferlearn gien. Bewarre bleaun binne de helte
fan de Evangeeljen, yn de Codex Argenteus, de brieven fan Paulus en in part fan
Nehemia. It ienige oare wichtige Goatyske dokumint is de Skeireins, in
kommentaar op Johannes.

Wulfila ûntwurp foar syn bibel in op it Grykse alfabet basearre skrift. Dêrfoar
skreaunen de Goaten noch yn runen. Men tinkt dat it alfabet foar it grutste part
fonematysk is, mei wierskynlik de folgjende op de útspraak fan it Gryks basearre
útsonderings: <ei> = iː, <au> = ɔ, <ai> = ɛ en <gg> = ŋ. Yn de wittenkip wurdt
frijwol allinnich mei de transliteraasje nei it Latynske alfabet wurke.

It Goatysk hat in frij komplekse morfology mei in soad argayske Yndo-Jeropeeske
skaaimerken dy't net mear bestean yn de hjoeddeiske Germaanske talen.

It Goatysk kent fjour of fiif nammefoarmen: nominatyf, genityf, datyf, akkusatyf
en fokatyf, wêrby de lêste yn foarm altyd lyk is oan de nominatyf of akkusatyf.
Boppedat binne der resten fan in instrumentalis.

Der binne trije getallen, iental , meartal en twatal (dualis). De dualis komt
lykwols allinnich yn it persoanlik omnamwurd (en yn it tiidwurd) fan de earste
en twadde persoan ta útdrukking.



https://fy.wikipedia.org/wiki/Genoside

Genoside of folkemoard is "it mei sin en stelselmjittich ferneatigjen, hielendal
of foar in part, fan in etnyske, rasiale, religieuze of nasjonale groep", al is
der gjin oerienstimming oer hoe grut oft it "part" fan sa'n groep wêze moat om
yn oanmerking te kommen foar klassifikaasje as genoside. De term is in
gearstalling fan it Grykske genos (γένος), dat "ras" of "folk" betsjut en it
Latynske cīdere, dat "deadzje" betsjut, en waard foar it earst brûkt troch de
auteur Raphael Lemkin yn syn boek Axis Rule in Occupied Europe, út 1944.

Trochdat it wurd brûkt waard troch de oanklagers by de Prosessen fan
Neurenberch, oan 'e ein fan 'e Twadde Wrâldoarloch yn Jeropa, kaam it ûnderdiel
út te meitsjen fan it juridyske jargon. Sûnt 1951, doe't de Kovinsje foar de
Previnsje en Bestraffing fan 'e Misdie Genoside fan 'e Feriene Naasjes
(Convention on the Prevention and Punishment of the Crime of Genocide; CPPCG) yn
wurking trede, is genoside yn juridysk opsjoch in misdie. Foarhinne waarden op
ynternasjonaal mêd foar de berjochting fan genoside en oanbesibbe misdieden ad
hoc-tribunalen gearstald, mar sûnt 2002 bestiet dêrfoar it permaninte
Ynternasjonale Strafhof, fêstige yn De Haach, al binne dêr oant op 't heden
(jannewaris 2013) noch gjin genosidesaken oanbrocht.



https://fy.wikipedia.org/wiki/Gabrielle_Scream

Gabrielle Scream, echte namme: Cathleen Raymond (7 novimber 1971), is in rêstend
Amerikaansk model, neakenmodel, pornografysk aktrise en mainstream-aktrise, wa
har artystenamme oft ek wol (mis)stavere wurdt as Gabriella Scream, en dy't
fierders ek gebrûk makke hat fan 'e skûlnammen Gabrielle, Kathleen en Noelle.
Hja is 1.73 m lang.

Gabrielle Scream begûn har karriêre as fotomodel en mannekên, mar sette al
rillegau útein mei te posearjen foar neakenblêden. Se stie as Pet of the Month
yn 'e Penthouse en wurke letter mei oan 'e Penthouse-fideo Venus Descending
(1996). Doe't se 24 jier wie, makke se har debút yn in pornografyske film foar
it Sweedske Private-label. Yn 1995 en 1996 spile se yn in stik as sân
pornofilms, wêrûnder The Gigolo diel 1 en 2, fan 'e Frânske regisseur Pierre
Woodman, en fierders yn fjouwer dielen fan 'e rige Private Triple X.

Njonken har pornokarriêre wie Scream ek aktyf as mainstream-aktrise, almeast
ûnder har eigen namme (ynsafier't se op 'e ôftiteling neamd waard). Sa
figurearre se yn 'e Amerikaanske B-films Perfect Gift (1994) en Sexual Impulse
(1997), hie se in lyts roltsje yn Virtual Encounters (1996), en fertolke se in
byrol yn 'e dramafilm Seduce Me: Pamela Principle 2 (1994).



https://fy.wikipedia.org/wiki/Fryske_Rie

De Fryske Rie is in oerkoepeljende organisaasje dy't de mienskiplike Fryske
belangen fertsjintwurdiget. De organisaasje is gearstald út trije regionale
rieden (seksjes) en ien sintraal orgaan dy't statutêr as Ynterfryske Rie
ynskreaun stiet. It inisjatyf ta de oprjochting is yn de earste helte fan de 20e
iuw nommen troch minsken út Westerlauwersk-, East- en Noard-Fryslân. De
hjoeddeistige Fryske Rie is offisjeel yn 1956 oprjochte.

De kronykskriuwer Peter Sax skreau yn de 17e iuw dat de Friezen in algemiene
taal hawwe en dat se sadwaande ek mei-inoar ien folk binne. Montanus de Haan
Hettema reizge yn de 19e iuw fan Westerlauwersk Fryslân nei Sealterlân en
Noard-Fryslân en joech Fryske, Hilgelanner en Noard-Fryske rymkes dy't er
ûnderweis optekene hie, út. Heinrich Ehrentraut fan Aldenboarch joech om 1850
hinne in tydskrift út oer de Fryske taal en skiednis fan de Fryslannen. It Frysk
Genoatskip yn Ljouwert beneamde yn de 19e iuw al leden út East- en Noard-Fryslân
wei. Om 1900 hinne waarden de kontakten tusken de Fryslannen sterker. Dy
ynteresse kaam foaral út de taalkundige hoeke, de iere Frisisten. Nammen yn dat
ferbân binne Pieter de Clercq, Jan Jelles Hof en Nann Mungard.

Mear kontakt late ta de rop út East-Fryslân wei om in jierliks treffen fan
fertsjintwurdigers fan de trije Fryske gebieten. Douwe Kalma, Eeltsje Folkertsma
en de feriening 'De Upstalbeam' (oprjochte yn 1924) sprieken har dêr ek foar út.
En sa waard it earste Grutfryske Kongres yn 1925 yn Jever organisearre mei
fertsjintwurdigers út de trije Fryslannen, Grinslân, Woersten, Bûtjadingen en
Jeverlân. Dat wie de grûnslach foar mear mienskiplike gearkomsten en de
oprjochting fan de Fryske Rie. By it Grutfryske Kongres yn Hüsem yn 1930 waard
de Fryske Rie oprjochte. It doel fan de Rie wie om de ûnderlinge bân yn de tiid
tusken de kongressen te hoedzjen en te noedzjen.

Yn de Twadde Wrâldkriich hawwe der gjin Ynterfryske gearkomsten west en de
Fryske Rie hold him bûten de polityk. De nasjonaalsosjalisten seagen mei
erchtinken nei de Fryske Rie. It Grutfrysk Kongres fan 1937 yn Memlik koe ek
hast net fierder fan Dútslân ôf holden wurde. Mei de Dútske besetting fan
Nederlân besochten de nasjonaalsosjalisten de Fryske Rie noch wol foar harren
ideology yn te setten, mar dat besykjen wie fergees.

Troch respektearre bestriders fan it Hitler-bewâld waard nei 1945 de tried wer
oppakt. Dat late yn 1952 ta in Grutfrysk Kongres yn Hüsem en yn 1955 yn Auwerk.
Dêr is it Frysk manifest oannommen, in nije grûnslach foar de Fryske kontakten
nei de oarloch. Dy waarden doe ek yn it ramt fan de Europeeske ienheid sjoen. In
jier letter, yn 1956, waard de Fryske Rie offisjeel yn it East-Fryske Lear
oprjochte. Under tafersjoch fan de Fryske Ried waard yn 1973 de dichtbondel
"Friesische Gedichte" publisearre. Yn 1998 waard as koepel de feriening
Ynterfryske Rie oprjochte om foar de trije rieden/seksjes fan de Fryske Rie yn
de ûnderskate Fryslannen op te treden. Yn dat fermidden waard yn 2006 in nije
Ynterfryske Ferklearring fêststeld. Yn 2006 joech de Dútske Post (Deutsche Post)
in postsegel út foar it 50-jierrich bestean fan de Rie.

De Fryske Rie hat trije regionale seksjes of rieden. Elk fan de trije regionale
seksjes hat in eigen bestjoer. It gearwurkjend en oerkoepeljend bestjoer fan dy
trije seksjes hat de namme Ynterfryske Rie en is statutêr as feriening ynskreaun
yn it plak Lear. It foarsitterskip wikselet alle trije jier en by elke termyn
mei in oare seksje de foarsitter fan de Ynterfryske Rie leverje. Fan 2012 oant
en mei 2015 hat Noard-Fryslân it foarsitterskip, de Seksje East hat it
foarsitterskip yn 2015-2018, en de Seksje West yn 2018-2021. Tradisjoneel wurdt
it nije bestjoer fan de Ynterfryske Rie by in Ynterfrysk Kongres fêststeld.

Neffens it karbrief fan de Ynterfryske Rie hat de feriening it neikommende doel:

„(1) De feriening hat ta doel: (a.) de Fryske kultuer te bewarjen, te stypjen,
sichtber te meitsjen en dêrta mienskiplike oansetten te meitsjen; (b.) de
útwikseling fan kunde en ûnderfining tusken de trije Fryslannen byhâlde en
fersterkje; (c.) mienskiplike inisjativen fan de West-, Noard- en East-Friezen
te stypjen en te koördinearjen; (d.) it fersterkjen, ûnderhâlden en stypjen fan
kontakten mei Europeeske ynstellings, Friezen om utens en oare etnyske
minderheden. (2) De feriening stribbet inkeld direkte mienskiplike doelen nei.
De finansjele opbringst sil net as winst ferdield wurde.“

Om de trije jier wurdt yn ien fan de trije Fryslannen in Ynterfrysk Kongres
holden. By it Ynterfrysk Kongres wurdt it foarsitterskip oerdroegen fan de iene
nei de oare seksje. It Ynterfrysk Kongres kin sjoen wurde as wichtichste moeting
en as ynspiraasjetrefpunt foar it hanneljen yn de praktyk. In oar evenemint dat
sûnt 1956 om de trije jier holden wurdt is it Friezendroapen op it Hilgelân.
Fierders wurde der geregeld, faak jierliks, moetings organisearre fan berops- en
studintegroepen. De bekendste binne de boeremoetings sûnt 1959, de
frouljusmoetings, bestjoerdersmoetings en studintemoetings.

De Fryske Rie is fertsjintwurdiger yn de Kommisje foar it Fryske folk yn it
dielsteatparlemint fan Sleeswyk-Holstein. Yn Westerlauwersk Fryslân is de Fryske
Rie fertsjintwurdige yn it Europeesk Buro foar Lytse Talen en yn de Ried fan de
Fryske Beweging.

Yn juny 2009 waard troch de Ynterfryske Rie in flagge oannommen, dy't as flagge
fan alle Fryske gebieten jilde soe. Dy flagge wie in antwurd op it fersyk fan de
Groep fan Auwerk yn 2007 dy't doe sels mei in foarstel foar in Ynterfryske
flagge kamen.

De mienskiplike Fryske flagge hat neffens de Ynterfryske Rie de neikommende
betsjutting:



https://fy.wikipedia.org/wiki/Frank_B._Linderman

Frank B. Linderman (folút: Frank Bird Linderman; Cleveland (Ohio), 25 septimber
1869 – Santa Barbara (Kalifornje), 12 maaie 1938) wie in Amerikaansk
folkekundige, publisist en politikus. Hy sette him yn Montana nei wenjen en
stried foar lykberjochtiging foar de Yndianen.

Linderman waard yn 1869 berne yn Cleveland, yn 'e Amerikaanske steat Ohio, as de
soan fan James Bird Linderman en dy syn frou Mary Ann Brannan. Hy wie fan mingd
Dútsk, Iersk en Ingelsk etnysk komôf. Linderman genoat syn ûnderwiis oan
skoallen yn Ohio en Illinois, wêrûnder it Oberlin Kolleezje yn Oberlin (Ohio),
foar't er yn 1885 mei sechstjin jier nei Montana ferfear.

Linderman sette him dêr nei wenjen oan 'e igge fan 'e Flathead-mar, yn it
noardwesten fan 'e steat, dêr't er de libbenswize fan 'e pleatslike Yndianen
oannaam. Om harren better begripe te kinnen learde er himsels de
Flakte-Yndiaanske Gebeartetaal oan, wêrmei't der de bynamme 'Gebeartesprekker'
(Sign-talker) wûn. Fan 1893 oant 1897 wenne en wurke Linderman yn Butte,
wêrnei't er ferskate jierren yn Brandon tahold. Omtrint 1900 ferhuze er nei
Sheridan, dêr't er wurksum wie as û.m. analist fan metaalerts, ferkeaper fan
meubulêr en sjoernalist. Ek wenne er skoften yn Demersville (no Kalispell) en yn
Helena.

Fan 1903 ôf fertsjintwurdige Linderman Madison County yn it Steatskongres fan
Montana. Fan 1905 oant 1907 beklaaide er it amt fan ûndersteatssiktaris. Letter
waard troch syn krewearjen yn 1916 it Rocky Boy's Yndianereservaat stifte foar
de Odjibwe- en Kry-Yndianen yn Montana. Yn 1924 besocht Linderman in sit yn 'e
Amerikaanske Senaat te bemachtigjen. Hy wûn de foarferkiezings fan 'e
Republikeinske Partij, mar ferlear neitiid by de eigentlike ferkiezings fan syn
sittende Demokratyske tsjinstanner Thomas J. Walsh.

Neitiid lei Linderman him benammen ta op it skriuwen en publisearjen fan
folkekundige non-fiksjewurken oer de Yndianen fan Montana. De bekendsten dêrfan
wiene American: The Life Story of a Great Indian - Plenty-coups, Chief of the
Crows, út 1930, oer it Kro-opperhaad Mannich Kûp, en Red Mother, út 1932, oer de
Kro-medisynfrou Moai Skyld. Dat lêste wurk wie wierskynlik de earste publisearre
beskriuwing fan in froulik Yndiaansk libben ea, en waard yn 2003 werútjûn ûnder
de titel Pretty-Shield: Medicine Woman of the Crows.

Linderman kaam op 12 maaie 1938, yn 'e âlderdom fan 68 jier, te fersjerren yn it
Kalifornyske Santa Barbara.



https://fy.wikipedia.org/wiki/Folkstelling

In folkstelling of sinsus is it systematysk sammeljen en opslaan fan gegevens
oangeande de leden fan in beskate befolking. Yn 'e measte lannen is soks in
barren dat mei geregelde tuskenskoften (meastal tsien jier) dien wurdt troch in
oerheidsynstânsje belêstge mei it byhâlden fan statistiken yn opdracht fan it
nasjonale regear. Yn Nederlân is foar it lêst yn 1971 in folkstelling holden,
om't de boargerlike stân hjirre sa goed regele is dat gegevens oer de befolking
sûnder sa'n telling ek wol beskikber binne, en om't der yn 'e jierren santich út
linkse politike hoeke fûleindich ferset tsjin folkstellings oanwoeks om't dy as
in ynbrek op 'e privacy fan 'e Nederlânske boarger sjoen waard.

Yn essinsje giet it by in folkstelling, sa't de namme al seit, om it tellen fan
'e befolking en it fêststellen fan 'e befolkingsgrutte, mar dêrnjonken wurde
ornaris ek in stikmannich oare strukturele skaaimerken befrege, wêrûnder âldens,
geslacht, boargerlike steat, berop, taal, etnisiteit, godstsjinst en
gesinsferbân. Sokke gegevens wurde troch it lânsbestjoer brûkt om it belied foar
de takomst op ôf te stimmen. As men bygelyks wit dat de befolking yn tsien jier
tiid mei 5% groeit, dan kin men der logyskerwize ek op rekkenje dat der yn sa'n
perioade ek 5% mear ferkear op 'e wegen komme sil, en dan kin men de
ynfrastruktuer dêr op tariede.

Ien fan 'e ierst beskreaune folkstellings waard neffens de Bibel ferrjochte yn
opdracht fan kening David fan Israel (2 Samuël 24:1-17). Yn 'e Romeinske Tiid
wiene folkstellings bedoeld om it tal folwoeksen manlju by te hâlden dat
oproppen wurde koe foar militêre tsjinst. Wierskynlik de meast ferneamde
folkstelling fan alle tiden waard troch de Romeinen om it begjin fan 'e
jiertelling hinne holden, en wurdt neamd yn it krystferhaal (yn Lukas 2:1-7):



https://fy.wikipedia.org/wiki/Fioele

De fioele is in snaarynstrumint en strykynstrumint mei fjouwer snaren. De klank
wurdt makke troch de snaren trilje te litten mei in strykstôk. De houten
klankkast is der foar om it lûd fan de triljende snaren fuort te sterkjen. De
fioele wurdt ornaris bespile troch it muzykynstrumint tusken kin en skouders te
klamjen en mei de fingers fan de linkerhân de snaren tsjin de ebbenhouten toets
te drukken om sadwaande de snaar lytser te meitsjen (en dus de toan heger klinke
te litten. De fioele wurdt bespile troch in fioelist(e).

Wa't de earste fioele makke hat is net bekend. Algemien wurdt oannommen dat de
fioele om 1550 yn Itaalje ûntstie. Hjirûnder steane ferskate ynstruminten dêr't
fan oannommen wurdt dat it de earste foarrinner fan de fioele wie.

Yn de midsiuwen wiene der in soad ferskillende snaarynstruminten. Guon waarden
tokkele, lykas de lút, oaren waarden strutsen, lykas de vedel en de rebec. De
trije snaarynstruminten dy't wichtich wiene foar it him ûntjaan fan de fioele
binne: de rebec, in smel parfoarmich ynstrumint, de vedel, dy't in soad foarmen
kend hat en de elegante lira de braccio, dy't de foarm fan de hjoeddeistige
(2007) fioele al hie. De earste echte fioelen waarden om 1550 hinne boud yn de
Italjaanske fioelebousintra Brescia en Cremona.

1550-1780: de barokfioele of de fioele boud op'e âlde manier: de hals mei de
krol is faken in sintimeter koarter as de moderne hals, mar der wie gjin fêste
halslingte, der binne ek halzen bekend mei in moderne lingte. Dizze hals stiet
rjoch tsjin de klankkast oan, hy is der gewoan tsjinoan spikere, meastentiids
mei twa of trije spikers. Om de toets boppe de klankkast te krijen sit der
tusken toets en hals in lytse wigge; de toets is meastentiids in twa,trije
centimeter koarter as in moderne toets en wurdt faak makke fan fjurrehout,
beklaaid mei in hurde houtsoarte. Faak wurdt der ek moai ynliswurk ynlein. Alle
snaren wiene fan skieppeterm. Sa'n barokfioele klinkt sachter as in moderne
fioele, hat ek mear boppetoanen. Alle ferneamde bouwers út it ferline, lyk as
Stradivari en Guarneri bouwden harren fioelen op dizze manier.

De G-, D- en A-snaar binne gauris fan keunststof, mei metaalfoly en titanium
omwuolle en der is mar komselden in stielsnaar. De bettere snaren binne lykwols
makke fan skieppeterms. De E-snaar is ornaris fan massyf metaal. Eartiids waard
allinnich skieppeterm brûkt. Troch de behyplike technology wiene snaren min
homogeen te meitsjen, wat de klank negatyf beynfloede. De hjoeddeiske termsnaren
ha dat neidiel net mear. Termsnaren binne wol gefoeliger foar focht, sadat de
fioele earder ûntstimd. De klank fan de fioele kin sêfter makke wurde troch in
sordino (houten of keunstof dimper) op de kaam te setten. Foar stúdzjedoelen kin
de fioele folle sêfter makke wurde troch in swiere metalen dimper. Meast wurdt
de fioele mei in strykstôk bespile. Neist de stryktechnyk (arco) wurdt de fioele
inkeld ek pizzicato bespile (troch mei ien finger te tokkeljen - meast mei de
stôk yn de hân). Inkeld wurdt col legno spile troch mei it hout fan de strykstôk
op de snaren te 'slaan'. Yn orkeststikken sitte meast twa fioelpartijen, de
earste en de twadde fioele. Hiel no en dan is der in tredde fioelpartij. De
ynstruminten binne identyk, mar de earste fioelen krije melodieuzere (en faak
wat dregere) partijen te spyljen. De altfioele is in kwint leger stimd en hat
meast in stypjende rol.

Fioelen (en benammen de stúdzjefioelen) wurde yn in tal ôfmjittings makke. De
hiele fioele (4/4) is de meast gongbere, kwartfioelen en lytser wurde mar in
hiel lyts bytsje makke. De geskikte ôfmjitting fioele foar bern kin fûn wurde út
de lingte fan de earm: de fioele is net te grut as de hiele hân om de krul lein
wurde kin wylst de fioele ûnder it kin holden wurdt. It bouwen fan in fioele
freget fakmanskip. Omdat in fioele syn moaiste klank meast net earder krijt as
nei lang bespyljen, binne benammen fioelen fan in tal âldere fioelebouwers
ferneamd. Dat binne:

Ek al liket de fioele in tradisjoneel ynstrumint, hy hat troch de tiid hinne in
grut tal feroarings meimakke. Mannich fioelbouwer eksperimintearre mei eigen
ûntwerpen mei as doel de akoestyske eigenskip fan it ynstrumint
troch-en-de-troch kennen te learen. Undersyk mei help fan dendrogronology,
gasgromatografy en massaspektrometry makket it mooglik in âld ynstrumint yn de
tiid te setten. Ek kin útmakke wurde wêr't it hout wei komt en hoe âld dat krekt
is.

In ûntjouwing fan de lêste tiid is de elektryske fioele. Foar fersterking wurdt
gauris in piëzo-elemint brûkt. Dat hat foar dat it hiel maklik op 'e kaam fan
fioele oanbrocht wurde kin. It past op sa goed as likefolle watfoar fioele en
makket neat stikken. Ien fan de neidielen is dat net stil oefene wurde kin,
omdat de klankkast noch hieltyd itselde bliuwt.

It bespyljen fan de fioele wurdt soms al op hiel jonge leeftyd leard oan de hân
fan de Suzukimetoade.

Foar fabrikaazje fan moderne fioelsnaren wurdt skieppeterm, teflon, nylon,
perlon, titanium, stiel, karbon, sulver, goud of natuerside brûkt. In soad
minsken tinke dat fioelsnaren allinnich makke wurde fan katteterms. Soks komt
troch de Ingelske oersetting fan it wurd skieppeterm: catgut.



https://fy.wikipedia.org/wiki/Fernande_Barrey

Fernande Barrey (Saint-Valery-sur-Somme, 9 jannewaris 1893 – Parys, augustus
1974), wie in Frânsk neakenmodel, dat ien fan 'e alderearste pin-upgirls waard.
Hja wurke yn 't earstoan ek as prostituee, mar letter ûntjoech hja har ta
keunstskilderesse.

Barrey waard yn 1893 berne yn Saint-Valery-sur-Somme, yn 'e Noardfrânske regio
Pikardje. Omtrint 1908, doe't se sa'n fyftjin jier wie, rûn se fuort en gie se
nei Parys ta, dêr't se harsels yn 't earstoan ûnderhold as prostituee.
Dêrnjonken posearre hja ek as neakenmodel foar fotografen. Dy foto's, dy't sawol
pikante plaatsjes omfiemje fan in leech útsnien dekolletee as ôfbyldings fan
folsleine frontale neakens, makken Barrey ta de earste pin-upgirl fan 'e wrâld,
en holpen ûnder de Earste Wrâldoarloch yn 'e rinfuorgen in protte soldaten troch
minne tiden hinne.

Nei ferrin fan tiid begûn Barrey ek te wurkjen as keunstmodel foar in grut tal
skilders, wêrûnder Jean Agélou, Amedeo Modigliani en Chaim Soutine. Dy lêste
beprate har om ek sels in keunstoplieding te folgjen en keunstskiednis te
studearjen oan 'e Skoalle fan de Skiene Keunsten.

Yn maart 1917 kaam Barrey yn it kafee La Rotonde, yn 'e Paryske wyk
Montparnasse, yn 'e kunde mei de Japanske keunstner Tsuguharu Foujita, dy't
daliks smoarfereale op har rekke en trettjin dagen letter mei har troude. Yn
1918 ferfear it pear tydlik nei Cagnes-sur-Mer om oan 'e Dútske bombardeminten
fan Parys te ûntsnappen. Dêr brocht Barrey de tiid skilderjend troch en die se
boppedat in protte freonen op. Sa krige se gedoente mei Jeanne Hebuterne, de
breid fan 'e skilder Amedeo Modigliano. Doe't dyselde yn 1920 oan tuberkuloaze
kaam te ferstjerren, besocht se om 'e nocht en treast de swiere Jeanne, dy't
harsels úteinlik tekoart die.

Yn 1925 hiene sawol Barrey as Foujita relaasjes bûten har houlik mei lju fan
beide geslachten. Nettsjinsteande harren iepen houlik ferjoech Foujita it Barrey
net doe't se in affêre begûn mei syn folle neef Koyanagi, dy't ek skilder wie.
Dêrop sleat er himsels trije dagen lang op mei de Belgyske keunstneresse Lucie
Badoul, byneamd Youki, wylst Barrey op 't lêst wanhopich de Paryske mortuaria
ôfrûn op 'e siik nei har man. Yn 1928 skieden Barrey en Foujita, wêrnei't Barrey
har mei Koyanagi yn 'e Paryske keunstnerswyk Montmartre nei wenjen sette. Doe't
ek dy relaasje yn 1935 útrekke, bettere de ferhâlding mei Foujita wer wat op.

Barrey stoar yn Parys yn augustus 1974, yn 'e âlderdom fan 81 jier. Hja waard
oan har dea ta finansjeel stipe troch Foujita.



https://fy.wikipedia.org/wiki/Feriene_Steaten_fan_Amearika

De Feriene Steaten fan Amearika (FS, USA) is in Noardamerikaansk lân, besteande
út in federaasje fan 50 steaten. De haadstêd is Washington, D.C., de grutste
stêd is New York City. De Feriene Steaten is nei Kanada en Ruslân de tredgrutste
steat fan de wrâld wat grûngebiet oangiet. Neffens ynwennertal is de Feriene
Steaten nei Sina en Yndia ek it tredgrutste lân fan de wrâld. It Ingelsk is de
grutste taal fan de Feriene Steaten en yn de measte steaten ek erkend as
offisjele taal.

De skiednis fan de Feriene Steaten as lân begjint mei de tretjin kolony's dy't
har yn 1776 ûnôfhinklik ferklearren fan Grut-Brittanje. Troch útwreiding fan it
steatsgebiet nei it westen ta en in trochgeande ymmigraasje út Jeropa wei waard
de Feriene Steaten yn de 19e iuw in lân fan betsjutting yn 'e wrâld. Yn 1945 wie
de Feriene Steaten it earste lân op de wrâld mei in atoomwapen. De Feriene
Steaten is permanint lid fan de FN feiligensried en is oprjochtingslid fan de
NAFO. Nei de ein fan de Kâlde Kriich is de Feriene Steaten de iennichst
oerbleaune supermacht. De presidint fan de Feriene Steaten is sûnt 20 jannewaris
2017 Donald J. Trump.

It gebiet, dat no beslein wurdt troch it kontinintale part fan de Feriene
Steaten, wienen yn it ferline wengebiet fan in grut tal lânseigen Amerikaanske
folken en waard fan de 16e iuw ôf kolonisearre troch Spanje, Frankryk, Nederlân
en Ingelân. As resultaat fan de Frânske en Yndiaanske kriich fan 1754 oant 1763,
naam Grut-Brittanje de Frânske koloanjes yn Noard-Amearika oer: it eastlik part
fan Kanada en parten fan it hjoeddeistige Illinois en Ohio. Dêrmei kaam it
grutste part fan de eastkust ûnder Britsk bewâld. De kolonisten wienen net mear
ôfhinklik fan de beskerming tsjin de Frânsen troch it heitelân, en hja begûnen
harren te fersette tsjin it beteljen fan Britske belêstings. Trettjin koloanjes
ferklearren yn 1776 harren ûnôfhinklikens fan Grut-Brittanje, wat it begjin wie
fan de Amerikaanske ûnôfhinklikenskriich. Yn 1783 erkende it Keninkryk fan Grut
Brittanje de ûnôfhinklikens. Yn de nije steat waard in grûnwet oannaam en waard
in regear foarme dat yn 1789 aktyf waard. Yn de rin fan de folgjende iuw
ûntstienen hieltyd gruttere ferskillen troch de noardlike steaten en de súdlike
steaten. Dizze ferskillen laten fan 1861 oant 1865 ta in boargerkriich. De ein
fan de 19e iuw koe skaaimurken wurde as in rite fan westlike útwreiding,
yndustrialisaasje en tafloed fan miljoenen ymmigranten. Yn de 20e iuw hawwe de
Feriene Steaten aktyf meidien oan de Earste en Twadde Wrâldkriich.

Yn de Kâlde Kriich fochten de Feriene Steaten en de Sowjetuny as supermachten om
Jeropa en foar mear sizzenskip yn de wrâldpolityk. De Feriene Steaten besocht
dat fia de NAFO, de kommunistysk Sowjets hienen dêrfoar harren eigen alliânsje,
it Warsjaupakt. Alhoewol't it net ta in direkte kriich kaam, fochten
Amerikaanske troepen tsjin kommunistyske Sineeske troepen yn de Korea Kriich fan
1950-53. De Sowjets makken yn 1961 de earste bemande romtereis, de Amerikanen
hienen yn 1969 as earste in man op de moanne krigen. De spanningen tusken de
Feriene Steaten en de Sowjetuny wienen op in hichtepunt doe't de Sowjetuny
nukleêre wapens op Kuba stasjonearre. Yn de sechtiger jierren groeide de
minskerjochtebeweging ûnder Martin Luther King. Nei de deadlike oanslach op
Kennedy yn 1963, waard de Civil Rights Act fan 1964 en de Voting Rights Act fan
1965 ratifisearre ûnder presidint Lyndon B. Johnson. Tusken 1959-75 fochten
Amerikaanske troepen tsjin de kommunistyske Fietkong yn de ûnsúksesfolle
Fietnam-kriich. Mei de tiid boaze it tal tsjinstanners fan de kriich oan, it
swarte nasjonalisme groeide, it feniminisme groeide en út de Feriene Steaten wei
wreide de seksuele revolúsje him út oer de westerske wrâld. Troch it Watergate
skandaal fan 1974 waard Richard Nixon de earste Amerikaanske presidint dy't
ôftrede moast foar de ein fan syn presidintstermyn. Jimmy Carter waard twa kear
keazen as presidint. Hy wie benammen sterk yn diplomasy mei de Sowjetuny. Mei de
fal fan de Sowjetuny kaam der in ein oan de Kâlde Kriich.

Nei de Kâlde Kriich bleau de Feriene Steaten oer as iennige supermacht op ierde.
Dêrby hienen hja ek in liedende rol yn de Golf Kriich en de kriich yn it eardere
Joegoslaavje. Troch in seksskandaal yn 1998 kaam Bill Clinton wat nuver yn it
nijs, mar hy bleau sitten as presidint. By de presidintsferkiezings fan 2000
waard George W. Bush presidint. Op 11 septimber 2001 fleane Al Kaida terroristen
mei fleantugen yn beide tuorren fan it World Trade Center yn New York City, it
Pentagon by Washington, D.C., likernôch trije tûzen minsken rekken dêrby dea. In
direkt gefolch fan dy oanslaggen wie de "War on Terrorism". Dy't oan 'e ein fan
2001 begûn mei in Amerikaanske ynvaasje yn Afganistan, dêr't de Amerikanen de
Taliban by út it lân reagen. De Taliban feroare har taktyk en begûn mei in
guerilja kriich. Yn 2002 woe it Bush regear in rezjymwiksel yn Irak ha. De NAFO
en de Feriene Naasjes stipen de Feriene Steaten hjirby net, wêrtroch it Bush
regear begjint mei in "Coalition of the Willing" (koalysje fan reewilligen). De
koalysje foel Irak oan yn 2003 en mei in moanne wie de Irakkriich wûn en de
diktator Saddam Hussein fuort. Minskerjochtenorganisaasjes beskuldigen de
Feriene Steaten fan it net neikommen fan ynternasjonale ôfspraken op it mêd fan
minskerjochten. Op 4 novimber 2008, middenmank de kredytkrisis, wurdt Barack
Obama keazen as presidint. Hy is de earste swarte presidint fan de Feriene
Steaten.

Yn it noarden grinzet de Feriene Steaten oan Kanada, yn it easten oan de
Atlantyske Oseaan, yn it suden oan Meksiko en oan de See fan Meksiko, en yn it
westen oan de Stille Oseaan.

De steat Alaska leit apart fan de oare steaten en grinzet oan de Noardpoalsee yn
it Noarden, oan Kanada yn it easten, oan de Stille Oseaan yn it suden en oan
Ruslân yn it westen. Yn de Stille Oseaan leit de steat Hawaï. Fierder hat it lân
nog wat oare gebieten dy't der fia in ferskaat oan regels oan keppele binne.

De grins mei Kanada is 8.895 kilometer lang (wêrfan allinnich al 2.477 kilometer
grins tusken Alaska en Kanada). De grins mei Meksiko yn it suden is 3.326
kilometer lang. De kustliny mei de Atlantyske Oseaan, Pasifyske Oseaan en de
Golf fan Meksiko is 19.924 kilometer lang. Fan de de Kanadeeske grins yn it
noarden nei de Meksikaanske grins yn it suden is sa likernôch in ôfstân fan
rûchwei 2.500 kilometer. Fan de Atlantyske nei de Pasifyske is sa'n 4.500
kilometer.

Fan east nei west sjoen begjinne de 48 steaten mei de Atlantyske kust. Dan komme
de Appalachen. West dêrfan leit it bekken fan de grutte rivieren en de grutte
marren. Fierder nei it westen wurdt it lân hieltyd heger en minder, oan't yn
Wyoming en Kolorado, dêr't in pear fan de heechste toppen fan it Rotsberchte
lizze. Fan dêr ôf bliuwt it lân, it Grutte Bekken, meast 1.500 meter en heger,
oant de Sierra Nevada mei Mount Whitney (4.418 m.). Dêr foarby leit it lân wer
ticht by seenivo, mar by de kust fan de Stille Oseean komt dan noch it
Kustberchte.

Alaska wurdt foaral foarme troch de noardwestlike einen fan it Rotsberchte en it
Kustberchte. It westlikste útrinsel fan it Rotsberchte eindiget as Cape Prince
of Wales dy't tegearre mei de Eastkaap yn Ruslân de Bering Strjitte foarmet. It
útein fan it Kustberchte draait as it Alaska Berchte nei it súdwesten, en
foarmet sa it Alaska Skiereilân en úteinlik de Aleûten dy't yn in bôge de Bering
See beheine.

Hawaiï is in rige fan eilânen yn de Stille Oseaan, súd fan Alaska en west fan
Meksiko. Fierder hearre ek oare eilannen ta de FS, lykas Porto Riko, Gûam en
Amerikaansk-Samoa.

Amerikaanske steaten Alabama - Alaska - Arizona - Arkansas - Delaware - Fermont
- Firginia - Floarida - Georgia - Hawaï - Idaho - Illinois - Indiana - Iowa -
Kalifornje - Kansas - Kentucky - Kolorado - Konettikut - Louisiana - Maine -
Marylân - Massachusetts - Michigan - Minnesota - Mississippy - Missoury -
Montana - Nebraska - Nevada - Nij-Hampshire - New York - Nij-Jersey -
Nij-Meksiko - Noard-Dakota - Noard-Karolina - Ohio - Oklahoma - Oregon -
Pennsylvania - Rhode Island - Súd-Dakota - Súd-Karolina - Teksas - Tennessee -
Utah - Washington - West-Firginia - Wyoming - Wiskonsin

ûnynkorporearre territoaria fan de Feriene Steaten Amerikaansk-Samoä - Gûam -
Amerikaanske Famme-eilannen - Noardlike Marianen - Porto Riko

De Feriene Steaten hawwe ferskate klimaatstypen. Alaska hat in arktysk klimaat,
mei dêrby de heechste bergen fan de Feriene Steaten (Mount McKinley, 6195
meter). Hawaï hat in tropysk klimaat mei tropysk reinwâld, en it suden fan
Florida hat de tropyske savannen fan de Everglades. De hûndertste meridiaan is
ornaris de skiedsline tusken de drûge en fochtige klimaten. Westlik fan de
hûndertste meridiaan hearsket in frijwat drûch steppeklimaat, eastlik dêrfan is
it klimaat oer it generaal fochtich. It noardeasten fan de Feriene Steaten hat
in fochtich, kontinintaal klimaat. Yn grutte berchgebieten lykas de Rocky
Mountains, de Sierra Nevada, en de Cascade Range oerhearsket in berchklimaat
(alpine climate). Yn it súdwesten lizze ferskate woastyngebieten. It pasifyske
kustgebiet yn it noardwesten falt wol in soad rein.

Yn it midwesten komme wol gauris tornado's foar, yn it gebiet dat ek wol Tornado
Alley neamd wurdt. Yn it súdeasten komme grutte tropyske orkanen foar. De
Feriene Steaten hawwe mear tornado's as alle oare lannen op de wrâld mei-inoar.

Fan grutte ynfloed op it klimaat is de jetstream yn de hegere atmosfear dy't
grutte lege drukgebieten út it noarden fan de Pasifyske Oseaan meibringt. As dy
lege drukgebieten yn kontakt komme mei oare lege drukgebieten foar de eastkust
fan de Feriene Steaten, dan falle der yn 'e winter grutte sniebuien dy't
Nor’easters neamd wurde.

De Feriene Steaten fan Amearika hat trije machten. Leden fan it Electoral
College kieze alle fjouwer jierren de lieder fan de útfierende macht, de
Presidint fan de Feriene Steaten. In presidint wurdt foar fjouwer jier keazen en
kin ien kear op 'e nij keazen wurde.

De wetjouwende macht is it Kongres. It Kongres bestiet út twa tûken, it Hûs fan
Offurdigen en de Senaat

Mei goedkar fan de Senaat hat de presidint it foech en kies ien fan de 9
rjochters fan it Heechgerjochtshof, de rjochterlike macht. De rjochters fan it
Heechgerjochthof wurde beneamd foar it libben. It Heechgerjochtshof hat it foech
om te sizzen dat in wet net neffens de grûnwet is wêrtroch de wet ûnjildich
ferklearre wurde kin.

Sawol op federaal as op dielsteatnivo binne de Demokraten en de Republikeinen
sûnt de 19e iuw dominant. De Demokraten wurde sjoen as sintrum-links of liberaal
en de Republikeinen binne sintrum-rjochts of konservatyf. De Demokraten hawwe
tradisjoneel de kleur read en de Republikeinen hawwe blau. De steaten yn it
noardwesten, oan de westkust en sommige steaten om de Great Lakes hinne binne
bekend as "blauwe steaten". De "reade steaten" lizze foaral yn it suden, yn de
Great Plains en yn de Rocky Mountains. Tusken de beide grutte partijen binne der
grutte ideologyske ferskillen oer saken lykas abortus, houliken tusken
homoseksuele spantsjes, de deastraf, en de autonomy fan de dielsteaten.

Lytsere partijen hawwe amper betsjutting yn de Amerikaanske polityk. Sûnt 1856
foarmje de Demokraten en de Republikein de grutste politike machtsblokken.
Allinnich by de ferkiezings fan 1912 slagge it Theodore Roosevelt mei syn
progressiven om as "tredde partij" mear as 20 persint fan de stimmen te krijen.
Yn de njoggentiger jierren fan de 20e iuw hie Ralph Nader lytsere suksessen mei
de grienen.

Op it mêd fan medyske soarch binne de ferplichte sikefersekeringen in punt fan
politike diskusje. Yn 2006 hie sa likernôch 16 persint fan de Amerikanen gjin
sikefersekering. Yn 1993 besocht presidint Clinton fergees om in wetlik
ferplichte sikefersekering yn te fieren. Yn it jier 2010 waard ûnder presidint
Obama in wet oannommen, om it medyske fersekeringsstelsel foar 2018 te
herfoarmjen.

De measte steaten hawwe in wapenwet, dy't yn ferliking mei oare lannen bysûnder
liberaal is. De measte Amerikanen sjogge it wapenbesit tradisjoneel as in grut
rjocht, dat yn de grûnwet bewoartele is. Amerikaanske boargers kinne sûnder
grutte swierrichheden in wapen en kûgels krije en it wapen mei munysje ek drage
op strjitte. Mei-inoar binne der yn de Feriene Steaten mear as 200 miljoen
pistoalen en gewearen yn persoanlik besit. Oer de wetjouwing op it mêd fan
wapenbesit is in soad diskusje. De tsjinstanners sjogge de liberale wapenwetten
as de oarsaak fan relatyf hege misdiedsifers mei wapens lykas oerfallen en
moarden. De foarstanners lykas de National Rifle Association (NRA) binne it dêr
net mei iens en ferwize nei lannen as Kanada en Nij-Seelân, dêr't ek in soad
wapens yn persoanlik besit binne en de misdiedsifers in stik leger as yn de
Feriene Steaten. Dêrneist fine de foarstanners it belangryk dat minsken har sa
better ferdigenje kinne tsjin kriminelen.

It homohoulik is net erkend troch it federale regear, it foech dêrta leit by de
steaten. Yn 2004 wie Massachusetts de earste steat dêr't it homohoulik tastien
waard. Begjin 2012 wienen der yn totaal seis steaten dêr't minsken fan itselde
geslacht mei-inoar trouwe mochten. Yn Kalifornje wie it houlik tusken twa
minsken fan itselde geslacht mooglik fan 16 juny 2008 oant en mei 4 novimber
2008. De legalisaasje fan homohouliken is útfjochten foar de rjochter of
besletten troch in beslút fan de wetjouwende macht, mar net troch referenda.

Op it mêd fan miljeu binne de Feriene Steaten nei Sina it lân mei de twadgrutste
útstjit fan CO2 op de wrâld. De Feriene Steaten is ferantwurdlik foar 21,44
persint fan de CO2-emysje op de wrâld. Bill Clinton ûnderteken oan 'e ein fan
syn amtsperioade wol it Kyoto-protokol, mar dat waard net ratifisearre troch it
Kongres. Reden foar it Kongres en âld-presidint George W. Bush om net te
ratifisearjen wie de eangst dat it Kyoto-protokol de Amerikaanske ekonomy skeine
kinne soe. Op it mêd fan miljeu wurde der frijwillige maatregels nommen en
subsydzje takend foar ûndersyk. In pear steaten lykas Kalifornje komme mei wol
dúdlike regels en besykje de útstjit fan CO2 wol te ferminderjen.

Yn it jier 1973 waard abortus mooglik troch it Roe v. Wade oardiel fan de
heechste rjochtbank. It foech oer abortus leit by de steaten. Ferskate steaten
hawwe ekstra juridyske regels fêstlein lykas in ferplicht petear, ferplichte
tiid om nei te tinken, foarskriften foar kliniken of tastimming fan de âlden by
minderjierrigen.

Fan it begjin fan de ûnôfhinklikens fan de tretjin kolony's yn 1776 en oan de
Earste Wrâldkriich ta sloech it politike isolasjonisme foar master op. Sels yn
de Twadde Wrâldkriich wie it stribjen om sa min mooglik yn ynternasjonale
saken/konflikten behelle te wurden. Mei de Earste Wrâldkriich en it ynsetten fan
Amerikaanske militêren yn Jeropa moast de Feriene Steaten him foar it earst wol
om bûtenlânske saken bekroadzje. Mei de oanfal op Pearl Harbor wie it
isolasjonisme definityf oan syn ein kaam. Dêrfoar kaam, mei troch de Twadde
Wrâldkriich en de dêrop folgjende Kâlde kriich, it politike ynternasjonalisme.
De Feriene Steaten wie in supermacht wurden en sa krige bûtenlânske saken mear
prioriteit as yn it ferline.

Op it mêd fan bûtenlânske polityk hat de Feriene Steaten hjoed-de-dei in (faak
wichtige) stim yn ynternasjonale organisaasjes lykas de G8, de G20, de NAFO en
de Feriene Naasjes. Dêrmei hat in de Feriene Steaten in aardich grutte politike,
ekonomyske en militêre ynfloed oer de hiele wrâld. De measte lannen hawwe
ambassades yn Washington, D.C. en konsulaten rûnom yn de gruttere stêden. Oarsom
hawwe oare lannen ek Amerikaanske ambassades en konsulaten. Allinnich Kuba,
Iran, Noard-Korea, Bûtan en de Republyk Sina (Taiwan) hawwe gjin diplomatyske
bannen mei de Feriene Steaten. Yn 2008 joech de Feriene Steaten $25,4 miljard út
oan ûntwikkelingshelp, it heechste bedrach fan alle lannen op 'e wrâld. Lykwols
is de Amerikaanske bydrage oan ynternasjonale ûntwikkelingshelp mei sa rûchwei
0,2 persint fan it bruto nasjonaal ynkommen in stik leger as de bydragen fan
Sweden (1,04%) en it Feriene Keninkryk (0,52%). Lykwols wurde in soad goede
ynternasjonale doelen net troch de steat betelle mar troch de Amerikanen sels.

De Feriene Steaten hat in "bysûndere politike bân" mei it Feriene Keninkryk en
sterke bannen mei Kanada, Austraalje, Nij-Seelân, de Filipinen, Japan,
Súd-Korea, Israel, en ferskate Jeropeeske lannen. Yn it ramt fan militêre
feiligens wurket de Feriene Steaten gear mei oare NAFO-lannen en mei oare lannen
yn Noard- en Súd-Amearika yn de Organization of American States. Dêrneist binne
der hannelsferdraggen lykas it trilaterale North American Free Trade Agreement
mei Kanada en Meksiko. Neffens in publikaasje fan it Amerikaanske Ministearje
fan Definsje hat de Feriene Steaten 766 militêre basissen yn 40 lannen.
Ofhinklik fan de publike opiny yn it lân krije bepaalde bûtenlânske saken
bysûnder omtinken. Dy saken wurde kategorisearre mei grutte morele titels as de
"striid tsjin it terrorisme" (War on Terror), de "striid tsjin drugs" (War on
Drugs) en de "striid tsjin earmoed" (War on Poverty).

It budzjet fan it Amerikaanske leger wie 574.940.000.000 dollar yn 2008. Dêrmei
hat de Feriene Steaten it grutste militêre budzjet fan alle lannen fan de wrâld.
Nei de Folksrepublyk Sina hat de Feriene Steaten it twadgrutste leger fan de
wrâld. Neffens de aktuele militêre doktrine moat de Feriene Steaten by steat
wêze om witwêr op de wrâld twa ferskillende regionale konflikten tagelyk mei
sukses útfjochtsje te kinnen.

De organisaasje fan de Amerikaanske definsje hat fiif haadûnderdielen: de
lânmacht (Army; rûchwei 570.000 militêren), loftmacht (Air Force 335.000
militêren), marine (navy; 328.000 militêren), marinierskorps (Marine Corps;
201.000 militêren). Mei-inoar wienen dat op 31 maart 2012 sa likernôch 1.435.000
militêren. De kustwacht (US Coast Guard; 43.000) is formeel gjin ûnderdiel fan
it leger, mar is ûnderdiel fan it Department of Homeland Security. Yn tiden fan
kriich wurdt de kustwacht lykwols ûnderdiel fan it Department of the Navy. Sawol
de lân- as loftmacht hawwe (Air) National Guard Units (reservisten). De
reservisten binne ornaris falle ûnder de gouverneur fan de steat dêr't se yn
tsjinst lizze, mar kinne nei oanwizing fan de presidint tafoege wurde oan it
Amerikaanske leger yn it bûtenlân. Sûnt de Fietnamkriich is de tsjinstplicht
ôfskaft.

Yn 1776 hie it lân mar 3 miljoen ynwenners, yn 1915 wienen dat 100 miljoen en yn
1968 200 miljoen ynwenners. Yn 2012 wenje yn de Feriene Steaten nei skatting
sa'n 314 miljoen minsken. Mear as 79% fan de befolking wennet yn 'e stêden (mear
as de helte dêrfan wennet winliken yn de plakken om de grutte stêden hinne).

It kontinint wie foar de komst fan de Europeanen troch Yndianen bewenne. De
earste Europeeske kolonisten wienen de Spanjerts, de Frânsken en de Britten. Yn
de 17e iuw kamen der ek ymmigranten út it westen fan Afrika, meastal net
frijwillich nei Noard-Amearika ta brocht as slaven. Healwei de 18e iuw kamen der
mear Europeanen fan Dútske en Ierske komôf. Letter kamen de ymmigranten oeral út
Europa wei, foaral Skandinaviërs, Italianen, East-Europeanen en Joaden út
East-Europa wei. Yn de twadde helte fan de 19e iuw begûn de ymmigraasje út it
easten fan Azië en it Heine Easten. Tusken 1880 en 1914 ferlieten mear as 20.000
Friezen út de provinsje Fryslân harren heitelân.

De oarspronklike lânseigen befolking, lykas de Yndianen („Native Americans“ of
„American Indians“) en de Eskimo's, binne mei 2.475.956 minsken (0,9%). In
tredde part fan de lânseigen befolking wennet yn reservaten. Der wienen 398.835
Hawajanen en oare Pasifyske eilânbewenners by de folkstelling, dat is rûchwei
0,1% fan de befolking. Mei elkoar hawwe de yndianen 562 erkende stammen
(tribes). Dêrneist binne der noch 245 groepen dy't gjin offisjele erkenning
hawwe. De Yndianen binne gjin ienheid, der binne ferskillende stammen dy't wer
ûnderdiel binne fan in yndianefolk. De ferskillen tusken yndianefolken op it mêd
fan taal, kultuer en religy binne relatyf grut.

It grutste part fan de ynwenners fan de Feriene Steaten praat Ingelsk, wat troch
syn útspraak ek wol Amerikaansk Ingelsk neamd wurdt. Mei it Kanadeesk Ingelsk
foarmet it Amerikaansk Ingelsk de Ingelske dialektgroep fan Noard-Amearika.
Neist it Ingelsk wurdt op Hawaï it Hawajaansk as twadde offisjele taal brûkt. De
steat Louisiana hat gjin offisjele taal, mar brûkt neist it Ingelsk ek it Frânsk
yn offisjele stikken. Yn Nij Meksiko wurde nije wetten sawol yn it Ingelsk as it
Spaansk skreaun, mar dy talen binne net fêstlein as offisjele talen.

It taalfoech leit yn de Feriene Steaten net op nasjonaal nivo, mar op
dielsteatnivo. Op 8 maaie 2007 waard yn de Senaat in resolúsje ynbrocht foar it
wetlik fêstlizzen fan it Ingelsk as nasjonale taal fan de Feriene Steaten. De
resolúsje helle gjin mearderheid. Oant no ta hawwe 30 steaten it Ingelsk
fêstlein as offisjele taal. Yn bepaalde wetten wurde wol betingsten steld oan de
taal; om it Amerikaanske steatsboargerskip te krijen sil by de ynboargeringstest
oan in Ingelske taaltoets foldien wurde moatte.

By de folkstelling fan 2010 waarden 382 talen teld, wêrfan 169 Yndianetalen.
Talen mei mear as ien miljoen sprekkers, neist it Ingelsk, binne; Spaansk (29,7
miljoen), de Sineesk (2,2 miljoen), Frânsk (1,4 miljoen), Tagalog (1,3 miljoen),
Fietnameesk (1,1 miljoen) en Dútsk (1,1 miljoen). Yn Kalifornje en Florida binne
ferskate county's dêr't soms in tredde fan de befolking him net yn it Ingelsk
rêde kin. It grutste part fan dy minsken is ientalich Spaansk.

Oare grutte stêden binne: Boston, Detroit, Pittsburgh, Baltimore, Richmond,
Firginia Beach, Charlotte, Atlanta, Jacksonville, Tampa, Miami, Cleveland,
Kolumbus, Cincinnati, Indianapolis, Milwaukee, Minneapolis, Saint Louis,
Nashville, Memphis, New Orleans, Oklahoma Stêd, Austin, El Paso, Albuquerque,
Denver, Salt Lake City, Washington, Tucson, Long Beach, Las Vegas, Seattle,
Portland, Sacramento, San Fransisko, Fresno en Honolulu.

De Feriene Steaten is in sekulêr lân, it Earste Amendemint fan de grûnwet makket
dúdlik de skieding tusken tsjerke en steat. De autoriteiten meitsje op it mêd
fan religy gjin offisjele sifers wrâldkundich. It United States Census Bureau
mei dêr sels ek net nei freegje, mar publisearret wol resultaten út oare
ûndersiken.

Neffens in ûndersyk út 2002 soe it leauwen foar 59 persint fan de Amerikanen in
"hiel wichtich diel fan it deistige libben" wêze. Neffens in ûndersyk fan 2007
wie 78,4 persint fan de folwoeksenen kristen. Binnen it kristendom binne it
protestantisme (51,3 persint fan de totale befolking) en it katolisisme (23,9
persint) de dominante streamingen. 4,7 fan de befolking hat in oar religy as it
kristendom. De grutste net-kristlike religy's wienen it joadendom (1,7%),
boedisme (0,7%), islam (0,6%), en it hindoeïsme (0,4%).

De Feriene Steaten ha de grutste ekonomy op de wrâld, it BYP per persoan is
$45.800 (2007). Gearstalling fan BYP per sektor is 1,2% lânbou, 19,8% yndustry
en 79% tsjinsten. It is in eigen ynterne ekonomy en de ynfloed fan bûtenlânske
bedriuwen is navenant lyts.

De oanslaggen fan 11 septimber op it WTC, de kriich yn Afganistan, de Irakkriich
en orkaan Katrina ha de ekonomy skeind, mar is dêrnei weromkaam op it eardere
nivo. Troch de hypoteekkrisis en de gefolgen dêrfan foar de banken, is sûnt
healwei 2008 de kredytkrisis ûntstien. Yn oktober 2011 siet 9 persint fan de
wurkbefolking fan it lân sûnder wurk.

Hoewol’t de kultuer oer it generaal los sjoen wurdt fan de Europeeske kultuer
moat de Amerikaanske kultuer wol sjoen wurde as ûnderdiel fan de Westerske
beskaving, lykas de dominante kultueren fan oare ymmigraasjelannen as Kanada,
Austraalje en Nij-Seelân. It kulturele erfskip fan de ferskillende groepen
kolonisten is ornaris noch goed te merkbiten yn datjinge wat de Europeanen en
Latynsk-Amerikanen no as `typysk Amerikaans` of `Anglo-Amerikaansk` sjogge. Dat
docht bygelyks bliken út in ryk ferskaat oan kristlike streamingen yn de Feriene
Steaten: de teologyske grûnslaggen kinne faak as Ingelsk yndield wurde, mar der
binne net in soad selskippen dy’t in relaasje hawwe mei de Anglikaanske Tsjerke.
De Afro-Amerikaanske kultuer hat benammen yn de muzyk en ferdivedaasje syn
spoaren neilitten op it Amerikaanske erfskip. De kulturele yndrukken dy't de
oarspronklike bewenners, de Yndianen, neilitten hawwe binne amper te merkbiten.
Allinnich yn topografiske nammen komme relatyf noch in soad Yndiaanske wurden
foar.

De Amerikaanske kultuer hat in grutte ynfloed op de rest fan de wrâld mei films,
tv-searjes, literatuer, taal en moade. De spikerbroek, it T-shirt en it
baseballpetsje komme fan oarsprong út de Feriene Steaten. Popmuzyk út de Feriene
Steaten is oer de hiele wrâld te hearren. Dy muzyk is foar in grut part ôflieden
fan muzykfoarmen lykas country and western, blues en jazz. In protte grutte
muzikanten en wichtige orkesten yn de westerske klassike muzyk komme of kamen út
de Feriene Steaten. Der binne oer de hiele wrâld populêre ikoanen út de
Amerikaanske kultuer bekend: Walt Disney, John Wayne, Elvis Presley en Marilyn
Monroe. Resintere foarbylden binne Madonna en Michael Jackson. New York City
wurdt sjoen as in sintrum foar opera en ynstrumintale muzyk en hat it romrofte
Broadway-teaterdistrikt dêr’t ûnder oaren in soad musicals te sjen binne. New
York City en San Francisco binne oer de hiele wrâld lieders yn grafysk ûntwerp
en New York en Los Angeles konkurearje mei Europeeske moadestêden as Londen,
Parys en Milaan yn de moade-yndustry. Amerikaanske films (meast opnommen yn
Hollywood) en tv-programma`s kinne yn grutte dielen fan de wrâld sjoen wurde.
Filmyndustryën yn oare dielen fan de wrâld brûke nammen dy’t lykje op de namme
Hollywood: Bollywood yn Bombay, Nollywood yn Nigearia. De grutte Amerikaanske
fastfoodrestaurants, dêr’t bytiden in soad krityk oer is, hawwe sawat oeral op
de wrâld fêstigingen. Dêr kin by sein wurde dat Amerikaanske kapitaalyntinsive
kultuerprodukten as TV en film it foardiel fan in grutte ynlânske merk hawwe yn
ferliking mei dy út oare dielen fan de wrâld. Hja kinne, at se yn de Feriene
Steaten suksesfol west hawwe, dus foar konkurrearjende prizen oer de hiele wrâld
ferkocht wurde.

Net alle kulturele eleminten út de Feriene Steaten hawwe sukses yn oare lannen.
Amerikaanske sporten lykas American football, honkbal en basketbal binne yn
Europa fan lyts belang. Amerikaanske tv-dûmny’s binne somtiden wol op Europeeske
tv-stasjons te sjen, mar de ynfloed is navenant lyts en de argewaasje fan
Europeeske kristenen is bytiden grut.

In faaks noch wichtiger aspekt fan de Amerikaanske kultuer is de stimulearjende
omjouwing foar wittenskiplik ûndersyk en technologyske ynnovaasje. Yn de ôfrûne
iuw en dan benammen nei de Twadde Wrâldkriich hawwe de Feriene Steaten in grutte
bydrage levere op it wittenskiplik en technologysk mêd. Benammen de IT-sektor
ûntwikkele him fan de jierren santich yn it foarste plak hast allinnich mar yn
de Feriene Steaten. Noch hieltyd binne de grutste softwarebedriuwen lykas
Microsoft, Google Inc., IBM en Oracle Corporation, fan Amerikaanske oarsprong.
De Amerikaanske driuw ta ynnovaasje oppenearret him ek yn in grut ferskaat oan
Nobelpriiswinners yn de natuer- en skiekunde, en it binnenheljen fan
wittenskiplik talint út oare dielen fan de wrâld.

De sa likernôch 350 as stammen (tribes) beskôge Yndianegroepen, wêrfan de leden
har identifisearje as American Indians of Native Americans, wenjend yn in grut
part fan 'e Feriene Steaten, foarmje gjin kulturele ienheid. De 225 erkende
stammen fan de Alaska Natives ferskille ek hiel bot, krekt as de Yndianegroepen
op Hawaï. Faak hat dat te krijen mei it etnisiteitferskil tusken de groepen. Se
ûntwikkelen harren eigen identiteiten en kulturele strukturen ek ôfhinklik fan
regio. It oantal Yndianetalen wie tige heech, mar in protte binne weirekke of
mei útstjerren bedrige. De grutste taal is mei sa'n 150.000 sprekkers it Navajo.

Oan 'e kust fan de Stille Oseaan hie de fiskerij syn ynfloed op de kultuer. Yn
dat gebiet binne grutte totempeallen, de grutste stiet yn Washington. Yn it
binnenlân dominearren de jacht, sammeljen en rivierfiskerij. Yn de Grutte
Bekken, de Plains, hiest bygelyks de bizonjacht. Troch de komst fan it hynder
libben de Yndianen hieltyd mear as nomaden, sadat der sûnt de 17e iuw al sprake
is fan in folksferhuzing. It easten rekke dêrtroch nei 1830 foar it grutste part
ûntfolke (Trail of Tears), wêrtroch de kulturele ynfloed fan de Yndianen dêr net
langer mear te merkbiten wie.

De skoalplicht is wetlik fêstlein op dielsteatnivo. Ofhinklik fan de steat
begjint de skoalplicht tusken de 5 en 8 jier en einiget tusken de 16 en 18 jier.

De bern begjinne ornaris mei fiif jier yn it ûnderwiis. De bern begjinne dan mei
de Kindergarten (pjutteboartersplak). De Kindergarten wurdt ek preschool
(foarskoalle) neamd. Nei de Kindergarten folget de Elementary School of Grade
School. Dy hawwe trochstrings fiif klassen dy't grades neamd wurde. De klassen
binne te ferlykjen mei de groepen 3 o/m 7 fan de basisskoalle yn it Nederlânske
skoalsysteem. De Amerikaanske basisskoalle begjint mei seis jier en einiget as
de bern alve binne. It fuortset ûnderwiis wurdt high school neamd en hat in
skieding yn junior high of middle school (te ferlykjen mei ûnderbou) en de
senior high (boppebou).

It postsekundêr ûnderwiis hat ferskate nivo's. Vocational education
(beropsoplieding) liedt minsken op foar in spesifyk berop. De beropsoplieding
duorret ornaris 2 jier. Ta it heger ûnderwiis wurde rekkene de community
colleges, colleges en universiteiten. De community colleges biede in stúdzje fan
twa jier mei in associate's degree, de colleges biede in program fan fjouwer
jier mei oan 'e ein in bachelor's degree. De universiteiten biede trochstrings
stúdzjes fan fjouwer jier of langer, oan de universitêre opliedings is meastal
in master titel ferbûn.



https://fy.wikipedia.org/wiki/Feda

De Feda's (wat witte of kennis betsjut) binne fjouwer skriften dy't de
grûnslaggen foarmje fan de upanishaden, de Yndiaaske filosofy en harren religys.
Se bestean út religieuske hymnen oer God(en), spirituele filosofy, it universum,
de natuer en de krekte wize fan libben. Dizze skriften binne ûntstien tusken
1500 en 500 f.Kr.

Nei alle gedachten is de âldste Feda, de Rigfeda, ûntstien by de Ariërs, in
Yndo-Jeropeesk folk dat sûnt de 15e iuw f.Kr. Yndia ynloek. De lettere Feda's
wurde beskôge as iepenbieringen fan saneamde rishy's of wize stamhaden dy't
harren kennis opdienen troch direkte waarnimming yn suver bewust wêzen. Dêrmei
hearre sy ta de alderearste religieuske teksten fan de wrâld.

De Feda binne pas frij let nei de útfining fan it skrift opskreaun. Dat hie te
krijen my de iuwenâlde tradysje om kennis út de holle te learen. Dat oanlearen
fan dizze kennis barde troch spesjale persoanen (pandits) dy't traind wienen de
hymnen út de holle te learen. By de religieuske kaste fan de Brahmanen waard
dizze kennis faak troch famylje trochjûn. Spesjale fersstruktueren en ritmes
soargen derfoar dat de teksten yntakt bliuwe koenen, hoewol't in protte teksten
yn de rin fan de tiid toch ferlearn gean soenen.

Fierders binne der ek noch wat sub-Feda's, lykas de Ayurfeda dy't oer genêskunde
giet, de Gandharvafeda oer muzyk en de Sthapatyafeda oer de boukeunst. Al dizze
skriften hawwe gjin religieuske ynhâld. Bekender as de Feda's binne de
Upanisjaden, dêr't útlis yn jûn wurdt oer de filosofy efter de Feda's.

De Feda's binne skreau yn it tige âlde foarm fan it Sanskryt. In grut oantal
wurden dy't brûkt wurde kinne hjirtroch ferskate betsjuttings hawwe, wêrtroch
ferskate ynterpretaasjes fan ien tekst mooglik binne.

Midsiuwske kommentaren op de Feda's binne skreaun troch û.o. Sayana en
Mahidhara. Resinte kommentaren binne opsteld troch de Arya Samaj, dy't har
benammen basearre op tige âlde kommentaren en troch Sri Aurobindo, dy't
foarstanner is fan in mear spirituele ynterpretaasje. Der binne ek moderne
oersettingen makke troch westerske yndologen krektas Max Müller, Wilson en
Griffith dy't harren mar diels basearre op midsiuwske kommentaren. Lykwols hawwe
in protte hindoes krityk op dizze oersettingen.



https://fy.wikipedia.org/wiki/Etiopyske_kalinder

De Etiopyske kalinder is de wichtichste kalinder yn Etioopje en is allyk oan it
liturgysk jier fan de Eritrees-ortodokse Tsjerke, dêr't er de Ge'ez kalinder
hjit. It systeem dat de kalinder brûkt is fan de âldere Koptyske kalinder, dy't
op de gâns âldere Egyptyske kalinder basearre is. Lykas mei de Juliaanske
kalinder hat de Etiopyske kalinder alle fjouwer jier in deimannich tefolle en it
jier begjint op 29 augustus of 30 augustus neffens de Juliaanske kalinder.

Lykas mei de Koptische kalinder hat de Etiopyske kalinder tolve moannen dy't
tritich dagen hawwe mei fiif as seis epagomenale dagen (wurdt faak de trettjinde
moanne neamd). De moannen begjinne op deselde dagen as de Kopyske kalinder, mar
mei oare nammen, dy't yn it Ge'ez binne. De seisde epagomenale dei wurdt alle
fjouwer jier tafoege op 29 augustus fan de Juliaanske kalinder, seis moannen
foar de Juliaanske skrikkeldei. En sa is de earste dei fan it Etiopyske jier, 1
Mäskäräm, foar de jierren tusken 1901 en 2099 op 11 septimber (Gregoariaanske
kalinder), mar falt op 12 septimber (Greg.), yn de jierren foar in
Gregoariaanske schrikkeljier.



https://fy.wikipedia.org/wiki/Elizabeth_I_fan_Ingel%C3%A2n

Elizabeth I (Greenwich Palace, 7 septimber 1533 - Richmond Palace, 24 maart
1603) wie keninginne fan Ingelân fan 17 novimber 1558 oant har dea. Elizabeths
bynamme wie de “ maagdelike keningin” (Maiden Queen of Virgin Queen).

Yn novimber 1558 waard prinses Elizabeth fan Ingelân keninginne. Har lei in
swiere taak te wachtsjen nei púnheapen, wêrûnder rikjende brânsteapels, dy’t har
healsuster keninginne Mary I fan Ingelân neilitten hie. Se regearde yn in
perioade wêryn de protestanten en de katoliken tsjinoer elkoar stienen.
Elizabeth I fan Ingelân wurdt wol sjoen as ien fan de grutste staatshaden út de
skiednis.

Njoggen moannen nei it houlik tusken Kening Hindrik VIII fan Ingelân en syn
twadde frou Anna Boleyn wurdt op 7 septimber 1533 yn it paleis fan Greenwich,
prinses Elizabeth berne. De kening wie swier teloarsteld dat hy alwer in dochter
krige. Hy siet nammentlik slim ferlegen om in manlike troanopfolger. Har
peetheit waard Thomas Cramner (dizze is letter troch har healsuster op de
brânsteapel setten) har peetmem waard de hartoginne fan Norfolk.

De katolike tsjerke erkende Elizabeth net as in wettich bern, dôchs makke Kening
Hindrik har troanopfolger. Dizze moast se in oantal jierren letter wer ôfstean
doe't de tredde frou fan har heit, Jane Seymour de langferwachte troanopfolger
berne. Elizabeth wie trije jier âld doe't har mem, nei ferskillende miskreamen
feroardield waard ta de deastraf wegens ferrie. Op 19 maaie 1536 waard sy
ûnthalze en waard Elizabeth krekt as har healsuster ûnwettich ferklearre. Foar
har fiifde libbensjier krige Elizabeth har earste gûvernante, Kat Ashley. Op
fiifjierrige leeftyd jout de lytse prinsesse oan dat se mear leare wol, lykas
bûtenlânske talen. Tegearre mei har broer Edward, lady Jane Gray en de soannen
fan John Dudley krige se les fan ûnder oaren:

Nei de dea fan har heit waard sy fierder opfieden troch Catharine Parr, de
seisde frou fan Hindrik en de ienige dy’t him oerlibje soe. Neidat ek har
healbroer ferstoar kaam har 19 jier âldere suster Mary op de troan. Sy besocht
Elizabeth te bekearen ta it katolike geloof, dat mislearre en Elizabeth waard yn
de Tower finzen setten.

Yn novimber 1558 waard Elizabeth dôchs keninginne, op 15 jannewaris 1559 waard
se kroane yn de abdij fan de Westminster yn Londen. Har regearingsperioade
duorre 45 jier, en yn dy jierren bloeide Ingelân op. De spanningen tusken de
protestanten en katoliken bleaunen bestean. Under har bewâld kaam de literatuer
ta ûntwikkeling en ûntdekkingsreizen wienen tige súkesfol, oerseeske koloanjes
waarden oermastere wêrûnder de koloanjes yn Noard-Amearika. Elizabeth stipe de
protestante opstannelingen yn Frankryk en yn de Nederlannen. Kening Filips II
fan Spanje dy’t noch mei har trouwe woe, woe doe Ingelân oanfalle en besette. Hy
stjoerde de ferneamde Armada nei Ingelân. Mar dizze waard yn 1588 ferslein.

In oare kandidaat om te trouwen wie de broer fan de Frânske kening. De 23 jier
jongere Frans fan Anjou. Foardat der oer in ferbyntenis praat wurde koe ferstoar
de man. Elizabeth hat altyd folhâlden dat se faam wie. Dôchs wurdt der fanút
gien dat se in heftige relaasje hân hat mei Robert Dudley de greve fan
Leicester. De keninginne krige dôchs de namme de “virgin queen”. Yn 1568 kaam
har nicht Mary I fan Skotlân freegjen om yn Ingelân komme te meien. It antwurd
wie hurd: se hat har nicht njoggentjin jier finzen hâlden en yn 1587 it befel ta
ûnthâlzing jûn. Se hie in soad fijannen, dêrom kaam se net in soad bûten. Se
koas derfoar om portretten fan harsels te toanen.

Sêfte muzyk en har riedsleden folden har keamer. Troch mei de hân te bewegen
waard oannaam dat se dêrmei de troanopfolging regele. Jakobus fan Ingelân soe it
wurde. De âlde biskop Withgift waard helle om mei de keninginne yn har lêste
oeren te bidden. De keninginne sakke fuort yn in sliep en waard nea wer wekker.



https://fy.wikipedia.org/wiki/Elias_Canetti

Elias Canetti (Roese (Bulgarije), 25 july 1905 - Surich, 14 augustus 1994) wie
in Dútsktalige skriuwer en winner fan de Nobelpriis foar de Literatuer yn 1981.
Canetti wie de broer fan de Frânske plate-útjouwer en teaterdirekteur Jacques
Canetti.

Elias Canetti wie de âldste soan fan in ferneamde keapmansfamylje fan Sefardyske
komôf en brocht syn bernejierren troch yn Bulgarije en Ingelân. Nei de iere dea
fan syn heit (1912) wenne er mei syn mem en jongere broers yn ûnderskate
Dútsktalige lannen: yn Eastenryk, Switserlân en Dútslân. Fan 1924 ôf wenne er yn
Wenen, oantdat de ynfal fan Dútslân him twong yn 1939 mei syn frou Veza nei
Ingelân te emigrearjen, dêr't er ek nei de Twadde Wrâldkriich bleau.

Yn de jierren santich wenne er faak, yn de jierren tachtich hast inkeld en
allinne yn Switserlân. Yn 1967 waard him de Grutte Eastenrykske Steatspriis
takend. Yn 1972 krige er de Georg-Büchner-Preis. Yn 1981 krige er de Nobelpriis
foar de Literatuer. Canetti stoar 1994 yn Surich en waard dêr begroeven flakby
it lêste rêstplak fan James Joyce.

Canetti skreau de roman Die Blendung (yn de Fryke oersetting It Martyrium),
trije toanielstikken, de wiidweidige psychologyske en antropologyske stúdzje
Masse und Macht, it reisferslach Die Stimmen von Marrakesch, ûnderskate bondels
essays, oantekenings en aforismen (ûnder oare Die Provinz des Menschen en in
meardielige autobiografy (ûnder mear Die gerettete Zunge). Hast hiel syn oeuvre
waard yn it Nederlânsk oerset. Yn 2007 sette Anne Tjerk Popkema Canetti's boek
Der Ohrenzeuge. Fünfzig Charaktere. fan 1974 oer yn it Frysk mei de titel "De
harksizzer. Fyftjin karaktersketsen".



https://fy.wikipedia.org/wiki/Elektron

In elektron (Ald-Gryksk ηλεκτρόν, barnstien dat troch wriuwing elektrysk laden
waard) is in negatyf laden elemintêr dieltsje, dat bûn wêze kin (bygelyks yn in
atoom) of frij yn de romte beweecht. As it yn de romte is, ûnderfynt it (krektas
in ion) ynfloed fan in elektrysk fjild en as it beweecht t.o.f. in magnetysk
fjild ek ynfloed dêrfan. It elektron heart ta de klasse fan de leptoanen. It
elektron heart ta de earste generaasje. De dieltsjes binne stabyl.

Atomen besteane neffens Rutherford syn atoommodel út in posityf laden
atoomkearn, mei dêromhinne likefolle negatyf laden elektroanen as't der posityf
laden protoanen yn de kearn binne. De protoanen en neutroanen yn de kearn fan it
atoom befetsje hast de folsleine massa fan it atoom. Se binne 1800 kear sa swier
as in elektron.

It elektron is in elementêr dieltsje mei spin 1/2, dat it is in fermion, krektas
it proton, it neutron en it positron. It antidieltsje fan it elektron hjit
positron. Foar safier bekend hat it elektron gjin fierdere ynwindige struktuer.
Neffens de snaarteory is it elektron, lykas oare elemintêre dieltsjes, in
bepaald trillingspatroan yn in iendiminsjonale snaar. Oer dy snaarteory is noch
in soad diskusje.

It elektron hat in negative lading dy't lyk is oan it elemintêre ladingskwantum
e (1,6022×10-19 Coulomb), foar it earst mjitten troch Robert Andrews Millikan
mei syn oaljedripeksperimint. Elektryske ladingen kinne allinnich foarkomme yn
meartallen fan 1 e.

De rêstmassa fan it elektron is 9,109534×10-31 kg, wat 1/1836e is fan de massa
fan in proton en oerienkomt mei in rêstenerzjy fan 511,007 keV. It elektron hat
lykwols krektas in foton ek weacheigenskippen en is bleatsteld oan de dualiteit
fan weagen en dieltsjes neffens de hypoteze fan De Broglie. Dy weacheigenskip
fan elektroanen wurdt tapast yn de elektroanemikroskoop.

De elektroanekonfiguraasje bepaalt foar in grut part it gemysk gedrach fan it
atoom.

Yn in atoom kin it elektron allinnich yn bepaalde gebieten en mei in wolbepaalde
enerzjy E n {\displaystyle E_{n}} om de atoomkearn bewege; it getal n hjit it
haadkwantumgetal. Foar n=1 is it elektron yn de grûntastân, foar n>1 is it
elektron yn in oansleine tastân. De wearde fan n kin allinnich in hiel getal
wêze. Dy tastiene tastannen wurde diskrete enerzjynivos 'neamd.



https://fy.wikipedia.org/wiki/Eiffeltoer

De Eiffeltoer is boud foar de ynternasjonale wrâldútstalling fan Parys yn 1889.
De Prins fan Wales, Kening Edward VII fan Ingelân, iepene de toer.

Fan de 700 foarstellen dy’t yntsjinne wienen foar in ûntwerpkompetysje, waard it
ûntwerp fan Maucice Koechlin en Emile Nouguier unanym útkeazen, mei as oannimmer
Gustave Eiffel. Mei syn 324 meter wie dit it heechste gebou oant 1930. Der binne
2.5 miljoen klinkneilen brûkt, 300 stielwurkers hawwe twa jier oan it bouwen
west. De top beweecht maksimaal 12cm troch de wyn. Der sit 40 ton ferve op it
gebou en it bestiet út mear as 15.000 stikken izer. Yn 1909 is it gebou hast
sloopt. Mar it mocht stean bliuwe fanwege de antenne dy’t op de top stiet. Dizze
antenne waard brûkt as telegraaf. Ek de Frânske radio en telefyzje hawwe gebrûk
makke fan de toer.

Op dizze grutte ferdjipping op 40 meter hichte is in part fan de âlde
spiraaltreppen. Dizze treppen waarden earst brûkt om fan de twadde ferdjipping
ôf nei de top te kommen. Yn 1983 binne de treppen fuorthelle en yn lytse stikjes
ferkocht op in ynternasjonale feiling. Der is in lytse bioskoop op de earste
ferdjipping. Dêr wurde koarte filmkes fertoand oer de Eiffeltoer. Ek hingje dêr
boerden mei útlis sadat jo witte wêr't jo in foto fan meitsje.

Yn it jier 2000 binne der lampen ynstalleare op de Eiffeltoer dy't meitsje dat
der alle jûnen in ljochtsjo hâlden wurde kin. Nachts binne der grutte lampen oan
op de top. Dat soarget derfoar dat de Eiffeltoer in beaken yn de nacht is. Alle
jierren wurdt der op Quatorze Juillet, de Frânske nasjonale feestdei, om de
Eiffeltoer hinne in grut fjoerwurk ôfstutsen.



https://fy.wikipedia.org/wiki/Edmund_Burke

Edmund Burke (Dublin, 12 jannewaris 1729 – Beaconsfield, 9 july 1797) wie in
Iersk filosoof en politikus dy’t as grûnlizzer fan it moderne konservatisme
beskôge wurdt.

Edmund Burke kaam yn 1750 nei Londen om dêr jurist te wurden, mar de
rjochtswittenskip fûn hy dôchs mar neat. Hy begûn politike stikken te skriuwen
foar it krekt oprjochte tydskrift “The Annual Register". In skoftke letter soe
Burke sels ek de polityk yn stappe as lid fan de Whigpartij.

Burke bestried fûl de Frânske revolúsje wêr't hy de Ingelske Glorious revolution
en de Amerikaanske revolúsje tsjinoer pleatste.

Burke seach de rol fan de steat te opsichte fan de maatskippij foaral as dy fan
in túnman mei syn tún. De túnman besocht de tún te ûnderhalden. Progressiven en
revolúsjonairen seagen Burke as boukundige dy't de boel hieltiten oan de fan
blaudrukken en utopyen feroarje woe. Burke wiisde it utopysk radikalisme fan de
hân. Hy foarseach al yn syn “Reflection on the Revolution in France’ dat de
Frânske revolúsje op in diktatoriaal skrikbewâld útrinne soe. Ûnder lieding fan
Robespierre ûntwikkele de Frânske revolúsje har yndie yn dy rjochting.

Yn Nederlân komt de Edmund Burke Stifting op foar de konservative saak. Yn
Belgje is dat de Deltastifting, as útjouwerij fan it blêd TeKos. (teksten,
kommentaren en stúdzjes).

Edmun Burke skriuwt yn 1757 syn ûndersyk. In filosofysk ûndersyk nei de
oarsprong fan ús tinkbylden oer it sublime en it skjinne. Yn dit ûndersyk stelt
hy dat skoanderens en oerweldiging inoars tsjinpoalen binne. Hy jout formele
skaaimerken fan wat minsken as moai erfare. Bygelyks rûn en sêft.



https://fy.wikipedia.org/wiki/Eallju

Mei eallju of de adel waard earst de elite fan in lân oantsjut. De stân fan
eallju ûntstie likernôch oan it begjin fan de jiertelling en waard stadichoan
wichtiger. Yn de midsiuwen hienen hja in soad oansjen, mar yn de rin fan de tiid
is dat hieltyd minder wurden.

Doe't de Franken yn de 8e iuw in ein makken oan it Fryske ryk en it gebiet fan
de Friezen ynlive waard by it Frankyske ryk troffen sy hjir gjin maatskippij oan
fan allinich likensen. Oeral wienen doe al eallju en grutgrûnbesit oanwêzich. En
it wienen benammen dy eallju, dy't as earsten ree wienen om gear te wurkjen mei
it Frankyske ryk en oerstapten nei it kristlik leauwen. Al ûnder Pippyn II hawwe
de Franken besocht om de Fryske eallju oan harren te binen troch skinkingen en
troch ferdûbeling fan harren warjild.

Ta de âlde Fryske Eallju wurdt rekkene de geslachten wêrfan de fertsjinwurdigers
yn 1504 in oerienkomst sluten mei de hartoggen fan Saksen, Joaris mei it Burd en
Hindrik fan Saksen, oer de skatting die se tenei betlje moatte. Dan binne al
adellike geslachten útstoan, sa as Keimpema en Papinga yn Ljouwert. Yn it begjin
fan 'e 19e iuw wurdt troch kening Willem I ek inkele Fryske geslachten adele sa
as û.o. Beyma, de Kempenaer, Sminia.



https://fy.wikipedia.org/wiki/Demokratyske_Republyk_Kongo

De Demokratyske Republyk Kongo ek wol Kongo-Kinsjasa is in lân yn Afrika. De
haadstêd is Kinsjasa. De Demokratyske Republyk Kongo is net itselde lân as de
Republyk Kongo.

Kongo-Kinsjasa is it op twa nei grutste lân fan Afrika en leit yn it
Saire-bekken, in 200 oant 400 meter hege flakte. Yn it easten wurdt it troch de
Sintraal-Afrikaanske Slinke en yn it westen troch de rivieren Kongo en Kuango
begrinze.

It lân omfiemet it grutste part fan it streamgebiet fan de Kongorivier, dy't
sawat in miljoen kante kilometer beslagget en dêr't de Livingstonewetterfallen
ek yn lizzen. De heechste bergen fan it lân binne de Firunga-fulkaan en it
Ruwenzory-massyf.

Yn it lân lizze in tal grutte marren, dêr't de grutste mar de Tanganyikamar fan
is, oare grutte marren binne de Albertmar, de Edwardmar en de Kivumar. Al dy
marren lizze oan de eastgrins.

Yn 1885 waard de Kongo privee-besit fan de Belgyske kening, dy't systematysk de
âlde stamgebieten útinoar helle. It lân stie doe bekend as Belgysk Kongo. Op 30
juny 1960 waard it ûnôfhinklik fan Belgje en krige it de namme Kongo-Kinsjasa,
nei de haadstêd. Yn 1971 waard keazen foar de namme Saïre dat wer feroare waard
yn Demokratyske Republyk Kongo yn 1997.

Neffens de Feriene Naasjes wie de befolking sûnt 1997 fan 46,7 miljoen útwaakse
ta om-ende-by 62.6 miljoen yn 2007. Yn it lân libje mear as 250 etnyske groepen.
De grutste befolkingsgroep binne de Kongo, Luba en Mongo.

Hoewol't sânhûndert lokale talen en dialekten sprutsen wurde, wurdt de
taalkundige diversiteit oerbrêge troch it wiidferspraat gebrûk fan it Frânsk en
yntermediêre talen lykas Kongo, Tshiluba, Swahily en Lingala.

Mear as 80% fan de befolking is kristen, dêr't 50% fan roomsk-katolyk, 30%
protestants en 17% dy't by ferskate ynhiemske tsjerkegenoatskippen hearre.

Neist kristenen binne yn Kongo ek moslims, dy't mar in lyts part fan de
befolking útmakke. Hoewol't lyts in tal hawwe de Moslims wol altyd in wichtich
plak ynnommen yn de skiednis.

Utsein kristenen en moslims binne der ek noch baha'i's en oanhingers fan
natoerreligys.



https://fy.wikipedia.org/wiki/De_Jouwer

De Jouwer, it haadplak fan Skarsterlân, is in flekke, in plak dat eartiids mear
rjochten hie as in doarp, bygelyks merkrjocht, mar dat gjin stedsrjocht hie. De
Jouwer hat 12.921 ynwenners (1 jannewaris 2005).

De Jouwer is yn de Midsiuwen ûntstien as útbuorren fan it tsjerkedoarp
Westermar, dêr't allinnich de toer op it krekt sa neamde âlde tsjerkhôf noch oan
tinken docht. De Jouwer ûntstie op in sânrêch op in krusing fan wetterwegen
neist it eardere doarp Westermar. It plak is fanâlds gjin stêd, mar ek wer te
grut om in doarp neamde wurde te kinnen. Nei Ald-Fryske tradysje wurdt sa'n plak
in vlecke neamd. Oer de oarsprong fan de namme De Jouwer binne ferskate teoryen.
Fakentiden wurdt tocht dat it fan de nôtsoarte hjouwer komt In oare teory is
lykwolsdat it fan it wurd ghebhara komt, dat Germaansk foar wetter is. De lêste
is wierskynliker, fanwege de wetterrike omkriten fan De Jouwer. Oant de
gemeentlike weryndieling yn 1984 makke De Jouwer diel út fan de eardere gemeente
Haskerlân, wêr't it it haadplak fan wie.

Ten easten fan De Jouwer lizze de Haulsterbosken. Yn 1466 krige De Jouwer
merkrjocht en yn 1492 kaam dêr it rjocht om in jiermerk te hâlden by. Sa ûntstie
de Jouster Merke, in ferneamde jiermerk dy't noch alle jierren de fjirde
tongersdei fan septimber hâlden wurdt.

Keapjlu en ambachtslju kamen nei de merk, en trochdat in part fan harren har yn
de Jouwer nei wenjen sette woeks De Jouwer. Ien fan de Jouster keaplju wie
Egbert Douwes, dy't yn 1753 in winkeltsje yn kofje, tabak, tee en koloniaal guod
iepene, wat útwoeks ta Douwe Egberts. De oanwêzigens fan ambachtslju late ta de
ûntwikkeling fan yndustry, lykas klokmakkerij en skipsbou, wat wer mear
spesjalisearre ambachtslju oanluts, lykas koperslaggers. Hjirút kaam om 1900
hinne wer in bloeitiid fan it goud- en sulversmeien. Yn 1900 is Penninga's mole
boud.

Fierder is De Jouwer ferneamd om har Fryske Ballonfeesten en it grutte tal
loftballonbedriuwen. De Jouwer wurdt dan ek wolris 'Balloon City' neamd.

De woansdei as de ballonfeesten begjinne wurdt ek de Boerebrulloft hâlden, mei
as mûglik in echte trouwerij. Ek wurdt der dy dei hurddraafd en middeis is der
ringriden.

De Fryske Ballonfeesten wurde al fan 1985 ôf hâlden. Der stige elke dei sa'n 35
hiteluchtballonnen op fan de Nutsbaan op De Jouwer. Alle jierren binne der in
protte toeristen om it evenemint te besjen. Neist it omheech gean fan de
ballonnen binne der ek altyd optredens fan artysten.

De histoaryske Midstrjitte foarmet it hert fan de Jouwer. Dizze winkelstrjitte
is fan 2001-2004 alhiel fernijd en kin wer besjen lije. Oan dizze Midstrjitte
stiet ek de Jouster Toer. Oan de ein fan de Midstrjitte is it park mei dêryn it
gemeentehûs. It gemeentehûs is fêstige yn de Herema State.

De befolkingsoantal is sûnt de jierren 1950 fertrijefâldige. Yn de tsien jier
fan 1993 oant 2003 binne der dan ek mear as 1000 ynwenners by komd. Dit is foar
fryske begripen in hiel soad. It sakjen fan de oantallen nei 2003 komt troch it
sluten fan it asylsikerssintrum.

Oant de jierren tritich fan de tweintichste iuw lei De Jouwer oan it spoar en
koe men mei de tram nei Snits, De Lemmer en It Hearrenfean ride.



https://fy.wikipedia.org/wiki/Buenos_Aires

Buenos Aires (Spaansk foar: moaie loften ek wol geunstige winen) is de haadstêd
fan Argentynje. It is ek it ekonomyske en kulturele sintrum fan it lân.

Buenos Aires wurdt sawat folslein omsletten troch de provinsje Buenos Aires, mar
makket sels net diel derfan út. De stêd foarmet in federaal distrikt en falt
bûten de provinsjale yndieling fan Argentynje.

Troch it grutte tal winkels en boetyks, de arsjitektuer, it kulturele libben,
restaurants en har kosmopolityske befolking fan meast Italjaanske, Spaanske,
Frânske, Dútske, Ingelske, East-Europeeske, Arabyske en Aziatyske komôf, stiet
Buenos Aires ek bekend as it Parys fan it suden. Alhoewol't de stêd in protte
fan syn grandeur fan eartiids ferlern hat troch ekonomyske problemen, hat de
stêd fan alle Súd-Amearikaanske steden it meast wei fan in Jeropeeske stêd. De
stêd belibbe in gouden tiid tusken 1880 en 1920, doe't Argentynje by de tsien
wolfearendste lannen fan de wrâld hearde en Buenos Aires in protte ymmigranten
út Jeropa luts.

Jannewaris is de waarmste moanne fan it jier mei in trochsneed fan
24,5 °C,(maks.40+) wylst it kwik midden yn de winter, yn july, oant 11,1 °C
trochstrings daalt. De simmermoannen binne nochal waarm en near. In protte
porteños ferlitte de stêd yn jannewaris en febrewaris. Sy gean dan nei de kust
of de bergen foar in fakânsje. De wintermoannen binne fochtich, mar net bot
kâld.

De earste Jeropeeske seefearder dy't tichtby Buenos Aires fuot oan wâl sette,
wie de Spanjert Juan Díaz de Solís yn 1516. Hy neamde de grutte rivier dy't hy
tsjinkaam de Mar Dulce (swiete see). Twentich jierren letter waard troch Pedro
de Mendoza yn dat gebiet de earste delsetting stifte, Santa Maria del Buen Aire.
Troch oanhâldend ferset fan fijânlike Yndianen moasten de Spanjerts inkele
jierren letter de koloanje ferpleatsen nei Asunción yn Paraguay De hynders en
oare bisten dy't de Spanjerts dêr efter litten wurde foarmen de grûnslach foar
de Argentynske feehâlderij, tsjintwurdich de wichtichste ekonomyske sektor fan
it lân. Yn 1580 ûntstie lang om let in permaninte festiging doe in kloft
kolonisten nei de omkrite weromkamen. De stêd bleau goed twahûndert jierren lang
in ûnbelangryk stee.



https://fy.wikipedia.org/wiki/Boerkina_Faso

Fochtige savannes yn it súdwesten fan it lân gean oer yn drûge savannes yn it
binnenlân, dêr't it meastepart fan de befolking wennet. Allinnich de Swarte
Folta fiert it hiele jier troch wetter oan. De Sahel beskiedet it gea fan
Boerkino Faso. De heechste berch is de Tena Kourou (749 m). Boerkino Fao leit
net oan see mar de reade, swarte en wite folta rivieren begjinne yn it lân en
streame nei de Atlantyske Oseaan. De trije grutste marren binne de Téngrélasee,
de Bammar en de Demmar.

It lân beskikt oer in protte natuerskientme, fral yn it suden, bygelyks de
wetterfallen fan Banfora, de piken fan Sindou en de mar fan Tengrela.

De skiednis fan Boerkina Faso wurdt oant en mei de 19e iuw dominearre troch de
Mossy dy't sûnt de 11e iuw in wichtige rol spilen yn it noardwesten fan Afrika.
As de Frânsken yn 1896 arrivearren wurdt it in Frânske koloanje. Op 5 augustus
1960 wurdt it gebiet selsstannich ûnder de namme Boppe-Folta.

Op 4 augustus 1984, krekt in jier neidat de marksist-leninist Thomas Sankara
troch in steatsgrip oan de macht kaam, wurdt de namme fan it lân feroare yn
"Boerkina Faso". "Boerkina Faso" betsjut sokswat as it 'lân fan de earlike
minsken'.

De 13,2 miljoen ynwenners fan Boerkino Faso heare ta de twa grutste West-Afrika
kulturele groepen, te witten de Mossi en de Mande. Beide befolkingsgroepen binne
om-ende-by even grut.

Nei skatting (1996) is goed 60% fan de befolking Islamitysk, in 24% oanhinger
fan in natoerreligy, 17% Katolyk en 3% Protestant.

De offisjele taal fan Boerkino Faso is it Frânsk, ynlânske talen (dy't troch 90%
fan de befolking sprutsen wurde) binne: More, Dioula, Gurma, Senufo



https://fy.wikipedia.org/wiki/Biltsk

It Biltsk (Biltsk: Bildts) is in Hollânsk-Fryske mingtaal dy't sprutsen wurdt yn
'e ta de provinsje Fryslân hearrende gemeente It Bilt. It is ûntstien doe't
Joaris mei it Burd, de soan fan Albrecht fan Saksen, yn 1505 lju út súdlik
Hollân hellen om 'e mûning fan 'e eardere Middelsee drûch te lizzen. De
Hollanners setten har neitiid op it nije lân nei wenjen en trouden mei Friezen
út 'e omlizzende kontreien yninoar om. Mei rekke ek har Hollânske spraak
fermongen mei it Frysk, en sûnt hat dy in ûntjouwing kend dy't fierhinne
parallel opgien is mei de taalûntwikkeling fan it Frysk. It doarp Minnertsgea,
dat op it "âlde lân" lei en pas by de gemeentlike weryndieling fan 1984 by it
Bilt kommen is, heart net ta it Biltske taalgebiet.

Om 1500 hinne bestie it Bilt út in samling kwelders en slinken dy't earder de
mûning fan 'e âlde Middelsee foarme hie. De earste stappen om dy krite drûch te
lizzen, waarden set troch Albrecht fan Saksen, dy't yn 1498 de macht yn Fryslân
yn 'e hannen krige. Syn beweechredens wiene simpel: Fryslân hied er mar yn lien
krigen fan 'e Dútske keizer, mar it Bilt waard him troch de keizer skonken yn
erflik eigendom. Dat wie fansels moai, mar salang't it in ûnbewenne woastenije
wie, hied er dêr neat oan. Hy moast sjen dat dêr minsken kamen te wenjen, dy't
him belesting betelje koene. Troch syn hommels ferstjerren, yn 1500, waard de
yndiking lykwols ferskate jierren opholden. Yn 1505 sleaten Albrecht syn soannen
en erfgenamten Hindrik en Joaris mei it Burd in ferdrach mei de bruorren Jacob,
Floris en Dirk Oem van Wijngaarden en Thomas Beukelaar Simonsz. Dy mannen kamen
út 'e omkriten fan Doardt en hiene dêre in protte ûnderfining mei yndiking en
ynpoldering. Se brochten in kloft folk mei út súdlik Hollân, foar in grut part
polderwurkers, mar ek boeren, en doe't dy mei de drûchlizzing dien wurk makke
hiene, setten se har foar it grutste part op it nije lân nei wenjen.

It Biltsk giet sadwaande fierhinne werom op it Aldsúdhollânsk dat de
polderwurkers yn 'e sechstjinde iuw meinamen út 'e omkriten fan Doardt wei, en
mear yn it miene súdlik Hollân. Mei't der fierders ek polderwurkers út
West-Fryslân oanlutsen waarden, hat ek it Westfrysk in beskate ynfloed útoefene
op it iere Biltsk, wylst it doe en letter sterk beynfloede waard en him fermong
mei it Frysk út 'e oangrinzgjende kriten fan wat op it Bilt noch altyd 't Ouwe
Land neamd wurdt. Uteinlik ûntstie der sa in mingtaal dy't foar sawol
Frysktaligen as Nederlânsktaligen fierhinne nei te kommen is. Oant yn 'e
tweintichste iuw bleau it Biltsk op it Bilt de dominante taal; lju út Fryslân
dy't harren troch de iuwen hinne op it Bilt nei wenjen setten (yn it Biltsk
Oudlanders neamd) pasten harren oan 'e besteande taalsitewaasje oan en begûnen
Biltsk te praten.

De earste publikaasjes yn it Biltsk wiene fan 'e hân fan 'e grutte Fryske
skriuwer Waling Dykstra (1821-1914), dy't yn Froubuorren berne wie. Syn grutte
wurken skreau er lykwols yn it Frysk; sûnt de tachtiger jierren fan 'e
tweintichste iuw binne dy allegearre nei Biltsk ta oerset. Mar nettsjinsteande
it wurk fan Dykstra en oare iere Biltske skriuwers, wie it Biltsk oant likernôch
1940 ta dochs fral in sprektaal, dêr't gjin fêste stavering foar bestie.

Tusken 1940 en 1950 lei Hotze Sytses Buwalda (1915-1994) út Westhoek de basis
foar it Biltsk as skriuwtaal. Sa sette er yn in artikel yn Us Wurk, it tydskrift
fan it Frysk Ynstitút oan 'e Ryksuniversiteit Grins, sekuer útinoar hoe't it
Biltsk stavere wurde moatte soe. Yn syn fisy wiene der dêrby twa grûnregels: yn
it foarste plak moast de Biltske stavering sa ticht mooglik by dy fan it
Nederlânsk bliuwe en dêrnjonken moast men út it skreaune Biltsk dúdlik de
útspraak opmeitsje kinne. Om fral dat lêste te bewurkmasterjen, stelde Buwalda
de ynfiering fan in hiele rige lûden mei diakrityske tekens foar (â, è, ê, î, ô,
û, en ú), om't it Biltsk no ien kear oer folle mear ferskillende lûden beskikt
as it Nederlânsk.

Yn 1953 kaam der foar it earst in Biltsk lêsboek foar de legere skoallen: Fan de
Bildtse Grônd. Yn 1962 waard Hoe skrive wij in 't Bildts útjûn, dat in
popularisearre ferzje fan Buwalda syn artikel oer de Biltske stavering wie. Yn
deselde tiid wie men by de Fryske Akademy yn Ljouwert, dy't harsels beskôget as
de hoeder fan alle, dus ek it net-Fryske, kultuerguod yn Fryslân, begûn mei it
tarieden fan in Biltsk wurdboek. Oan it haad fan dat projekt stie wer Hotze
Sytses Buwalda, dy't sûnt 1940 in meiwurker fan 'e Fryske Akademy wie. Doe't
dyselde yn 1970 mei pinsjoen gong, bleau al it tariedende wurk foar it Biltske
wurdboek foarearst lizzen, sawol om't de Fryske Akademy der gjin spesjalist mear
foar hie, as om't der op dat stuit gjin jild foar wie. It duorre oant 1987
foar't de bal wer oan it rôljen kaam. Tsjin dy tiid wie it Amelânske wurdboek
ree en it Ljouwerter wurdboek fierhinne klear, dat dêrnei koe it Biltske oanpakt
wurde. Yn gearwurking mei û.o. de Stichting Ons Bildt kaam it wurk dan einlings
en te'n lêsten ôf en koe yn 1996 it mânske, goed achttjintûzen wurden tellende
Woordeboek fan 't Bildts publisearre wurde.

Neitiid wurke redakteur Sytse Hotzes Buwalda (de soan fan) fyftjin jier oan in
nije edysje fan it wurdboek, dat der úteinlik kaam ûnder einredaksje fan Hindrik
Sijens fan 'e Fryske Akademy. It hie oarspronklik yn 2010 ferskine moatten, mar
der ûntstie opûnthâld troch ûnienichheid tusken Buwalda en de Stichting Ons
Bildt, dy't úteinlik sels late ta in brek tusken dy beide partijen. De nije
edysje kaam der wol, mar waard troch Buwalda yn eigen behear útjûn, en wie doe
fyftjin euro djoerder as dat hoecht hie. Likegoed fûn op 15 novimber 2013 de
presintaasje op swide wize plak yn 'e Groate Kerk te Sint Jabik. De nije edysje
telde 22.000 lemma's, mei dêrûnder neologismen, lykas kompjûtertermen, en
teffens omfieme it de staveringsgids Hoe Skrive Wy in 't Bildts?, dy't û.m.
oandacht besteget oan klamtekens op 'e wurden, meartallen en ferlytsingsfoarmen.

Lange tiid hawwe de Bilkerts harren ôfset tsjin 'e Friezen en it Frysk, wylst de
Friezen delseagen op 'e Bilkerts en it Biltsk. Yn 1980 kaam dizze lytse
taalstriid ta in klimaks, mei't doe it Frysk in ferplichte fak waard op 'e
basisskoallen yn Fryslân. Op it Bilt wie dêr safolle ferset tsjin, dat de
Stichting Ons Bildt oprjochte waard, om foar de belangen fan 'e Bilkerts en it
Biltsk op te kommen as wjergader fan 'e Ried fan de Fryske Beweging. Nei in
ferheftige krêftmjitting kaam der in kompromis: it Frysk waard in ferplichte fak
op 'e skoallen, mar net-Frysktalige gemeenten koene ûntheffing oanfreegje en dan
ynstee fan it Frysk de eigen taal ûnderwize. Dêrta waard de Kemissy Bildts
("Kommisje Biltsk") oprjochte, dy't derfoar soarge moast dat der lesmateriaal
foar it Biltsk kaam.

It iroanyske is, dat de Bilkerts, nei har jierrenlang tsjin it Frysk ôfset te
hawwen, ynseagen dat der mear te winnen wie mei gearwurking en dat de Stichting
Ons Bildt, dy't oprjochte waard om it wurk fan 'e Ried fan 'e Fryske Beweging te
bestriden, ûnderwilens ien fan 'e lidorganisaasjes fan dyselde Ried wurden is.
Dêrtroch hat de Ried him ek ta ynset foar it Biltsk ferplichte. En sa koe it dat
de Ried foar de Fryske Beweging der by it Nederlânske regear op oanstien hat om
it Biltsk as minderheidstaal erkend te krijen, mei in gelikense wetlike status
as it Frysk, it Nedersaksysk en it Limburchsk. Spitigernôch hat dat om 'e nocht
west. Sa't Henk Kas, lid fan 'e Kemissy Meertalighyd, it ferwurde: "Bildts en
Frys naast nander. Metnander werke an 't behouwen fan kultuur en mimmetaal.
Neffens mij kin 't niet mooier."

Sûnt de ein fan 'e 1970-er jierren hat it Biltsk tige oan status wûn. Dat komt
net yn it lêste plak trochdat de gemeente It Bilt sûnt de iere jierren tachtich
stadichoan úteinset is mei it aktyf befoarderjen fan 'e eigen taal. Sa waard om
1980 hinne yn 'e Biltske gemeenterie noch útslutend Nederlânsk sprutsen, wylst
in goede tsien jier letter eins alle leden, ynklusyf de boargemaster, Biltsk
praten, útsein fansels de Frysktalige Minnertsgeasters. Fierders binne der twa
lokale partijen, de Werkgroep Het Bildt en de Frije Bilkerts, dy't opkomme foar
de Biltske taal en kultuer en oare Biltske belangen.

Bûten it bestjoerlike mêd hat de Stichting Ons Bildt, dy't subsidiëarre wurdt
troch sawol de gemeente as de provinsje, sûnt syn oprjochting in berch wurk
ferset. Sa ferskynden der allinnich al tusken 1980 en 1993 tritich Biltsktalige
boeken, wat in protte is foar sa'n lyts taalgebiet. Dêrûnder wiene romans,
gedichtebondels, skiednisboeken, berneboeken, skoalboeken, fotoboeken en it
folsleine oeuvre fan Waling Dykstra. Fierders waarden der winskkaarten,
kalinders en tegels en boarden mei Biltske spreuken útbrocht. En boppedat jout
de stifting healjierlikse kursussen Biltsk, sawol foar Biltsktaligen as
net-Biltsktaligen, en teffens kursussen Biltske skiednis jûn.

De Kemissy Bildts hat yn 1999 syn namme feroare yn Kemissy Meertalighyd
("Kommisje Meartaligens") en giet noch altyd troch mei it ûntwikkeljen fan
lesmateriaal foar de legere skoallen yn 'e gemeente. Sa waard yn 2000 it lêsboek
Din Din Doasy (sis mar "Hop Hop Hynke") oan 'e skoallen oanbean, dêr't yn it
Biltsk oersette ferhalen en rymkes foar bern yn steane, dy't Fryske skriuwers
spesjaal dêrfoar skreaun hiene. De Kemissy Meertalighyd, dy't krekt as de
Stichting Ons Bildt finansjeel stipe wurdt troch gemeente en provinsje, wurket
trouwens op allerhanne mêden hieltyd nauwer gear mei de Afûk, dy't foar it Frysk
itselde wurk ferrjochtet. In nije opdracht foar de Kemissy is, sûnt 1999, it
advisearjen fan 'e gemeente oer hoe't der yn 'e praktyk it bêste omgien wurde
kin mei de trijetaligens (Biltsk-Frysk-Nederlânsk) op it Bilt.

Wat it gebrûk fan it Biltsk yn 'e media oangiet, moat der fêststeld wurde dat
der yn 'e skreaune parse hieltyd mear Biltsk brûkt wurdt, fral yn it
hûs-oan-hûsblêd De Bildtse Post. Ek Biltsktalige famyljeberjochten wurde almar
gewoaner. Fierders is der in lokaal radiostasjon, Radio Eenhoorn, dat behalven
it Bilt ek de gemeente Menameradiel betsjinnet. Op dy stjoerder binne faak
Biltsktalige of alteast foar in part Biltsktalige programma's te hearren. Op 'e
regionale radio en tillefyzje, krekt as yn 'e rest fan Fryslân fersoarge troch
Omrop Fryslân, wurdt lykwols mar komselden Biltsk praat. Wol binne der op it
Bilt fiif amateurtoanielferienings, wêrfan't teminsten twa tsjintwurdich alle
jierren in stik yn it Biltsk opfiere.

It Biltsk genietet yn 'e provinsje Fryslân in beskate erkenning, sij it
offisjeel net as minderheidstaal, mar as "streektaal". Yn dy hoedanichheid wurdt
it Biltsk û.m. neamd yn 'e provinsjale Noata Streektalen 2004, as in taalfoarm
wêrfan't it gebrûk befoardere wurde moat. Yn 'e gemeente It Bilt hat it Biltsk
in semy-offisjele status, wat him û.m. uteret yn it gebrûk fan it Biltsk yn 'e
gemeenterie, al kitste de ynfiering fan offisjele, Biltsktalige plaknammen yn
2013 ôf. Op nasjonaal nivo genietet it Biltsk yn Nederlân gjin inkele erkenning;
it besykjen om in selde status (fan erkende minderheidstaal) foar it Biltsk te
krijen dêr't it Frysk ek oer beskikt, hat oant no ta om 'e nocht west.

Neffens gegevens út 2009 waard it Biltsk doe op it Bilt noch sprutsen troch
likernôch 3.600 minsken, wat delkomt op sa'n 33% fan ynwenners fan 'e gemeente
(mei dêrby it Frysktalige Minnertsgea meirekkene, wat it byld fansels wat
fertekenet). Bûten it Bilt, yn 'e rest fan Fryslân, libje nochris 3.700
Biltsksprekkers, benammentlik konsintrearre yn oangrinzgjende Fryske doarpen as
Stiens en Berltsum, en teffens yn Ljouwert.

De Bosatlas fan Fryslân jout per Fryske gemeente de persintaazjes
memmetaalsprekkers fan 'e ferskillende talen, ôfrûne nei folle prosinten (dus
inkeld ynsafier't de persintaazjes memmetaalsprekkers 0,5% of heger binne).
Dêrneffens is 3% fan 'e befolking fan Menameradiel Biltsktalich, 2% fan 'e
befolking fan Ferwerderadiel, Frjentsjerteradiel, Ljouwert en Ljouwerteradiel,
en 1% fan 'e befolking fan Boarnsterhim, Littenseradiel en Tytsjerksteradiel.
Allinne al foar Ljouwert komt dit omrekkene út op goed 1.850 Biltsksprekkers en
foar Menameradiel bgl. op in 410 Biltsktaligen.

Fierders sille der om utens, ferspraat oer de rest fan Nederlân nei in
behâldende skatting grif nochris 1.000 Biltsksprekkers libje. It sprekkerstal
fan it Biltsk yn Nederlân leit dêrom op 8.300. Dêrby moat noch oantekene wurde
dat der ûnder de grutte stream emigranten dy't Fryslân tusken de fjirtiger en
sechstiger jierren fan 'e foarrige iuw ferliet, ek grif Bilkerts west hawwe
moatte, dat de taal sil ek yn lannen as Kanada, Austraalje en Nij-Seelân hjir en
dêr noch troch ienlingen en yn famyljefermiddens sprutsen wurde. Sadwaande kin
steld wurde dat it totale sprekkerstal fan it Biltsk wrâldwiid om ende by de
8.500 lizze moat. Mei't in grut part fan dy sprekkers ta de âldere generaasjes
hearre, sil it mei it Biltsk foarearst sûnder mis efterút gean. Ek al om't it
ôfstjerren fan 'e âlderein net it iennichste probleem fan it Biltsk is.
Wurdboekgearstaller Sytse Hotzes Buwalda sei datoangeande: "'t Fâlt my nag met
dat 't Bildts al soafeer kommen is." En: "De delgang likent him de leste jaren
te stabiliseren. Doch sien ik soms nag Bildtstalige ouweloi, die't hur kines in
't Nederlâns opfoede. 't Is 'n ândere tijd."

De sinsbou fan it Biltsk komt benammentlik oerien mei dy fan it Frysk, dus
bygelyks "sien late" ("sjen litte") yn tsjinstelling ta it Nederlânske "laten
zien". Dat nettsjinsteande dat fierwei it grutste part fan 'e wurdskat
ôfkomstich is út it Aldsúdhollânsk. Wol binne der fansels guon lienwurden út it
Frysk, lykas "hait" ("heit"), "faint" ("feint") en "stoit" ("stuit", yn 'e
betsjutting fan "momint").

Spitigernôch moat fêststeld wurde dat in grut part fan it Biltske taaleigen oan
it ferdwinen is. Wurden lykas "bes" ("pake"), "klots" ("mûtse") en "kússy"
("kokeal") wurde tsjintwurdich hast net mear brûkt.

Yn earder tiid skynt de sprektaal yn 'e ferskate Biltdoarpen, Sint Jabik, Sint
Anne, Froubuorren en Aldebiltsyl, nochal wat ferskild te hawwen. It measte
dêrfan is letter weirekke; dat wol sizze dat de dialektfarianten faak noch wol
besteane, mar dat net mear te efterheljen is oft se foarhinne útslutend yn ien
doarp brûkt waarden.

Wol bestiet der hjoed de dei in lyts, mar frij dúdlik waarnimber dialektferskil
tusken it Westbiltsk, dat benammen sprutsen wurdt yn 'e doarpen Westhoek en Sint
Jabik, en it Eastbiltsk fan Froubuorren en Aldebiltsyl. Sint Anne en Nij-Altoena
nimme dêrby in oergongsposysje yn. Dit ferskil komt lykwols net fuort út 'e âlde
doarpsdialekten, mar út it feit dat de ynfloed fan it Frysk yn it easten fan it
Bilt iuwenlang folle sterker west hat as yn it westen. Sadwaande wurde der yn it
easten dus mear Fryske foarmen brûkt as yn it westen.



https://fy.wikipedia.org/wiki/Bile

Fûstbilen hearre ta it âldst bekende ark en gean werom op de iere stientiid: de
âldsten wurde rûsd op 2,5 miljoen jier. Se waarden makke troch splinters fan in
stien ôf te slaan wêrtroch't in skerpe râne ûntstie. Sokke bilen koenen ek brûkt
wurde as mes of skrabber. Ut de midden stientiid binne de earste bilen bekend
dy't oan stâlen fêstmakke waarden. Dêrmei kin in gruttere krêft útoefene wurde
dêr't de brûker mei in lichtere bile troch wurkje kin en minder gau wurch wurdt.
De bilen út de nije stientiid wienen soms moai gled slipe stienen bilen fan
fjoerstien of oare stiensoarten. Yn de kopertiid, oan de ein fan de nije
stientiid waarden ek yn koperen getten bilen makke mei deselde flakke foarm as
de stienen bilen. De bekende iismummy Ötzi hie sa'n bile, dêr't de kling fan
foar 99% út koper bestie. Yn de brûnstiid gie men oer op brûns, dat duorsumer en
makliker te jitten wie as koper, en waard de foarm fan de bile hieltiten fierder
ferbettere. Dy bilen liken hieltiten minder op harren stienen foarrinders. De
folgjende stap wie it smeien fan bilen fan izer en stiel.

Bilen wurde brûkt as ark foar it bewurkjen fan hout of as wapen en soms foar
beide doeleinen tagelyk (lykas de bilen út de brûnstiid). In keukenbyltsje wurdt
yn in soad húshâldingen brûkt foar bygelyks it lyts hakjen fan oanmak en it
slachtsjen fan hinnen. Foar it omkappen fan beammen binne swiere bilen mei lange
stâlen wenst, foar it kappen fan grutte blokken brânhout lichtere bilen lykas
bygelyks in kleaubile. Dan is der noch de dissel, in bile mei in fearnslach
draaide bilekop dy't brûkt wurdt om bygelyks holtes út te hakken.

Bilen dy't as wapen ornearre binne binne meastentiids lichter, omdat by it
gefjocht fluggens fan belang is. Bekende striidbilen út de skiednis binne de
stienen hammerbilen út de nije stientiid, de francisca, in smytbile dy't troch
de Franken brûkt waard, of de tomahawk fan de Noard-Amerikaanske yndianen.

In bysûnder gefal is de bile dy't yn de Midsiuwen en dêrnei troch skerprjochters
brûkt waard, om minsken te ûnthalzjen.



https://fy.wikipedia.org/wiki/Audrey_Bitoni

Audrey Bitoni, echte namme: Audrey Arroyo (16 augustus 1986), is in Amerikaansk
neakenmodel, stripper en pornografysk aktrise fan mingd Spaansk-Italjaansk-Dútsk
komôf.

Audrey Bitoni waard berne yn Pasadena, yn 'e steat Kalifornje, ûnder de reek fan
Los Angeles, mar groeide op yn Chicago, yn 'e steat Illinois. Se studearre oan
'e Steatsuniversiteit fan Arizona (Arizona State University), yn Phoenix yn
Arizona, en posearre yn dy perioade neaken foar in spesjale edysje fan 'e
Playboy dy't wijd wie oan studintes en wêrby't sy op 'e cover kaam te stean.
Teffens wurke se yn har studintetiid as servearster yn in cocktailbar.

Yn 2006 studearre se ôf en behelle se in bachelorstitel yn kommunikaasjekunde.
Datselde jiers noch, op har tweintichste, makke Bitoni har debút yn in
pornografyske film. Sûnt hat se yn likernôch 200 pornofilms spile (neffens har
eigen webside 250), û.m. foar sokke foaroansteande labels as Penthouse, Wicked
Pictures, Digital Playground, Zero Tolerance, New Sensations, Elegant Angel,
Hustler, Diabolic Video, Jules Jordan Video, Digital Sin, Red Light District,
Pure Play Media en Third Degree Films. Ek hat se in protte wurke foar pornosites
as Brazzers en Reality Kings. Underwilens hat Bitoni trijeris nominearre west
foar in AVN Award (de Oskar fan 'e pornowrâld).

Njonken har aktearwurk is se ek altiten trochgien mei te posearjen foar
neakenblêden; sa stie se yn 2008 yn 'e Penthouse en wie se de covergirl en de
Penthouse Pet fan 'e moanne novimber. Dyselde moanne stie hja ek op 'e omslach
fan Club International. Neffens har offisjele opjefte is se 1.63 m en 48 kg.
Oktober 2007 ûndergie se in boarstfergrutting wêrnei't se kup 34DD krige. Hja
wennet yn 'e omkriten fan Los Angeles.



https://fy.wikipedia.org/wiki/Atletyk

Atletyk is in sammelnamme foar ferskillende sporten. It begryp komt út de
klassike âldheid. Doe waard út ein set mei kompetive lichemssport, lykas
hurdrinne, smite en springe.

By it hurdrinnen binne der farianten lykas de estafette, hindernisrinnen en
hurdkuierjen. By de mearkamp komme ferskate atletykûnderdielen op it aljemint,
dyjinge dy't de measte punten by de ferskate ûnderdielen hellet is dêr de
winner. Dêrneist binne der noch smytûnderdielen lykas it diskussmiten,
spearsmiten en kûgelstjitten. By de springûnderdielen giet it ûnder oare om
fierspringen, heechspringen en heechspringe mei pols(stôk).

De wichtichste ynternasjonale atletykorganisaasje is de International
Association of Athletics Federations.

In protte atletykwedstriden binne op in atletykbaan; yn de winter wurdt ek op
binnenbanen atletyk beöefene. Njonken de wedstriden op de baan binne der
wedstriden op de iepenbiere dyk en yn it frije fjild. Der binne 24 Olympyske
atletykdissiplines. Dy wurde ferdield yn rindissiplines, springdissiplines,
smytdissiplines en mearkampen. By de rindissiplines is der in ferskil tusken de
gewoane rindissiplines, de hindernisdisiplines, de estafettes en it
hurdkuierjen.



https://fy.wikipedia.org/wiki/Arnhim

Arnhim (Nederlânsk: Arnhem, Súd-Geldersk: Ernem / Arum) is de haadstêd fan de
Nederlânske provinsje Gelderlân. Arnhim leit oan de rivier de Nederryn. Arnhim
hat likernôch 150.354 ynwenners en is dêrmei de twadde stêd fan de provinsje
Gelderlân, nei Nijmegen (sa. 166.000). Arnhim heart ta de 15 grutste stêden fan
Nederlân. De gemeente Arnhim is in part fan Stadsregio Arnhim-Nijmegen, 738.000
ynwenners.

De stêd krige yn 1233 stedsrjochten fan greve Otto II fan Gelre, de greve fan
Sutfen. De krekte tekst hjirfan leit yn it Duvelshûs dat no part is fan it
gemeentehûs.

Arnhim is net boud oan de Ryn, mar op it hegerlizzende gedeelte by de Jansbeek.
Arnhim ûntstie op it plak dêr't de dyk tusken Nijmegen en Utert/Sutfen him
splitste. Sân sprengbeken foarseagen de stêd fan wetter, en pas doe't de rin fan
de Rijn om 1500 hinne troch de Arnhimmers ferlein waard kaam Arnhim oan de
rivier te lizzen. De stêd groeide en hie yn de 15e iuw omtrint 4000 ynwenners;
der kamen in muorre en tuorren om de stêd te ferdigenjen.

Yn 1820 hie Arnhim noch 9000 ynwenners; yn 1859 wie dit oantal groeid ta hast
24.000. Benammen yn de twaddde helte fan de 19e iuw, doe't der goede
spoarferbinings kamen, waard it gebiet om Arnhim en Nijmegen tige populêr ûnder
de begoedige Hollânske boargerij en pensionearden dy't weromkamen út
Nederlânsk-Ynje. Dizze minsken ferhuzen fanút it westen fan Nederlân nei it
easten, en makken fan Arnhim in stêd mei elitêre útstrieling. Arnhim waard yn
dizze tiid ek wol it 'Haachje fan it Easten' neamd. (It Hearrenfean waard earder
ek wol it 'Fryske Haachje' neamd.) Ut dizze tiid komt bygelyks it konsertgebou
Musis Sacrum. Doe't de groei wat stagnearre waarden der parken oanlein om
toeristen te lûken. Arnhim hat noch altyd moaie parken: Sonsbeek yn it sintrum,
Zijpendaal en Klarenbeek yn it noarden, Angerenstein yn it easten en Mariëndaal
yn it westen. Mei it protte oare grien hat dit Arnhim de bynamme Parkstêd
oplevere.

De stêd is yn de Twadde Wrâldoarloch foar in grut part ferwoaste. De Slach om
Arnhim (septimber 1944) is de tragyske skiednis fan Poalske en Britse
parasjutisten dy't efter de Dútske linys dropt waarden om de Rynbrêge yntakt yn
hannen te krijen; hjirfan komt de útdrukking 'in brêge te fier' dy't ek wol yn
it Dútsk oersetten brûkt wurdt. De Britske luitenant-kolonel John Frost wist de
brêge te feroverjen, mar de fersterking fan Britske loftlanningstroepen rûn fêst
by it Elisabethsgasthûs. It Amerikaanske leger stoppe yn Elst, en de Slach om
Arnhim waard ferlern. De Dútsers waarden deabenaud foar in herhelling, en op 24
septimber waarden de 95 tûzen ynwenners fan Arnhim twongen harren stêd te
ferlitten. Op de hoeke fan de Apeldoarnskekwei en de Jansbûtensingel, tsjinoer
bioskoop Rembrandt is hjirfoar in lytse tinkplaat oanbrocht. De besetters hawwe
doe systematysk huzen leechrôfd en de meubels nei ferwoaste stêden yn Dútslân
stjoerd. Doe't de Arnhimmers nei de oarloch weromkamen, bliek de stêd fernield
en plondere te wêzen. In soad gebouwen yn it historyske stedssintrum, lykas de
Eusebiustsjerke, leinen yn pún. De slach om Arnhim wurdt alle jierren betocht by
it Airborneplein yn de oprit fan de brêge.

De Rynbrêge is op 16 septimber 1978 omdoopt yn John Frostbrêge. In plaquette en
de skildering fan de brêge yn de rezjimintskleuren fan de Airbornedifyzje bringe
dy striid yn it sin.

Arnhim hat nei de oarloch mei in soad enerzjy de stêd wer opboud, en is no in
libben sintrum fan aktiviteit. Nije wiken lykas Presikhaaf en Malburgen waarden
út'e grûn stampt. Omt dizze huzen mei beheinde middels yn koarte tiid boud
binne, binne dizze wiken oan in opknapbeurt ta. De stêd wreidet noch hieltyd út
op de súdouwer fan de Ryn, der wurdt û.m. wurke oan realisaasje fan 6500 wenten
yn de nijbouwyk Schuytgraaf, ûnderferdield yn 25 buerten mei in hiel eigen
karakter, tusken it doarp Driel en it spoar nei Elst en nei Nymwegen. Ek by is
stasjon wurdt in soad bout.

Arnhim hat as ienige stêd yn Nederlân in trolleybus-systeem yn it iepenbier
ferfier.

Yn Arnhim stiet it provinsjehûs fan Gelderlân. Teffens is der de rjochtbank fan
it arrondissement Arnhim. Dêrtroch is Arnhim fanâlds in amtnersstêd.

Yn Arnhim leit it Business Park Arnhim (it eardere KEMA-terrein); in parkeftich
bedriuwsterrein. Op it park steane û.o. it haadkantoar fan de KEMA, it
haadkantoar fan de behearder fan enerzjynetten TenneT en in fêstiging fan de
Nuon.

Arnhim is de tredde stêd yn Nederlân mei in World Trade Centre. Dit WTC stiet yn
it stasjonsgebiet yn de Rijntoer, it haadkantoar fan advysburo Arcadis wurdt
hjir ek hinne ferpleatst. Dêrnjonken stiet de Parktoer, dêr't it haadkantoar fan
Essent yn sit. Gemy-gigant AKZO Nobel is ek in Arnhim festige, krektas
fersekeraar OHRA en it regionale haadkantoar fan de Postbank. Arnhim is dêrom in
yndustry- en tsjinstenstêd.

Arnhem hat in libben útgeansleven, mei in sterk regionale funksje. U.o.. de
Koarnmerk is tige bekend om de kroegen. Ek binne der op'e Rynkaai in grut tal
horekagelegeheden. Yn it stadion fan Arnhim, it Gelredome, fine gauris grutte
eveneminten plak lykas Qlimax yn novimber.



https://fy.wikipedia.org/wiki/Amfibyen

De amfibyen (Latynske namme: Amphibia) foarmje in klasse fan it ûnderryk fan 'e
echte dieren (Metazoa), de stamme fan 'e rêchstringdieren (Chordata), de
ûnderstamme fan 'e wringedieren (Vertebrata), de tuskenstamme fan 'e kaakdieren
(Gnathostomata) en de boppeklasse fan 'e fjouwerpoatigen (Tetrapoda). It binne
kâldbloedige, fjouwerpoatige bisten, dy't in ferskaat oan biotopen bewenje, mar
it meast dy dy't op 'e grins fan (swiet) wetter en lân lizze en teffens sokke
fochtige lânskippen as reinwâlden. Amfibyen ûnderskiede har fan oare
fjouwerpoatigen troch in tige tinne hûd, dêr't se ûnder wetter troch sykhelje
kinne, en troch in larvaal stadium oan it begjin fan har libben. Hoewol't se
gauris yn ien sike wei neamd wurde mei de reptilen, binne se dêr net nauwer mei
besibbe as mei de fûgels of de sûchdieren. De fisken steane sels noch fierder
fan 'e amfibyen ôf. De tûke fan 'e biology dy't amfibyen bestudearret, hjit de
batrachology.

Amfibyen lizze aaien (kikkertsdril) yn oerflaktewetters dêr't meitiid har jongen
útkomme. Yn 't earstoan hawwe dy de (larvale) foarm fan kikkertfiskjes, mei in
lange sturt dêr't se har mei fuortbewege, en gjin poaten. Se ûndergeane lykwols
stadichoan in metamorfoaze ta de folwoeksen foarm, wêrby't de wichtichste
ferskillen binne dat se poaten en longen ûntwikkelje, sadat se op lân libje
kinne. Kikkerts en podden ferlieze fierders de sturt, wylst salamanders en
wjirmsalamanders dy hâlde. Wjirmsalamanders wike wat ôf fan 'e noarm, yn 'e sin
dat se nea poaten krije.

De hûd fan amfibyen is sa tin dat se dy brûke kinne as sekundêr
sykhellingssysteem foar ûnder wetter. Guon lytse lânsalamanders en -kikkerts
ûntwikkelje nea longen, sadat se foar sykheljen poer op 'e hûd oanwiisd binne.
Amfibyen binne swiet wetter brek om har fuort te plantsjen; yn sâlt wetter komme
se net foar. Guon oare fjouwerpoatigen dy't in akwatyske libbensstyl hawwe,
bygelyks beskate reptilen (krokkedillen) en guon sûchdieren (otters, bevers,
ensfh.) plantsje har fuort op it drûge. Troch har tinne hûd nimme amfibyen
behalven lucht en wetter ek oare stoffen út har om-en-by op, en sadwaande binne
se gauris de earste bisten dy't troffen wurde as de ekology yn in beskaat gebiet
oantaast wurdt. De ôfrûne desennia is de amfibyestân wrâldwiid dan ek op
dramatyske wize efterútbuorke.

De ierste amfibyen ûntjoegen har yn it Devoan út fisken dy't longen en bonkige
finnen ûntwikkele hiene. Se diversifiëarren har en wiene de dominante lândieren
yn it Karboan en it Perm, mar waarden letter fansiden krongen troch de reptilen
en oare groepen. Meitiid rekken de amfibyen yn it neigean en stoaren in protte
soarten út, sadat úteinlik inkeld de ûnderklasse fan 'e moderne amfibyen
(Lissamphibia) oerbleau. Dy bestiet út trije oerlibjende skiften: de kikkerts en
podden (Anura), de salamanders (Caudata) en de wjirmsalamanders (Gymnophiona).
Yn totaal besteane der tsjintwurdich mear as 7.000 soarten amfibyen, wêrfan't
hast 90% kikkerts binne. Der wurde noch hieltyd in protte nije amfibyesoarten
oantroffen, benammen soarten beamkikkerts yn tropyske reinwâlden. Sa waarden yn
it earste fearnjier fan 2010 goed 75 nije soarten ûntdutsen. Sûnt 1985 is it
totale oantal soarten amfibyen mei 60% omheech gien.

Yn grutte rinne amfibyen útinoar fan 'e Sineeske reuzesalamander (Andrias
davidianus), dy't 1.80 m lang wurde kin, oant de Paedophryne amauensis, in
kikkert út Nij-Guineä, dy't mei 7,7 mm it lytste libbene wringedier is. Yn
earder tiden bestiene folle gruttere amfibyen, lykas de Prionosuchus, út it
Midden-Perm fan Brazylje, dy't wol 9 m lang wie. Yn Fryslân binne de meast
foarkommende soarten: de griene kikkert, jork of wetterfroask (Pelophylax
esculenta), de brune kikkert of lânfroask (Rana temporaria), de (gewoane) podde
(Bufo bufo) en de lytse wettersalamander (Lissotriton vulgaris).



https://fy.wikipedia.org/wiki/Amerikaanske_Senaat

De Amerikaanske Senaat (Ingelsk: United States Senate) is mei it Amerikaansk Hûs
fan Offurdigen it Amerikaansk Kongres, de wetjouwende macht fan de federale
oerheid fan de Feriene Steaten. De Senaat hat 100 sitten, twa foar eltse
Amerikaanske steat. Dy sitten binne fan senatoren, dy't foar 6 jier keazen
wurde. Om de twa jier wurd der neffens Kêst I, Paragraaf 3 fan de Amerikaanske
grûnwet ien-tredde part werkeazen, sadat der trije groepen yn de Senaat sitte.

De fise-presidint fan de Feriene Steaten is de foarsitter fan de Senaat, en as
it tal stimmen fan de senatoren krekt heal-om-heal is, mei er ek stimme. Dat
bart net faak. By ôfwezigens fan de fise-presidint kin ien fan de senatoren it
foarsitterskip waarnimme, de president pro tempore. Dat is trochstrings de
âldste Senator fan de partij dy't de mearderheid hat.

De Senaat hat mear ynfloed as it Hûs fan Offurdigen. De Senaat is lytser en har
leden hawwe mear ûnderfining. De Senaat stiet ek net bot ûnder druk fan de
publike opiny, omdat se foar in langere perioade keazen binne, en dus net
foartendaliks ôfrekkene wurde. De Senaat hat ek bysûnder foech. Neffens Kêst 1
fan de Amerikaanske grûnwet kin de presidint yn de measte gefallen net samar
ynternasjonale oerienkomsten meitsje sûnder goedkar fan de Senaat. De Senaat
moat ek har goedkar jaan oan wichtige beneamings (Heechgerjochtshof,
ambassadeurs en leden fan it kabinet).

De Amerikaanske Senaat is yn Washington D.C., de haadstêd fan de Feriene
Steaten. Gearkomsten binne yn de noardlike wjuk fan it Kapitoal. It Hûs fan
Offurdigen beslacht de súdlike wjuk.

Oarspronklik waarden de senatoaren keazen troch de wetjouwende macht yn de
ferskillende steaten, mar sûnt 1913 wurde senatoaren streekrjocht troch it folk
keazen, alle kearen foar in perioade fan seis jier. It Districht of Columbia en
gebieten oarekant de see (b.g. Puerto Riko) hawwe gjin rjocht op in eigen
senator. De langstsittende senator fan eltse steat hat de titel
‘senior-senator’. Syn tsjinhinger wurdt oantsjut mei ‘junior senator’.
Senatoaren wurde meast oansprutsen mei ‘earbiedweardige’. It trochsneed salaris
wie $ 165.000 yn 2006.

In senator kin troch stjerren of weromlûken út de funksje senator-ôf wurde.
Fierders hat de Senaat de mooglikheid om bij twa-tredde fan de stimmen in
Senaatslid út syn funksje te ûntheffen. Yn it ferline binne der fyftjin
senatoaren op dy wize fuortstjoerd, wêrfan fjirtjin tusken 1861 en 1862 doe't dy
keazen foar de Konfederaasje yn de Amerikaanske Boargerkriich. Sûnt dy tiid is
dat net mear bard, mar der binne omraak senatoaren fuortgien om it net sa fier
komme te litten.

Wannear't der in sit frijkomt hoecht it net sa te wêzen dat der nije ferkiezings
holden wurde moatte. De gûverneur fan in steat hat it foech om ien oant op de
dei foar de plande ferkiezings te beneamen foar de sit.



https://fy.wikipedia.org/wiki/Alexander_Graham_Bell

Alexander Graham Bell ( Edinburch, 3 maart 1847 - Baddeck, 2 augustus 1922) wie
in útfiner.

Bell waard 3 maart 1847 berne yn Edinburch yn Skotlân. Yn 1870 ferfear de
húshâlding nei Brantford yn Kanada, en yn 1872 kaam er te wurkjen foar de
Universiteit fan Boston. Dêr ûntwikkele er in ûntwerp foar de tillefoan, en op
14 febrewaris 1876 frege er dêr in patint op oan. Dat ûntwerp funksjonearre net,
mar hy ûntwikkele in systeem dat al funksjonearre. Foar de eksploitaasje fan dat
systeem rjochte er yn 1877 de Bell tillefoanmaatskippij op. Dy bestiet noch
altyd, no ûnder de namme American Telephone and Telegraph Company (AT&T).

Hoewol't Bell faak neamd wurdt as útfiner fan de tillefoan, hawwe der ferskate
persoanen earder west mei dy útfining. Nei alle gedachten is it Antonio Meucci
dy't de eare takomt.

Bell wurdt al sjoen as de útfiner fan de metaalfiner. Hy makke dêr yn 1881 in
earste ferzje fan om't James Garfield, presidint fan de Feriene Steaten,
delsketten wie, mar de dokters de kûgel net fine koenen. Wat Bell fûn wie it
metaal fan it bêd ûnder it lichem, dat it wie gjin súkses, mar de metaalfiner
funksjonearre al.

Bell is 2 augustus 1922 ferstoarn op syn bûtenpleats Beinn Bhreagh yn Baddeck op
Nova Scotia. Nei him is de ienheid foar logaritmyske fermogensferhâldings neamd:
de Bel. De bekendere ôflieding dêrfan is de desibel, dB, oftewol 1/10 Bel.



https://fy.wikipedia.org/wiki/Aldingelsk

It Aldingelsk of Angelsaksysk (ek: Angel-Saksysk) is de histoaryske foarm fan it
Ingelsk sa't dat (yn parten fan wat tsjintwurdich Ingelân en Súd-Skotlân is)
sprutsen waard tusken likernôch 500 en 1066. Yn dat tiidrek ûntstie it Ingelsk
út 'e Germaanske stamtalen fan 'e mannemacht nei de Britske Eilannen ferfearne
Angelen, Saksen, Jutten en guon Friezen, dy't har dêr mei de lânseigen Keltyske
befolking fermongen. Yn 't earstoan wiene der trije dialekten te ûnderskieden,
Anglysk, Westsaksysk en Kentsk, oerlevere fan 'e achtste iuw ôf. It Westsaksysk
wie de dominante fariant en dêryn is dan ek it measte fan 'e Aldingelske
literatuer oerlevere. Letter naam it Anglysk dy posysje oer. De ferienfâldiging
fan it Ingellsk troch it ferlies of de ôfswakking fan namfallen en oare
ferbûgings wie al úteinset, doe't de Normandyske Ynfaazje fan 1066 in abrupte
ein makke oan 'e lykmjittige ûntjouwing fan it Ingelsk.

Aldingelsk is in Westgermaanske taal dy't nau besibbe is oan it Aldfrysk en
Aldsaksysk en dy't yn 'e Iere Midsiuwen in sterke ynfloed fan it Aldnoarsk
ûndergien hie. Hiel oars as it moderne Ingelsk is Aldingelsk in taal mei in grut
morfologysk ferskaat en wurdt krekt sa stavere as it útsprutsen wurdt, dat wol
sizze, de ortografy wie relatyf konsekwint, alhoewol net fêstlein. Fonologysk
hie it Aldingelsk in oantal fonemen dy't letter ferlern gien binne, lykas de
/y:/ en de /ç/.

It Aldingelsk hie fiif nammefallen; it feit dat tsjintwurdich Ingelsk lykwols
mar oer twa beskikt, wiist op in sterk morfologysk ferfal, dat in gefolch wie
fan grut fermingen mei Normandysk (in Frânsk dialekt) nei de Slach by Hastings
yn 1066 — foar it gemak wurdt dat jier wol sjoen as de skieding tusken Ald- en
Midingelsk. Troch de Normandyske ynvaazje wie de fiergeande romanisearring fan
it Ingelsk. Oant dizze tiid wie Ingelân meast oriïntearre op Noardwest-Jeropa.
Nei de ynvaazje waard it hiel bot belutsen by de kontinintale Jeropeeske
kultuer. As gefolch dêrfan soe it Ingelsk ûnder grutte ynfloed komme te stean
fan it Frânsk. It modern Ingelsk hat in wurdskat dy't foar goed de helte út
romaanske wurden bestiet. Yn it Aldingelsk wie dêrfan gjin sprake; it is in
folslein Germaanske taal, mei Aldnoarske ynfloeden troch kontakt mei de
Wytsingen.

Yn feite bestie it Aldingelsk út in grut tal dialekten; dy't it bêste bewarre
bleaun binne yn it Northumbrysk en it dialekt fan Wesseks. Yn bygelyks it Kentsk
is net folle bewarre.

Wichtige wurken yn it Aldingelsk binne de skriften fan kening Ælfric en in
oantal heldedichten, dêr't de Beowulf it ferneamdst fan is. In oansjenlik tal
manuskripten fan Angelsaksyske literatuer is bewarre bleaun yn it Exeter Book,
it Vercelli Book en it Junius-manuskript.



https://fy.wikipedia.org/wiki/Aldfrysk

It Aldfrysk wie de Westgermaanske taal dy't yn 'e Midsiuwen oan 'e Noardseekust
fan Noardwest-Jeropa sprutsen waard troch de Friezen. It wie dêrmei de
foarrinder fan 'e moderne Fryske talen. It Aldfrysk ûntjoech him rûchwei om 'e
sânde iuw hinne út it Proto-Fryske dialekt fan it Noardwestgermaansk. It wie in
behâldende taal, dy't pas tsjin 1550 sadanich feroare wie, dat fan Midfrysk
sprutsen wurde kin. Om't de ierste Aldfryske tekst út 'e tolfde iuw datearret,
wurdt it Aldfryske tiidrek ek wol omskreaun as duorjend fan 1150 oant 1550.
Dizze taal is benammen oerlevere yn 'e foarm fan oarkunden en wetsteksten. Wol
besteane der âldere ynskripsjes dy't skreaun binne yn Anglofryske runen, mar dy
binne mar minmachtich, en boppedat faak foar mearderlei útlis fetber.

It Frysk waard yn 'e Midsiuwen yn in folle grutter gebiet sprutsen as dat hjoed
de dei it gefal is. Doedestiden koe ta it Fryske taalgebiet hast it hiele
kustgebiet fan Siuwsk-Flaanderen oant it lân Woersten oare kant de Wezermûning
rekkene wurde, mei dêropta de Waadeilannen fan West-Fryslân oant en mei
Wangereach, it isolearre eilân Hilgelân, yn 'e Dútske Bocht, de kust fan
Noard-Fryslân, it skiereilân Eiderstedt ynbegrepen, en alle Noardfryske
Eilannen. Oan 'e begjin fan 'e Aldfryske perioade sil it Frysk nei alle
gedachten ek bûten dat gebiet yn gebrûk west hawwe as in hannelstaal en mooglik
as lingua franca.

Geandewei it Aldfryske tiidrek waard it Fryske taalgebiet lykwols stadichoan
lytser. Tsjin 'e ein fan dy perioade waard it Frysk bewesten it Fly inkeld noch
sprutsen op Teksel, yn Noard-Hollân boppe it IJ (mar net yn Kennemerlân), yn
Súd-Hollân yn 'e omkriten fan De Kaach, en yn Seelân yn Sieriksee en omkriten.
Fierders hearden doe ek Fryslân en Noard-Fryslân noch altyd ta it Fryske
taalgebiet, mar wie dat yn 'e Grinzer Ommelannen en East-Fryslân al flink begûn
ôf te broazeljen. Tsjin 1600 wie de tsjintwurdige provinsje Grinslân alhiel
ûntfryske rekke, wylst yn East-Fryslân inkeld noch it noardlike Harlingerlân, de
measte Waadeilannen, it lân Woersten en it Sealterlân oan it Frysk fêstholden.
Underwilens hiene har doe ek it Eastfrysk en it Noardfrysk losmakke fan it
Westerlauwersk Frysk en wiene dy beide talen begûn oan in eigen ûntwikkeling.

De âldste oerlevere Fryske tekst wie lang in fragmintaryske psalmoersetting út
'e ein fan 'e tolfde iuw, mar yn 2015 waard yn in fierders Latynsktalich
manuskript in koarte notysje yn it Aldfrysk ûntdutsen, besteande út 'e wurden
Lesa mi, helpe mi ("Ferlos my, help my") en herte ande lenden god ("Hert en
nieren God"), dy't datearret út 'e perioade 1100-1125. Alle oare oerlevere
teksten, benammentlik rjochtshânskriften, binne fan 'e trettjinde iuw of letter.
De measten datearje út 'e fjirtjinde en fyftjinde iuw, want tusken 1300 en 1500
belibbe it Frysk as skriuwtaal in grutte bloeitiid. It waard brûkt yn alle
fasetten fan it bestjoer yn Fryslân, en wie sa wichtich dat al om 1485 hinne it
earste drukte boek yn it Frysk ferskynde, de saneamde Alde Druk fan it Fryske
Lânrjocht. Dat is foar sa'n lytse taal tige seldsum, mei't de boekdrukkeunst
amper 35 jier earder útfûn wie.

Om 1500 hinne kaam oan 'e bloeitiid fan it Frysk lykwols abrupt in ein. Foar in
grut part wie dat in gefolch fan 'e ferovering fan Westerlauwersk Fryslân troch
Albrecht fan Saksen, dy't de rjochten oer dat gebiet yn 1498 yn 'e hannen krigen
hie. Dy loek neitiid in grut tal útlânske amtners oan en ferfong it Frysk as
bestjoerstaal troch it Hollânsk. It Frysk waard weromkrongen nei it plattelân,
dêr't it, relatyf isolearre fan it Hollânsk troch de minne ferbinings fan dy
tiid, as sprektaal fan sawat de hiele befolking fuortlibbe. De ein fan 'e
Aldfryske perioade, dy't ornaris om 1550 hinne lein wurdt, falt gear mei dy
tebekfal fan skriuw- ta sprektaal. Dêrnei sprekt men fan Midfrysk, in taalfoarm
dy't pas om 1820 hinne stadichoan yn it moderne Nijfrysk oergean soe.
Taalkundich sjoen is it grutste ferskil tusken it Aldfrysk en it Midfrysk it
feit dat it Aldfrysk noch in namfallesysteem hie, wylst dat by de oergong nei it
Midfrysk weiwurden of alteast yn ûnbrûk rekke wie.

Yn it Aldfrysk kin in ferskil makke wurde tusken iere en lette foarmen. Om 1400
hinne is der datoangeande in stadige feroaring te fernimmen yn 'e skriftlike
boarnen. Dat ferskil is sa grut dat de taalkundigen Reitze Jonkman en Arjen
Versloot fan betinken binne dat al it skreaune Frysk fan nei it jier 1450 eins
ta it Midfrysk rekkene wurde moatte soe.

Oer it algemien komt it Aldfrysk sterk oerien mei it Aldingelsk (of
Angelsaksysk). Sa dielt it bygelyks yn 'e palatalisaasje fan felêre konsonanten,
dy't krektlyk yn it Aldingelsk foarkomt. Dus wylst de Súdwestgermaanske talen
Aldsaksysk en Aldnederlânsk it felêre bylûd oan 'e ein fan dag beholden, krige
it Aldfrysk dêrfoar dei, en it Aldingelsk dæġ (útspr.: [dæj]). Assibilaasje is
in oar ingveonisme, in taalkundige fernijing dy't wol yn 'e Noardwestgermaanske
talen foarkamen, mar net yn 'e Heechdútske talen, en mar sporadysk yn 'e
Nederfrankyske talen. Dêrtroch waard de begjinklank fan "tsjerke" yn it Aldfrysk
tziurke en yn it Aldingelsk ċiriċe (útspr. [ʧiriʧe]), wylst it yn it Aldsaksysk
en it Aldnederlânsk (dat beide Nederfrankyske talen binne) kirika bleau.
Fierders behold it Aldfrysk fan alle kontinintale Westgermaanske talen it langst
de stimhawwende th (fan it Ingelske this) en stimleaze th (fan it Ingelske
thin), oant de trettjinde of mooglik de fjirtjinde iuw ta, wylst dy klank doe yn
it Aldsaksysk en it Aldnederlânsk al lang ferskood wie ta in [d], in feroaring
dy't al yn 'e njoggende iuw yn it Aldheechdútsk úteinset wie.

Yn 'e tabel hjirûnder wurde ferskillende Aldfryske wurden mei oersettings fan
oare Westgermaanske talen ferlike:

It grutste part fan 'e geskriften dy't yn it Aldfrysk bewarre bleaun binne,
binne rjochtsteksten. Dy binne benammen oerlevere yn sechtsjin kodeksen en ien
printe boek. De teksten wurde almeast yndield op grûn fan geografysk komôf:



https://fy.wikipedia.org/wiki/Albaanje

Albaanje is in lân op de Balkan. De haadstêd is Tirana en de presidint fân de
republyk is sûnt 2002 Alfred Moisiu.

Albaanje leit op de Balkan, yn it súdeasten fan Europa. It lân wurdt begrinze
troch Montenegro yn it noardwesten, Servje yn it noardeasten, Masedoanje yn it
easten en Grikelân yn it suden. Yn it súdwesten leit de Ionyske see en yn it
noardwesten de Adriatyske see. De totale kustlangte is 362 kilometer. It
lânoerflak fan Albaanje is likernôch 28.748km², krekt wat lytser as Belgje.

Albaanje bestiet benammen út heuvel- en bercheftich gebiet, útsein oan de
Adriatyske kust. It heechste punt fan it lân is de top fan de Korab, mei 2.764
meter. De berch foarmet de grins mei Masedoanje. Likernôch 70% fan Albaanje
bestiet út bercheftich terrein dy't foar in part min te berikken is. Mear as in
tredde fan it lân bestiet út bosken en sompen en in selde part is greidlân; mar
ien fiifde fan it lân is kultivearre.

De grutste rivieren fan it lân binne de Drin, de Mat, de Shkumbin, de Vijose en
de Seman, mar dizzen binne meastentiids slim te befarren. Dizze rivieren
ûntsteane benammen yn it heechlân en streame nei de Adriatyske see. De grutste
marren fan it lân binne de Shkodërmar (ek de grutste mar fan de Balkan) yn it
noarden en de Ohridmar en de Prespamar yn it easten. Al de marren lizze foar in
part yn Albaanje.

Troch de lizzing fan Albaanje oan de Adriatyske en Ionyske see, de heechlannen
yn it easten en de breedtegraad wêrop it lân leit, hat it Albaanje in grut
ferskaat oan klimaten foar sa'n relatyf lyts lân. Oan de kust is it klimaat
typysk Mediterraansk te neamen, mei hite, drûge simmers en mylde, wiete winters.
It binnenlân mei syn bergen hat kâlde, strange winters mei in soad snie en mylde
simmers.

De kuststreken hawwe sêfte winters, mei in trochsneed temperatuer fan 7 °C, de
trochsneed temperatuer yn de simmer is 24 °C. Yn it súdlike part fan Albaanje
leit de temperatuer lykwols in graad as fiif waarmer troch it jier hinne. De
kâldste moannen binne jannewaris en febrewaris, de waarmste moannen binne july
en augustus.

Yn fergelyk mei oare lannen yn Europa falt der in soad delslach yn Albaanje. De
jierlikse trochsneed delslach is sa'n 1.300 milimeter. Yn it noarden fan
Albaanje kin de delslach oprinne oant 2.000 milimeter. Likernôch 95% fan it
reinwetter falt yn de winter.

Albaanje wie sûnt de 15e iuw part fan Turkije. Op 28 novimber 1912 rôp it lân de
ûnôfhinklikens út. It waard 29 july 1913 erkend as ûnôfhinklik prinsdom, mar mei
minder gebiet as de Albanen ta harren lân rekkenen. Yn de Earste Wrâldkriich
waard it nije lân troch ferskate lannen ynnaam, mar nei de oarloch, yn 1921
waard de ûnôfhinklikens befêstige, wer mei de grinzen fan 1913. Yn 1925 waard
Albaanje in republyk ûnder Achmed Zogû, dy't yn 1928 kening waard. Yn de
tritiger jierren besocht Itaalje it bewâld oer Albaanje te krijen, en naam it
lân yn 1939 yn, oant Dútslân de besetting yn 1943 oernaam.

Nei de Twadde Wrâldkriich waard Albaanje in kommunistyske republyk. Der wie
hieltyd noch in drang nei in grutter Albaanje, mar om't Metoheija, it lân oer de
eastgrins, no part wie fan Joegoslaavje, dat as protektor fan Albaaanje
fungearre, koe dêr net in soad oan dien wurde. Oarsom wie de relaasje mei
Grikelân yn it súden net goed, om't in part fan it âlde Epirus part fan Albaanje
wie, wylst Grikelân de Griken dêr part fan Grikelân meitsje woe. Doe't
Joegoslaavje him yn 1948 ôfkearde fan de Sowjetuny, rekke Albaanje, dat dat net
die, isolearre. Doe't de Sowjetuny en Joegoslaavje letter wer bannen foarmen
fielden de Albanen harren allinne litten, en yn 1961 rjochte it lân him op
kommunistysk Sina. Yn 1992 foel it kommunistyske regear, mar de demokratisearing
en privatisearring soargen foar in soad problemen en skandalen, en alle jierren
emigrearje in soad Albanen nei de buorlannen of fierder fuort.

It lân leit der rûch hinne en hat natuerlike grinzen mei oanswettende lannen en
wie dêrtroch dat it lân yn it ferline syn etnyske eigenheid hâlde kinnen.
Likernôch 90% fan de befolking is etnysk Albaneesk, 3% is Gryksk en dan binne
der noch Flach-, Bulgaarske, Servyske en sigeunerminderheden. Albaanje wurdt
skaaimerke as in Balkanlân, mar ûnderskiedet him op ferskate mêden fan de lannen
deromhinne.

De Albaneeske taal is in aparte taalgroep yn de Yndo-Jeropeeske taalfamylje.
Albaneesk wurdt ek praat yn Kosovo. Minderheidstalen yn Albaanje binne it
Massedoanysk en Gryksk.

It tal minsken dat oan de islam wurdt rûsd op 70% fan de befolking. In
twa-tredde part fan de minsken soe kristlik wêze. Yn de Kâlde Kriich wie
Albaanje in ateïstyske steat en it praktisearjen fan it leauwen wie ferbean. De
tsjerken en moskeeën wienen fan 1967 oant en mei 1990 sletten. De sifers binne
basearre op boarnen fan foar de Twadde Wrâldkriich.

BYP per persoan is $5.800 (2007). Gearstalling fan BYP per sektor is 21,2%
lânbou, 20,5% yndustry en 58,3% tsjinsten. Nei de kommunistyske tiid waard de
ekonomy yn 1992 privatisearre. De ekonomy woe nei de Kâlde Kriich minder hurd op
gong komme as yn de oanswettende Balkan lannen. De ynflaasje is lykwols laach en
stabyl. Likernôch 15% fan it BYP wurdt betelle troch Albaanjers om utens dy't it
jild op bankrekkens fan famyljeleden stoarte. Enerzjytekoarten en in minne
ynfrastruktuer meitsje it lân net sa oantreklik foar bûtenlânske ynvestearders.
Mei subsydzje fan de Jeropeeske Uny besiket Albaanje syn diken en spoardiken te
ferbetterjen.

De Albaanske definsje hat in kommando foar dêr't de lânmacht, loftmacht en
marine ûnder falle. In stypjende ienheid mei dy't ek ferantwurdlik is foar de
logistyk. En in apart kommando foar training en oplieding (2009).

Yn 2004 wienen der 944.592 Albaanske mannen fan tusken de 16-49 jier. Dêrfan
wienen 800.665 fit foar militêre tsjinst. Dy groep wurdt alle jierren oanfold
mei manlju dy't sechtjin jier wurde, yn 2009 wienen dat der 34.778.

De wichtichste fleanhaven fan Albaanje is Tirana Rinas Mother Teresa deunby
Tirana. Albaanje hat (2008): 7.020 km ferhurde dyk. 447 km spoardyk. 43 km
farwetter.



https://fy.wikipedia.org/wiki/Yukon

De Yukon, oant 2002 offisjeel it Yukonterritoarium (Ingelsk: Yukon Territory;
Frânsk: Territoire du Yukon), is ien fan 'e trije territoaria fan Kanada. It
leit yn it uterste noardwesten fan it lân, en heart ta de regio fan Noardlik
Kanada. Mei 4,8% fan it nasjonaal grûngebiet is it territoarium wat oerflak
oanbelanget ien lytsere Kanadeeske gewesten, en fierwei de lytste fan 'e trije
territoaria. De haadstêd is Whitehorse. Neffens gegevens fan 'e folkstelling fan
2011 hie de Yukon doe krapoan 34.000 ynwenners, wat delkomt op 0,1% fan 'e
totale Kanadeeske befolking.

It territoarium is ferneamd nei de rivier de Yukon. De namme dêrfan is wer
ôflaat fan in ferâldere wurd út 'e taal fan 'e Kûtsjin-Yndianen, dat brûkt waard
om in lang of breed wetter oan te tsjutten.

De Yukon hat in oerflak fan 482.443 km², wêrfan't 474.391 km² út lân bestiet en
8.052 km² út wetter. Dêrmei komt it yn folchoarder fan grutte op it njoggende
plak fan 'e trettjin Kanadeeske gewesten, nei Manitoba en krekt foar Nijfûnlân
en Labrador. It territoarium grinzget yn it easten oan 'e Noardwestlike
Territoaria, yn it suden oan 'e provinsje Britsk-Kolumbia en yn it westen oan 'e
Amerikaanske steat Alaska. Yn it noarden hat it in koarte kustline oan 'e
Beaufortsee, dy't ûnderdiel útmakket fan 'e Noardlike Iissee.

De Yukon hat de foarm fan in trijehoek, mei rjochte siden yn it westen en it
suden, en in krinkeljende, diagonale grins yn it easten, dy't taps tarint wat
fierder oft men nei it noarden komt. Dy grins folget rûchwei de wetterskieding
tusken it bekken fan 'e rivier de Yukon en it streamgebiet fan 'e rivier de
Mackenzie, yn 'e Noardwestlike Territoaria. It súdlike part fan 'e Yukon is
bespikkele mei in grut tal frij mânske marren, dy't fet wurde troch it teiwetter
fan ferskate berchgletsjers. De wichtichsten fan dy marren binne de Teslinmar,
de Atlinmar en de Tagishmar. Datselde diel fan it territoarium, it suden dus, is
ek foar in grut part begroeid mei spjirrebeammen, al binne dy troch it koarte
groeiseizoen faak beknotte yn har ûntwikkeling. It noarden fan it territoarium
is in toendragebiet, dêr't troch de permafrost gjin beammen groeie kinne. It
heechste punt fan 'e Yukon, en teffens fan hiele Kanada, is de Mount Logan, fan
5.959 m, dy't yn it súdwesten fan it territoarium leit.

Lang foar't de earste Jeropeänen de Yukon oandiene, waard de midden en it
noarden fan it gebiet, dat yn 'e lêste iistiid net troch lâniis oerdutsen wie,
al bewenne troch Yndiaanske folken. De útbarsting fan 'e Mount Churchill, yn it
oanbuorjende Alaska, om it jier 800 hinne, oerdiek it suden fan 'e Yukon mei in
laach jiske dy't noch altyd dúdlik werom te kennen is. Dat barren is ek ferivige
wurden yn 'e mûnlinge tradysjes fan 'e stammen dy't doe al yn it territoarium
taholden.

Pas yn 'e iere njoggentjinde iuw krongen de earste blanken yn it gebiet troch.
Dat wiene alderearst keaplju, dy't de útwreiding fan 'e lukrative pelshannel
foar eagen hiene. Dy waarden letter folge troch misjonarissen, dy't de lânseigen
befolking ta it kristendom bekeare woene, en noch wer letter troch in ekspedysje
dy't in tillegraafferbining tusken Russysk Alaska en de rest fan Noard-Amearika
ta stân bringe woe. Tsjin 'e 1870-er en 1880-er jierren arrivearren de earste
goudsikers yn 'e Yukon, dy't de befolking fan it gebiet sa úttynje lieten, dat
it Kanadeeske regear besleat dat der in eigen plysjetsjinst komme moast. Dy
waard krekt op 'e tiid oprjochte foar't yn 1897 de ferneamde Goudkoarts fan
Klondike begûn. Tsientûzenen lju út hiel Noard-Amearika en út 'e rest fan 'e
wrâld kloften doe gear yn 'e Yukon en Alaska, yn 'e hope om dêr harren fortún te
meitsjen.

Oant dy tiid wie de Yukon earst lange tiid de facto bestjoerd troch de
Hudsonbaaikompanjy, ek al hearde it net ta Rupertslân, dêr't de kompanjy it fan
rjochten foar it sizzen hie. Sûnt 1821 makke it diel út fan it Noardwestlike
Territoarium, dat yn namme ûnder it bestjoer fan 'e Britske Kroan foel. Doe't yn
1867 de Kanadeeske Konfederaasje oprjochte waard, krige dy de sizzenskip oer it
gebiet. Twa jier letter, yn 1869, droech de Hudsonbaaikompanjy syn besittings
oer oan Kanada, en waarden it Noardwestlike Territoarium en Rupertslân gearfoege
ta de nije Noardwestlike Territoaria. De Yukon as geografyske ienheid ûntstie yn
1895, doe't it de status fan distrikt binnen de Noardwestlike Territoaria krige.
Troch de grutte befolkingsgroei dy't him der ûnder de Goudkoarts fan Klondike
foardie, besleat it Kanadeeske regear yn 1898 om der in selsstannich
territoarium fan te meitsjen.

Dêrnei waard de Yukon goed tachtich jier lang bestjoerd troch in kommissaris,
dy't oansteld waard troch de Kanadeeske minister fan Yndiaanske Saken en
Noardlike Untwikkeling. De kommissaris hie in rol yn it beneamen fan 'e
bestjoersrie fan it territoarium en wie dêr de foarsitter fan en funksjonearre
feitlik teffens as de minister-presidint fan it gebiet. De keazen Territoriale
Rie hie inkeld in advisearjende rol. Pas yn 1979 krige de Yukon selsbestjoer, yn
'e foarm fan in territoriale assimblee wêrfan't de leden foar it earst keazen
waarden yn 1978, en dêr't yn jannewaris 1979 it earste formele regear fan it
territoarium út gearstald waard. Under de Yukonwet (Yukon Act), fan april 2003,
waard it territoriaal selsbestjoer noch útwreide, sadat de Yukon no hàst (mar
net alhiel) deselde rjochten hat as de tsien Kanadeeske provinsjes. Hoewol't der
al witwat diskusjes fierd binne oer de fraach oft en sa ja, wannear't de Yukon
de alfde provinsje fan Kanada wurde sil, liket it ûnwierskynlik dat soks yn 'e
neie takomst plakfine sil, mei't de de befolking fan it gebiet gewoan te lyts
is.

Op 27 maart 2002 wie ûnderwilens de offisjele namme fan it gebiet feroare fan
Yukon Territory yn Yukon. Yn it gewoane spraakgebrûk wurdt lykwols faak de âlde
namme noch oanholden, en de offisjele postale ôfkoarting fan it territoarium is
noch altyd YT.

De Yukon hat in territoriale assimblee mei 19 sitten. De parlemintsleden
fertsjintwurdigje har eigen kiesdistrikt (riding), dêr't se by de ferkiezings op
persoanlike titel de mearderheid fan 'e stimmen helle hawwe (krekt itselde
systeem as yn Grut-Brittanje). It territoarium wurdt regearre troch in eigen
regear mei oan it haad in minister-presidint. Yn Kanada is it trouwens wenst
(mar gjin wet) dat de minister-presidinten fan 'e ûnderskate provinsjes en
territoaria oantsjut wurde as premier, wylst de federale minister-presidint de
prime minister is. Yn it federale Kanadeeske parlemint yn Ottawa wurdt de Yukon
yn 'e Senaat fertsjintwurdige troch 1 fan 105 sitten (1,0%), en yn it Legerhûs
troch 1 fan 308 sitten (0,3%).

Fan âlds is yn 'e Yukon de mynbou de wichtichste sektor fan 'e ekonomy, mei't
der nei lead, sink, sulver, goud, asbest en koper dold wurdt. De ridlik grutte
hoemannichten goud dy't der fûn wurde, laten oan 'e ein fan 'e njoggentjinde iuw
ta de Goudkoarts fan Klondike.

De oantinkens oan dy perioade en oan 'e iere dagen fan 'e RCMP (de Kanadeeske
plysje, bekend fan 'e reade unifoarmjaskes), en fierders it natuerskientme fan
it territoarium, hawwe it toerisme ta de op ien nei wichtichste sektor fan 'e
territoriale ekonomy makke. Minsken komme der om rûnlaat te wurden troch
goudsikersstedsjes as Dawson City, en om te jeien, angeljen, kanojen en
kajakjen, kuierjen, berchbeklimmen, iisklimmen, skyen, snowboarden, sniemobyljen
en hûneslydzjen. Der wurde jiers frijwat kultuerfestivals en sporteveneminten yn
'e Yukon organisearre dy't dielnimmers en besikers fan oer de hiele wrâld
oanlûke, lykas it Yukon International Storytelling Festival, it Frostbite Music
Festival, it Dawson Music Festival en de Yukon Quest.

De yndustry yn 'e Yukon is benammentlik talein op 'e produksje fan houtene
meubels en fan klean. De opwekking fan wetterkrêftenerzjy is fan tanimmend
belang, mar tradysjonele aktiviteiten, lykas strikkesetten en de fiskerij,
reitsje yn it neigean. De territoriale en federale oerheidstsjinsten foarmje
fierwei de grutste wurkjouwer yn 'e Yukon, mei 5.000 banen op in totale
wurkgelegenheid fan 12.500.

Neffens de Kanadeeske folkstelling fan 2011 hie de Yukon doe 33.897 ynwenners,
wat 11,6% mear is as yn 2006. De befolkingstichtens wie yn 0,07 minsken de km².
Fan alle ynwenners fan it territoarium wennen yn 2011 23.276 of 68,7% yn 'e
haadstêd Whitehorse. It twadde plak neffens ynwennertal, mei 1.319 minsken, wie
Dawson City, dat oant 1952 de haadstêd fan 'e Yukon wie. Oan 'e ein fan 'e
njoggentjinde iuw, op it hichtepunt fan 'e Goudkoarts fan Klondike, wennen dêr
sa'n 40.000 minsken, mar doe't it goud oprekke, teagen de measte lju wer nei
oare oarden.

Neffens gegevens fan 'e Kanadeeske folkstelling fan 2006 (dy't basearre binne op
selsidentifikaasje) bestiet de Yukonneeske befolking foar in grut diel út lju
fan Noardjeropeesk komôf, mei hege persintaazjes Ingelsen, Skotten, Ieren en
Frânsen. De tsjintwurdige Frânsktalige minderheid, de Franko-Yukonnezen, foarmje
mei in oantal fan likernôch 1.100 minsken sa'n 3,3% fan 'e befolking.

Alle lânseigen Yndiaanske folken en de Métis mei-inoar wiene yn 2006 goed foar
likernôch 25% fan 'e befolking. Yn 1992 waard der tusken it territoriaal regear
fan 'e Yukon, de Kanadeeske federale oerheid en 14 ûnderskate "earste naasjes"
(sa't de stammen yn Kanada neamd wurde), dy't in befolking fan likernôch 7.000
minsken fertsjintwurdigen, in oerkoepeljende earste oerienkomst oangeande
lânrjochten sletten, wêrnei't eltse "earste naasje" op himsels harren spesifike
oanspraak op har foarâlderlik grûngebiet útûnderhannelje moast. Yn desimber 2005
hiene alve fan 'e fjirtjin stammen in definitive oerienkomst mei de Kanadeeske
oerheden ûndertekene.

De Yukon hie foarhinne ek in Inûyt-delsetting, sitewearre op it eilân Herschel,
dat foar de noardkust yn 'e Beaufortsee leit, mar dat doarp waard yn 1987 opheft
doe't de bewenners ferfearen nei de oanbuorjende Noardwestlike Territoaria. As
resultaat fan 'e definitive oerienkomst oer lânrjochten dy't de Inûvialûyt (de
westlike Arktyske Inûyt fan Kanada) mei de Kanadeeske oerheid sletten hawwe, is
it eilân in beskerme natoergebiet wurden, mei as namme it Territoriaal Park
Qikiqtaruk ("Qikiqtaruk" is de namme fan it eilân yn 'e Inûvialûktûn-taal).

Op it mêd fan godstsjinst bestie neffens sifers út 2001 58,1% fan 'e befolking
fan 'e Yukon út kristenen, wêrfan 36,5% protestanten, 21,0% roomsen, 0,5%
eastersk-otterdoksen en 0,1% eastersk-katoliken. De grutste protestantske
denominaasjes wiene de anglikanen (13,3%), de feriene protestantske United
Church of Canada (7,4%), de baptisten (3,2%), pinksterkristenen (2,1%) en
luteranen (2,0%). Ateïsten en agnosten foarmen 37,4% fan 'e befolking. Oare
godstsjinsten wiene, yn folchoarder fan grutte: it boedisme (0,5%); it sikhisme
(0,4%); it Westersk heidendom (0,4%); de islaam (0,2%); en it joadendom (0,1%).
De oanhingers fan 'e lânseigen religyen fan 'e ûnderskate Yndiaanske folken
foarmen mei-inoar 0,6% fan 'e befolking.

De offisjele talen fan 'e Yukon binne it Ingelsk en it Frânsk, dy't as sadanich
by wet fêstlein binne. It Ingelsk is de memmetaal fan in grutte mearderheid fan
'e Yukonneeske befolking, 85,7%. It Frânsk is yn grutte de twadde taal, mei goed
1.100 sprekkers (3,7%). De iennichste oare taal dy't boppe de 1% útkomt, is it
Dútsk, mei 2,6%. Under de Taalwet fan Yukon (Language Act of Yukon) genietsje
fierders de 8 ûnderskate lânseigen Yndiaanske talen offisjele erkenning,
wêrmei't se yn oanmerking komme foar finansjele stipe fan 'e oerheid, mar se
kinne net brûkt wurde foar offisjele dokuminten of yn 'e rjochtseal of it
territoriaal parlemint. De 8 erkende minderheidstalen yn 'e Yukon binne: it Han
(Hän), Kaska, Kûtsjin (Kutchin of Gwich'in), Noardlik Tûtsjoansk (Northern
Tutchone), Opper-Tanana (Upper Tanana), Súdlik Tûtsjoansk (Southern Tutchone),
Tagis (Tagish) en Tlingit.

It súdlike diel fan 'e Yukon hat in lânklimaat, feroarsake troch de neite fan 'e
Stille Oseaan, dy't in bedimjende ynfloed op it klimaat hat. As dy der net wie,
soe de súdlike Yukon krekt as it sintrale part fan it territoarium in
toendraklimaat hawwe. Yn it uterste noarden fan 'e Yukon, ta ein beslút,
hearsket in poalklimaat.



https://fy.wikipedia.org/wiki/Ympresjonisme

De meast yn it each rinnende fernijingsbeweging yn de moderne byldzjende keunst
hat sûnder mis it ympresjonisme west. Net allinne as revolte foaroer it destiids
algemiene, offisjeel erkende akademyske klassisisme, mar ek as folslein nije
styltechnyske konsepsje. De streaming hat har oarsprong yn Frankryk en wurket ek
troch yn de klassike muzyk en yn de literatuer.

De beweging krige har namme yn 1874 troch in tafallich krante-artikel. De
revoltearjende beweging wie doe lykwols al in 10-tal jierren âld en Edouard
Manet hie doe al in kearmannich de offisjele salonsjueries tsjin de hierren yn
strutsen. Syn "Absintdrinker" waard al yn 1859 wegere, wylst syn "Olympia" en
"Déjeuner sur l'herbe" sokke grutte skandalen feroarsake hiene, dat se
oanlieding wiene foar it earste Salon des Refusés yn 1863.

Earder al, yn 1855 waard de "Begraffenis yn Ornans" fan Gustave Courbet wegere
en hie men yn 1850 de Barbizon-skilders al útmakke foar "ûnfersniene
demokraten".

Pas 11 jier nei de earste "Salon des Refusés" soe it ympresjonisme, as beweging,
yn byld komme en dan út in net ferwachte hoeke. Under lieding fan Edgar Degas en
Pierre-Auguste Renoir hiene 31 jonge Frânske skilders 165 wurken byinoar brocht
yn it atelier fan de fotograaf Nadar oan de Boulevard des Capucines 35 yn Parys.
Se wiene feriene yn de "Societé anonyme coopérative d'artistes peintres,
sculpteurs, graveurs, à capital et personnel variables". Se iepenen harren
eksposysje op 15 april 1874, krekt in moanne foar de iepening fan de offisjele
"Salon". Neist de neamde inisjatyfnimmers wie dêr ek wurk te sjen fan bygelyks
Paul Cézanne, Claude Monet, Berthe Morisot, Alfred Sisley, Camille Pissarro,
Eugène Boudin, Adolphe Félix Cals, Félix Bracquemond, Stanislas Lépine en Henri
Rouart.

De eksposysje wie goed foar in skandaal sawol fanwege de ûnferwacht banale
ûnderwerpen as fanwege de destiids ûngewoane en net akseptearre styltechniken.
Yn it Paryske blêd "Charivari" fan 25 april 1984 woe kritikus Louis Leroy it
doek fan Claude Monet "Impression du soleil levant" ridukulisearje en neamde hy
de eksposanten "Les impressionistes". De beweging hie syn úteinlike namme krigen
en soe oant 1886 mei 10 eksposysjes yn in tiidrek fan 12 jier noch gâns stof
opwaaie litte en hast einleaze diskusjes opleverje.

Dy kenmerken binne lykwols net allinnich as redaksjonele reden ta stân kaam. De
technologyske ûntwikkelingen yn de 19e iuw hawwe ek in rol deryn spile. De
opkomst fan de fotografy bedrige it fuortbestean fan keunstner, mar joech ek nei
ympuls oan de byldzjende keunst. De ympresjonisten makken gebrûk fan de
mooglikheden dy't it nije medium harren bean. De flechtige werjefte fan objekten
en minsken op sommige skilderijen binne fergelykber mei dy fan in fototoestel.
Der binne ek dúdlike parallellen te trekken tusken foto's út dy tiid en it wurk
fan Monet: beide fertoane deselde skimmige minskefigueren yn beweging. Ek de
kadrering feroare. Ofsnijing, of sels folslein lege plakken yn in komposysje
(bygelyks by Degas), binne likegoed te werom te lieden nei de kennis fan de
fotografy.

De ympresjonisten neamden harsels 'Ylluministen' en hawwe de skelnamme
ympresjonisten letter as geuzenamme oannommen. Lang foardat dat spile wiene
dizze skilders al bûten dwaande it krekte ljocht fan it momint te fangen yn
harren wurk (fan 1863 ôf). Hoe binne se ûnstien? Nei alle gedachten troch de
útfining fan de tube troch Geoffrey Rand yn 1836. Al yn 1838 wiene der trije
Ingelske firma's dy de ferve yn tuben op'e merk brochten, en dêrmei de skilders
de gelegenheid joegen bûten te wurkjen. Foar dy tiid waard de ferve meastentiids
yn bargebongels meinommen, mar dy lieten soerstof troch sadat de ferve útdrûge.



https://fy.wikipedia.org/wiki/Westgermaanske_talen

De Westgermaanske talen binne in taalkloft fan likernôch fyftjin talen, dy't ien
fan 'e beide noch libbene tûken foarmet fan 'e gruttere Germaanske taalfamylje.
Hoewol't it oarsprongsgebiet fan 'e Westgermaanske talen yn Midden- en
Noardwest-Jeropa leit, hawwe se har troch migraasje en kolonisaasje yn 'e lêste
fiifhûndert jier oer in grut part fan 'e wrâld ferspraat, sadat se no ek yn
Noard-Amearika, Austraalje, Nij-Seelân en Súdlik Afrika de dominante taalkloft
foarmje. Dizze talen wurde hjoed de dei troch krapoan in heal miljard minsken as
memmetaal sprutsen. Fierwei de grutste taal út dizze groep is it Ingelsk, op
ôfstân folge troch it Dútsk. Metten nei sprekkersoantal is it Nederlânsk de
trêde Westgermaanske taal. Ek it Frysk heart ta dizze taalkloft.

It is dreech en jou persiis oan út hoefolle talen oft de Westgermaanske kloft no
eins bestiet. Dat leit oan 'e ûnienichheid oer de skiedsline tusken taal en
dialekt. It is dúdlik dat Ingelsk, Dútsk, Nederlânsk, Frysk en Jiddysk al fan
âlds beskôge waarden as talen. Yn 1925 kaam dêr it Afrikaansk by en yn 1984 it
Lúksemboarchsk, doe't dat offisjele erkenning yn it gruthartochdom krige. Sûnt
1996 genietsje ek it Nederdútsk/Nedersaksysk (yn Dútslân en Nederlân), en it
Noardfrysk en it Sealterfrysk (beide yn Dútslân) erkenning as taal, yn in 1997
krigen ek it Limboarchsk yn Nederlân en it Skotsk yn Grut-Brittanje dy status.

Fierdersoan beskôgje in protte taalkundigen ek it troch neikommelingen fan
Dútske migranten sprutsen Minnistedútsk, Pennsylvaansk, Hutteristedútsk en
Wilamowytsersk ornaris as ôfsûnderlike talen. Fierders binne der dan noch in
stikmannich taalfoarmen dy't dernei stribje om as taal erkend te wurden. Men kin
dan bygelyks tinke oan it Siuwsk/Westflaamsk yn Nederlân en Belgje en it Biltsk
yn Fryslân. En ta einbeslút binne der noch talen as it Jenysk (benammen yn
Dútslân), dat sprutsen wurdt troch wenweinbewenners, en it Anglo-Romany, in
Roma-taal yn Ingelân.

Taalkundigen achtsje it net botte wierskynlik dat de Westgermaanske talen
weromgeane op ien mienskiplike oertaal, it Westgermaansk. Ynstee is men fan
tinken dat dizze taalkloft by it ûntstean fuort al út ferskate talen bestie. Dat
ûntstean fûn om 'e fyfde iuw hinne plak, doe't de taalienheid fan 'e Noard- en
Westgermaanske folken útinoar foel yn in Noardgermaanske ienheidstaal (it
Oernoardsk) en dus in stikmannich ûnderskate Westgermaanske talen. Neitiid
spjalten de Westgermaanske talen har wer op yn twa subgroepen: de
Noardwestgermaanske talen (dêr't it Ingelsk en it Frysk út fuortkomme) en de
Súdwestgermaanske talen (dêr't it Dútsk en it Nederlânsk út fuortkomme).

It Aldingelsk is oerlevere fan it begjin fan 'e achtste iuw ôf en it
Aldheechdútsk fan 'e ein fan 'e achtste iuw ôf. It Aldsaksysk, dêr't de
Nederdútske en Nedersaksyske dialekten fan ôfstamje, is oerlevere fan 'e
njoggende iuw ôf (it Aldsaksysk doopûnthjit út 'e achtste iuw net meirekkene).
It Aldnederfrankysk (of Aldnederlânsk) is oerlevere fan 'e njoggende of tsiende
iuw ôf en it Aldfrysk fan 'e trettjinde iuw ôf (útsein in fragmintaryske
psalmoersetting út 'e tolfde iuw).

De ferskillen tusken de Noardwest- en Súdwestgermaanske taalkloften waarden yn
en sûnt de Midsiuwen noch fergrutte troch de ynsulêre ûntwikkeling fan it
Ingelsk oan 'e iene kant en de Twadde of Heechdútske Klankferskowing yn 'e
Heechdútske talen oan 'e oare kant.

De ferskillen tusken de Noardwest- en Súdwestgermaanske talen lizze foar in grut
part oan in stikmannich saneamd ingveonismen, taalkundige fernijings dy't har
oer it algemien pas yn 'e twadde helte fan it earste milennium yn 'e
Noardwestgermaanske talen foardiene. Ek yn 'e Nederfrankysk-Nedersaksyske
subgroep fan 'e Súdwestgermaanske talen hawwe dy fernijings har foar in part
oppenearre, mar yn 'e Heechdútske talen alhiel net.

Ferlykje yn 'e ûndersteande tabel de telwurden fan ien oant en mei tsien yn 'e
Westgermaanske talen.



https://fy.wikipedia.org/wiki/Wei

In wei (meartal: wegen), yn it Klaaifrysk almeast dyk neamd, is in fêste rûte
foar ferkear yn 'e foarm in stripe grûn dy't dêr spesjaal foar reservearre is.
Mei 'wegen' bedoeld men ornaris de iepenbiere wei, dy't beheard wurdt troch de
oerheid. Der binne lykwols ek eigen wegen, dy't priveebesit binne. Wegen foarmje
in tige wichtich ûnderdiel fan 'e ferkearsynfrastruktuer. In wei kin dwers troch
it plattelân rinne, mar ek oer in keunstmjittige struktuer, lykas in seedyk. De
binne twa rydbanen, by smellere wegen ek wol weihelten neamd, dy't meastal yn 'e
midden fan 'e wei skaat wurde troch in ûnderbrutsen line. De weihelten binne
bedoeld foar ferkear dat yn tsjinstelde rjochtings giet. Yn Nederlân en hast
alle oare lannen yn Jeropa riidt men rjochts, wat sizze wol dat men oan 'e
rjochterkant fan 'e wei bliuwe moat. Yn Grut-Brittanje en Ierlân, lykwols, riidt
men lofts.

Men hat ferhurde wegen, wêrby't in weidek fan hurd materiaal lykas klinkerts of
asfalt oanbrocht is om 'e begeanberheid foar fiertugen mooglik te meitsjen of te
ferbetterjen, mar der besteane ek ûnferhurde wegen, lykas in sânpaad of in
púnreed. De earste (mei klinkerts) ferhurde wegen bûten de beboude kom, dy't yn
'e njoggentjinde iuw oanlein waarden, neamde men strjitwegen. Yn Fryslân binne
hast alle wegen ferhurde, mar foarhinne wie dat perfoarst net it gefal, en yn
ûntwikkelingslannen bestiet noch altyd in grut part fan it wegenetwurk út
ûnferhurde wegen. By in soad rein kin it ferkear troch ûnferhurde wegen djippe
fuorren lûke, dêr't wetterplassen yn stean bliuwe. By oanhâldend gebrûk feroaret
de hiele wei dan yn ien grutte dridze, dêr't fiertugen yn stykjen bliuwe.

As in wei troch in doarp of stêd rint, sprekt men almeast fan in strjitte.
Binnen de beboude kom jildt yn Nederlân foar auto's in maksimumsnelheid fan
50 km/h, as it teminsten net oars oanjûn stiet, wat gauris it gefal is. Bûten de
beboude kom besteane yn Nederlân yn prinsipe fjouwer soarten wegen, dêr't
ferskillende ferkearsregels foar jilde. De B-wei is in lytsere, smellere wei
dêr't 60 of 80 km/h riden wurde mei, mar net altyd. Sokke wegen hawwe ornaris
gjin skieding fan weihelten. De 'gewoane' wei is wat breder as in B-wei en hat
faak wol in skieding fan weihelten. De maksimumsnelheid is der 80 of soms
60 km/h. In autowei is in grutte, trochgeande wei mei in maksimumsnelheid fan
100 km/h, en in autosnelwei is in noch gruttere wei, dêr't men meastal 120, mar
soms ek 130 km/h ride mei. Autosnelwegen hawwe altyd rydbanen dy't fan inoar
skaat binne troch in grienstreek en fangrails; by autowegen is dat soms ek sa.

Binnen de beboude kom hawwe wegen meastal in ferhege en betegele stripe njonken
de rydbaan dy't bedoeld is foar fuotgongers. Sa'n tegelpaad dat by in wei heart,
hjit in trotwaar of stoepe. Soms is der tusken it trotwaar en de wei ek noch in
stripe reservearre foar fytsers: in fytspaad. Bûten de beboude kom binne
fytspaden yn 'e regel fan 'e wegen skaat troch in sleat of in brede grienstreek
om foar te kommen dat auto's en fytsers op inoars paad komme kinne. As in wei in
oerflaktewetter krúst, lykas in sleat, opfeart, beek, rivier of kanaal, wurdt er
der yn 'e regel oerhinne boud yn 'e foarm fan in brêge. Soms giet er
derûndertroch yn 'e foarm fan in akwadukt. In plak dêr't twa wegen inoar kruse,
hjit in krúspunt. Om ferkearsûngemakken foar te kommen, wurde dêr gauris
ferkearsljochten pleatst of in rotonde oanlein. Ek is it mooglik om 'e iene wei
oer de oare hinne te bouwen yn 'e foarm fan in fiadukt.



https://fy.wikipedia.org/wiki/Waadsee

De Waadsee (Dútsk: Wattenmeer, Deensk: Vadehavet) is de binnensee dy't yn
Nederlân, Dútslân en Denemark tusken de Waadeilannen en de wâl leit. De see is
likernôch 450 km lang, en 5 oant 30 km breed. By leech wetter falt it grutste
part fan de Waadsee drûch, wêrtroch de see in in tige wichtich foerazjeargebiet
foar fûgels is. It Waad stiet sûnt 2010 op de wrâlderfgoedlist.

De Waadsee hat bysûndere plantesoarten en bistesoarten, dy't oanpast binne oan
in gebiet wat de helte fan tiid ûnder wetter stiet. Trekfûgels brûke it gebiet
om iten te finen, en foar de seehûn, en in soad oare organismen, is it in plak
dêr't de jongen berne wurde kinne. Yn alle trije lannen is de Waadsee in
beskermd gebiet. In bedriging fan de Waadsee is de fierdere stiging fan de
seespegel.

Sa'n 3.000 jier foar Kristus ûntstienen hjir troch de wurking van de wyn,
strânwâlen. It gebiet efter de wallen bleau sûnt dy tiid drûch en der ûntwikkele
him in rike fegetaasje en lang om let fûn der feanfoarming plak. Op dizze wize
is it tsjintwurdige lânskip fan Hollân ûntstean.

De Waadsee hat nei de lêste iistiid drûch lân west, en de measte waadeilannen
hawwe ek yn histoaryske tiden noch op fuotten berikber west. Stiging fan de
seespegel hat dat lykwols lestiger makke, al binne alle eilannen al troch
waadrinnen berikber. Yn de Midsiuwen bruts de strânwal troch in oantal grutte
stoarmen yn stikken ûnder oaren troch de Grutte Stoarm. Dêrtroch koe de see
hieltyd fierder it lân yn komme en sadwaande ûntstie de Waadsee. Ut de restanten
fan de strânwâl ûntstienen de Waadeilannen. De bewenners koenen in part fan it
lân mei diken beskermje, it oare part waard twa kear deis troch de see
oerstreamd.

Yn de lêste iistiid, dy’t sawat 10.000 jier foar Kristus einige, lei de
seespegel ûngefear 60 meter ûnder it hjoeddeiske nivo. Troch it ranen fan de
iiskapen riisde de seespegel en oerspielde it wetter de foar it grutste part
drûchfallen Noardsee. De hjoeddeiske kustline waard ûngefear 5000 jier foar
Kristus berikt. Troch eb- en floedwurking en oanfier fan rivieren waard in
protte sân nei de kust transportearre.

Wetter en wyn heappe it sân op by stiennen en efter begroeiing. Sa'n 3.000 jier
foar Kristus ûntstienen hjir strânwâlen, in grutte en oanslutende rige dunen
dy’t him útstrekte fan it tsjintwurdige Belgje oant de mûning fan de Elbe,
tichtby wêr’t no Hamburch leit, mei allinnich iepenings foar de rivieren. Fan
dêr moat in twadde dunerige nei it noarden rûn wêze. It gebiet efter de wallen
bleau sûnt dy tiid drûch en der ûntwikkele him in rike fegetaasje en lang om let
fûn der feanfoarming plak.

Al fier foar it begjin fan ús jiertelling wie der minsklike bewenning yn it
waadgebiet. Oant de achtste iuw nei Kristus wenje de minsken benammen op terpen.
De libbensomstannichheden wiene min, alteast yn 'e eagen fan oaren, sa’t út in
sitaat fan de Romein Plinius bliken docht:

Om it jier 1000 waard begûn mei de oanlis fan diken. In belangrike rol waard
dêrby spile troch de kleasterlingen, ûnder oare dy fan it Kleaster fan Auwert.
Mar ek dêrfoar waard al besocht om de see te betwingen. By Peins is in 40 meter
lang stik dyk fûn dat nei alle gedachten stammet út de earste of twadde iuw foar
Kristus.

Ek de dunerige besuden de Waadsee wie bleatsteld oan de wurking fan it tij, mar
de oare omstannichheden en it yngripen fan de minske kamen foar dat de protte
stoarmfloeden de kust fan Hollân definityf feroaren yn losse eilannen mei in
waadflakte dêrefter. In soad stoarmfloeden om 1200 hinne hiene wol ta gefolgen
dat de noardlike kust fan West-Fryslân útinoar bruts yn fiif eilannen. Om 1600
hinne wienen de fjouwer oan de westkust al wer weromwûn, mar Wieringen,
súdeastlik fan Tessel, bleau oant yn de 20e iuw in eilân. Troch sommigen wurdt
Wieringen dêrom by de Waadeilannen rekkene, al hat it eins in oare
ûntsteansskiednis: it is in driuwwâl út de Riss-iistiid.

Yn Nederlân binne party plannen makke om de Waadsee yn te dykjen en drûch te
meitsjen. Sadwaande soenen de eilannen wer part fan de fêste wâl wurde. De
measte fan dy plannen wienen yn harren tiid net te dwaan. Fan 1872 oant 1882 wie
Fierders wie It Amelân troch de Amelânske Daam mei de wâl ferbûn, mar dy daam is
wer opjûn. Dêrnei waard yn 1932 troch de Ofslútdyk de súdein fan de Waadsee
ôfsletten, en tagelyk is Wieringen dêrmei lânfêst wurden. Nei de wettersneed yn
Seelân yn 1953 waard in nij plan opsteld om hast gâns it waadgebiet yn te
damjen. Yn de earste faze is tusken 1961 en 1969 de Lauwerssee ôfsletten. De
oare fazes fan it plan binne nea útfierd. Natoer- en miljeubewegings hawwe de
lettere plannen troch aksjefieren opkeard.

Yn de noardlike Waadsee blykt it bouwen fan damen in stik ienfâldiger. Fral guon
fan de halligen lizze ticht by de fêstewâl. Noardstrân is no sasear mei diken
oan de wâl ferbûn dat der eins gjin sprake mear is fan in eilân, en ek Nees,
Olân, Nordstrandischmoor, Hamburger Hallig, Sylt en Romeach binne allegear oer
in daam te berikken. Mandeach is sels sûnder dam berikber, oer in tijdyk.



https://fy.wikipedia.org/wiki/Vancouver

Vancouver (útspr.: [væŋ'ku:vəɹ], likernôch "weng-kûû-wur") is de grutste stêd
(mar net de haadstêd) fan Kanadeeske provinsje Britsk-Kolumbia. It leit yn it
súdwesten fan Kanada, oan 'e kust fan 'e Strjitte fan Georgia, dy't ta de Stille
Oseaan heart. Vancouver is ferneamd nei de Ingelske ûntdekkingsreizger George
Vancouver. De stêd moat net betize wurde mei Vancouver (Washington), in stêd yn
'e Feriene Steaten mei deselde namme.

Neffens gegevens fan 'e Kanadeeske folkstelling fan 2011 hie Vancouver doe goed
600.000 ynwenners. Dêrmei is it de op sân nei grutste stêd fan Kanada en de
grutste stêd yn 'e regio Westlik Kanada. As alle foarstêden meiteld wurde, hat
Vancouver as stêdekloft in befolking fan 2,3 miljoen minsken, wêrmei't it yn
Kanada allinnich de stêdekoften fan Toronto en Montreal foargean hoecht te
litten. Vancouver stiet yn it bûtenlân benammen bekend om 'e Olympyske
Winterspullen dy't der yn 2010 holden waarden. Dêropta is it ien fan 'e grutste
havenstêden oan 'e westkust fan Noard-Amearika en teffens it sintrum fan 'e
Kanadeeske filmyndustry.

Vancouver leit yn it uterste súdwesten fan 'e Kanadeeske provinsje
Britsk-Kolumbia, deunby de grins mei de Feriene Steaten. De stêd is sitewearre
op it Burrard-skiereilân, dat oan 'e noardkant begrinzge wurdt troch de
Burrard-ynham, en oan 'e súdkant troch de rivier de Fraser. Oan 'e westkant
stiet de Strjitte fan Georgia yn ferbining mei de iepen Stille Oseaan, dêr't it
fan skaat wurdt troch it grutte Vancouvereilân. It is in wiidferspraat
misferstân dat de stêd Vancouver op dat eilân leit; stêd en eilân hawwe neat
mei-inoar te krijen, behalven dat se yn deselde krite lizze en nei deselde man
ferneamd binne.

Vancouver hat in oerflak fan sa'n 115 km² en leit yn 'e Pasifyske Tiidsône (UTC
–8). De stêd hat ien fan 'e grutste parken fan Noard-Amearika, Stanley Park, dat
krapoan 405 ha beslacht. Fanôf see wurdt de skyline dominearre troch it North
Shore-berchtme, lânyn fan 'e stêd, en op heldere dagen kin men yn 'e fierte de
mei snie bekape fulkaan de Mount Baker lizzen sjen, súdeastlik fan Vancouver, yn
'e Amerikaanske steat Washington. Ek Vancouvereilân, nei it westen ta, is faak
fanút Vancouver waar te nimmen, krekt as it eilân Bowen, yn it noardwesten.

Argeologyske fynsten bewize dat de streek fan Vancouver al 8.000 oant 10.000
jier troch de minske bewenne wurdt. De krite is sûnt minskewitten it wengebiet
fan trije Kust-Salisj-sprekkende etnyske groepen, de Skwammisj (Squamish), de
Muskwiim (Musqueam) en de Tsleil-Wautût (Tsleil-Waututh).

Hoewol't sir Francis Drake it gebiet mooglik yn 1579 al oandie, wie it earste
dokumintearre besyk fan in Jeropeaan oan 'e krite fan Vancouver dat fan 'e
Spaanske ûntdekkingsreizger José María Narváez, dy't yn 1791 de kust fan 'e
Burrard-ynham ferkende. It jiers dêrop waard it gebiet yngeander yn kaart brocht
troch de Britske ûntdekkingsreizger George Vancouver, ûnder dy syn ekspedysje
fan 1791-1795. Letter soe nei him de stêd ferneamd wurde dy't op dit plak
ûntstie. De earste Jeropeaan dy't it gebiet oer lân berikte, wie Simon Fraser,
in ûntdekkingsreizger en keapman foar de Noardwestlike Kompanjy, dy't yn 1808 de
nei him ferneamde rivier de Fraser streamôf folge oan 'e mûning oan 'e súdkant
fan it hjoeddeistige Vancouver ta.

De krite fan Vancouver bleau in gebiet dat fierhinne troch Yndianen befolke
waard, oant yn 1858 de Goudkoarts fan de Fraser mear as 25.000 blanke goudsikers
dêrhinne lokke. Dat wiene meast lju út Kalifornje, dy't tsien jier earder
dielnommen hiene oan 'e bekendere Kalifornyske Goudkoarts. De goudsikers moasten
yn 'e Fraser Canyon wêze, en lieten sadwaande it plak dêr't letter Vancouver
ûntstean soe, links lizze. Fjouwer jier letter, lykwols, yn 1862, setten de
earste blanken har dêre nei wenjen op in boerespultsje dat McLeery's Farm hiet,
oan 'e igge fan 'e rivier de Fraser. In jier letter waard yn wat no de stêd
North Vancouver is, ek in houtseagerij fêstige, mar fanwegen de drege
berikberheid fan dat plak oer it wetter, waard dy yn 1867 ferpleatst nei wat no
de ûnderein fan Dunlevy Street is. Dêr ûntjoegen de houtseagerij en de kroech
dy't der itselde jiers njonken boud waard, har neitiid ta de kearn fan in nije
delsetting.

Yn 1870 waard it plakje besocht troch lânmjitters dy't yn opdracht fan it
Britske koloniale regear tariedings makken foar de fêstiging fan in gruttere
delsetting. De oarspronklike namme, Gastown, waar feroare yn Granville, ta eare
fan 'e doetiidske Britske minister fan Koloanjes, Granville Leveson-Gower, 2e
greve fan Granville. Doe't Britsk-Kolumbia him yn 1871 oansleat by de 1867
oprjochte Kanadeeske Konfederaasje, waard ûnthjitten dat der in spoarferbining
komme soe tusken de east- en de westkust. Yn 1884 waard Granville útkeazen as
einstasjon foar dat Kanadeeske Pasifyske Spoar. Op 6 april 1886 krige Granville
stedsrjochten, en it wie by dy gelegenheid dat it plak omneamd waard ta
Vancouver, ta eare fan 'e ûntdekkingsreizger George Vancouver.

Op 13 juny 1886 lei de Grutte Brân fan Vancouver hast de hiele stêd yn 'e jiske.
De weropbou waard lykwols mei faasje úteinset. De befolking fan 'e stêd woeks
oan fan 1.000 minsken yn 1881 ta mear as 20.000 yn 1901, en rom 100.000 yn 1911.
Yn 1898 krige de ekonomy fan Vancouver in sterke ympuls trochdat de keaplju yn
'e stêd profitearren fan 'e Goudkoarts fan Klondike. In grut part fan 'e
goudsikers makke ûnderweis nei Alaska en de Yukon nammentlik in tuskenstop yn
Vancouver, dêr't allerhande ark en reau oanskaft waard dêr't men yn it hege
noarden ferlet fan hawwe soe.

Oant fier yn 'e tweintichste iuw waard Vancouver ekonomysk en maatskiplik
dominearre troch grutte bedriuwen lykas de Canada Pacific Railroad en de British
Columbia Sugar Refinery. Dat late ta de opkomst fan in militante
arbeidersbeweging. Yn 1903 waard by de earste grutte staking fan spoararbeiders
fakbûnslieder Frank Rogers fermoarde troch spoarplysjes. Yn 1918 fûn de earste
algemiene staking yn Britsk-Kolumbia plak, en nei in wat kalmere perioade yn 'e
1920-er jierren wiene der ûnder de Grutte Depresje yn 'e 1930-er jierren wer tal
fan gewelddiedige botsings tusken stakers en stakingsbrekkers, dy't yn 1935
kulminearren yn 'e saneamde On-to-Ottawa Trek fan stakers dy't nei de federale
haadstêd Ottawa optsjen woene, mar by Mission oppakt waarden en de rest fan 'e
Krisisjierren yn ynternearringskampen trochbringe moasten.

Ek ferskate oare maatskiplike bewegings, lykas it feminisme en de
gehielûnthâlders, wiene fan grutte ynfloed op 'e ûntwikkeling fan Vancouver.
Mary Ellen Smith, in suffrazjette en prohibysjoniste út Vancouver, wie yn 1918
de earste frou dy't yn Kandada yn in provinsjeel parlemint keazen waard. Yn
Britsk-Kolumbia duorre de drûchlizzing fan healwei de Earste Wrâldoarloch oant
1921, doe't it provinsjale regear it monopoalje op 'e ferkeap fan alkohol krige
(in sitewaasje dy't hjoed oan 'e dei noch bestiet). Under de Twadde Wrâldoarloch
waarden de etnysk Japanske ynwenners fan Vancouver en hiel Britsk-Kolumbia nei
de oanfal op Pearl Harbor by de kust wei deportearre en nei ynternearringskampen
yn it binnenlân ta stjoerd. Nei de oarloch waard it de Japanners net tastien om
nei Vancouver en oare grutte stêden werom te kearen, wat de ein betsjutte foar
de Japanske wyk Japantown.

Per 1 jannewaris 1929 krige Vancouver mei de anneksaasje fan Point Grey en South
Vancouver syn moderne bestjoerlike grinzen. Yn 2010 organisearre Vancouver, yn
gearwurking mei de lytsere plakken Whistler en Richmond de Olympyske
Winterspullen en de Paralympyske Winterspullen. Sûnt hat Vancouver swier ynset
op griene enerzjy; it stedsbestjoer hat bekendmakke dat Vancouver yn 2020 de
skjinste stêd fan 'e wrâld wêze moat.

Vancouver is de thúsbasis fan it iishokkytiim de Vancouver Canucks, dat yn 1945
oprjochte waard en sûnt 1970 yn 'e Amerikaanske National Hockey League (NHL)
spilet. Elts jier yn maaie wurdt yn Vancouver de Maraton fan Vancouver holden.
Fierders is Vancouver it ûnbekreaude sintrum fan 'e film- en tillefyzje-yndustry
yn Kanada. Ek Amerikaanske film- en tillefyzjemakkers wike gauris nei Vancouver
út, dat dêrom wol Hollywood-Noard neamd wurdt.

Der binne fiif iepenbiere universiteiten yn 'e stêdekloft Vancouver, wêrfan't de
Universiteit fan Britsk-Kolumbia (UBC) en de Simon Fraser Universiteit (SFU) de
grutsten binne mei in mienskiplik oantal fan mear as 90.000 studinten yn 2008.
De oare trije iepenbiere universiteiten binne de Capilano Universiteit yn North
Vancouver, de Emily Carr Universiteit foar Keunst en Untwerp op it eilân
Granville yn 'e haven fan Vancouver, en de Kwantlen Polytechnyske Universiteit
mei fjouwer kampussen bûten de eigentlike stêd. Fierders binne der yn 'e stêd ek
seis privee-universiteiten.

Op it mêd fan museä moat de Vancouver Art Gallery neamd wurde mei in permaninte
kolleksje fan hast 10.000 keunstfoarwerpen, wêrûnder in oansjenlik tal wurken
fan Emily Carr. Yn 'e binnenstêd is ek fêstige de Contemporary Art Gallery, dy't
benammen moderne keunst tentoansteld. Foar de skiednis fan 'e stêd en de krite
kin men telâne yn it Vancouver Museum, it Maritym Museum fan Vancouver en it
Museum fan Antropology oan de UBC. Fral dat lêste museum hat in grutte kolleksje
oan keunst- en kultuerfoarwerpen fan 'e lânseigen befolking fan súdwestlik
Britsk-Kolumbia.

Neffens gegevens fan 'e Kanadeeske folkstelling fan 2011 hie Vancouver doe in
befolking fan 603.502 minsken. De befolkingstichtens bedroech 5.249 minsken de
km², wêrmei't it ien fan 'e tichtstbefolke stêden fan westlik Noard-Amearika is.
Wat de etnyske opbou fan 'e befolking oangiet, dy wie yn 2011 sa: 47,9% Aziaten;
46,2% blanken; 1,9% Yndianen; 1,6% Latino's; 1,0% swarten; 0,5% Arabieren; 0,9%
oaren of fan mingd etnysk komôf.

De blanke ynwenners fan Vancouver binne foar it meastepart fan Ingelsk, Iersk,
Dútsk, Skandinavysk, Italjaansk en Oekraynsk etnysk komôf. De grutste Aziatyske
befolkingsgroep yn 'e stêd wurdt foarme troch de Sinezen, dy't mei 29,7% suver
in trêdepart fan alle ynwenners útmeitsje. De measte Sinezen hawwe har yn
Vancouver nei wenjen set doe't se ein 1980-er jierren Hongkong ûntflechten
foarútrinnende op 'e weromjefte fan dy Britske koloanje oan 'e Folksrepublyk
Sina. De tradysjonele Sineeske wyk fan Vancouver, dy't folle âlder is as de
ymmigraasjeweach fan 'e 1980-er jierren, hjit Chinatown. Tsjintwurdich hat 52%
fan 'e befolking fan Vancouver in memmetaal dy't net it Ingelsk is.

Vancouver hat in seeklimaat, mei oangenaam waarme simmers en mylde winters. Yn
july, de waarmste moanne, is de trochsneed temperatuer oerdeis 22,2 °C, en yn
desimber, de kâldste moanne, is dat 6,3 °C. Rekôrtemperatueren wiene 35,0 °C op
sawol 31 july 1965, 8 augustus 1981 as 29 maaie 1983, en –17,8 °C (de boarne
jout dêrfoar gjin datum of jier). Vancouver kriget jiers trochinoar 1,189 mm
delslach, mei dêrûnder oer it hiele winterhealjier ferdield 38,1 sm snie.



https://fy.wikipedia.org/wiki/Trompet

De trompet is in koperblaasynstrumint wêrby't it lûd ûntstiet troch mei spande
lippen yn it mûlestik te blazen. De trompet klinkt frij heech en hat in heldere,
trochkringende toan. De ôfstân fan it mûlestik oant de beker is sa'n 50
sintimeter. De lingte fan de buis fariearret lykwols ôfhinklik fan hoe't it
ynstrumint stimd is. De buis is foarsjoen fan in trijetal fentilen of - yn it
gefal fan in skotrompet (net te betiizjen mei in tromboane) troch in skúf. De
trompet einiget yn in trachterfoarmige beker, lykas by de measte
koperblaasynstruminten. De trompet hat fan âlds in silindryske buis dy't in
skerpe klank opjout, en dêrom wurdt er by it skerp koper rekkene. Troch de iuwen
hinne binne de mûlepiip (it earste stik nei it mûlestik) en de beker lykwols
hieltyd mear koanysk wurden om it ynstrumint makliker bespylber te meitsjen.
Adolphe Sax hat in hiele rige ynstruminten boud, de sakshoarns, dy't de
ûntjouwing nei de moderne trompet sterk beynfloede hat.

De trompet wurdt yn ferskate muzyksjenres brûkt. Yn de klassike muzyk komt er
bygelyks yn symfony-orkesten en keamerorkesten foar, mar ek yn lytsere ensembles
lykas it koperkwintet, en as solo-ynstrumint. Dêrnjonken wurdt de trompet ek yn
de lichte muzyk brûkt, yn de jazz, likegoed as yn de bigband as yn lytsere
formaasjes en yn de popmuzyk. Bekende foarbylden út de jazz binne Miles Davis,
Chet Baker en Louis Armstrong. De trompet wurdt ek in soad yn harmony- en
fanfare-orkesten brûkt. Fierder hat de trompet in wichtich ynstrumint yn it
leger west.

De meast gongbere trompet yn de jazz, pop en de harmony- en fanfare-orkesten,
mar ek yn dweilorkesten, is de Bes-trompet. Yn symfoany-orkesten wurdt - grif yn
Nederlân, mar ek yn oare lannen - meast de C-trompet brûkt. Dêrnjonken binne der
trompetten yn D, Es, F, G, heech-A en heech-Bes. Oant sawat it begjin fan de 20e
iuw wiene der ek trompetten yn A, en leech-F, mar dy binne no allinnich noch yn
musea te sjen. De hjoeddeiske Bes-trompet hat in berik fan de lege Fis oant de
hege C in oktaaf ferhege, dus sawat twa-en-in-heal oktaaf. As men de
blaastechnyk goed behearsket kin de hichte útwreide wurde, yn fanfare-orkesten
is dat lykwols net nedich. Der binne trompettisten dy't noch heger spylje,
saneamde 'high-blowers', mar om soks te kinnen moat men in goede blaastechnyk
hawwe.

Primitive foarrinners fan de trompet bestiene 2000 foar Kristus al. De trompet
sil ûntstien wêze, doe't de lju útfûnen dat hja lûd op materialen lykas skelpen
of holle buizen meitsje koene. Ien fan de âldste boarnen dy't de trompet neamd,
is de Hebriuwske Bibel. Dêr wurdt praat oer bazunen of silveren trompetten fan
sa'n 50 sintimeter lang. Dy trompetten wiene net folle mear as in rjochte buis
dy't op 'e ein op in trachter útrûn. De Egyptners hiene lyksoartige trompetten,
dêr't de trompetten fan Toetanchamon in foarbyld fan binne.

Yn de midsiuwen wie de trompet yn it westen fan Jeropa útstoarn. De krúsfarders
kamen lykwols yn de kunde mei de islamityske wrâld, dy't de trompet wol koe. De
Sarasenen brûkten him yn it leger, wêrby't de hege ofsieren elk in lyts orkest
hene dat û.o. út trompetten bestie. Yn dy tiid wiene de foarm fan de trompet -
sawat lykas de tuba fan de Romeinen - en it mûlestik en de blaastechnyk noch net
sa goed, dat der koene net mear as sa'n fjouwer natuertoanen spile wurde. De
trompet hie syn plak oan de foarstehôven en letter ek yn de stêden, it earst yn
Itaalje, want benammen rike hannelsstêden woene de pracht en praal fan de
foarstehôven neidwaan.

Yn de Renêssânse waard de metaalbewurkingsyndustry op in tal punten better.
Tenei koene ek bûgde buizen makke wurde. Dêrtroch wie it mooglik om de trompet
koarter en handiger yn gebrûk te meitsjen. Ek ûntstie in nij soarte trompet: de
skotrompet. Dat is in hiel oar ynstrumint as de tromboane. It mûlestik siet oan
in lange piip fêst, dy't yn de mûlepiip stuts en hinne en wer skood wurde koe.
Jo hiene dus mei de iene hân it mûlestik fêst en mei de oare beweegden jo de
trompet hinne en wer. Dat ynstrumint die syn yngong ek yn de tsjerkemuzyk (de
trompet wie oant doe ta út de tsjerke band troch syn gebrûk yn oarloggen). Ek
kamen der no gildes foar trompettisten.

Fan 1600 ôf makket de trompet in perioade fan fleur troch yn de barokmuzyk. Se
brûkten meast in natuertrompet. Dy bestie út in lange silindryske buis dy't twa
kear bûgd wie en útrûn yn in beker. It ûntwerp wie better wurden, in smellere
buis (lytse boarring) en in beker dy't op 'e ein wat sterker útrûn. Ek it
mûlestik hie him sa ûntjûn dat kundige blazers in hiele rige natuertoanen yn it
hege register spylje koene. Hege natuertoanen lizze tichter by elkoar en jo
koene der yn it hege register in toanljedder mei spylje. Foar dat ynstrumint
binne mannich konserten skreaun, tink oan it konsert foar twa trompetten yn C
fan Antonio Vivaldi of it Brandenburgs Konsert nr. 2 dan Johann Sebastian Bach.

Wol waard besocht om de trompet alle toanen spylje te litten. Net allinne dy fan
de toanljedder mar ek dy't dêr tusken yn sieten. It wichtichst besykjen dêrta
wie de útfining fan de kleptrompet. In trompet mei in pear kleppen lykas by in
fluit. Dat ynstrumint waard útfûn troch Anton Weidinger en dy hat twa
trompetkonserten besteld by Joseph Haydn en by Johann Nepomuk Hummel. Dy
trompetkonserten hearre no by it standertrepertoire.

It earst wurkjende fentyl waard troch Heinrich Stölzel yn 1815 útfûn en it
fentyl sa't wy dat no kenne troch François Perinet yn 1839. It fentyl waard
benammen tapast op de kornet. It is net rjocht dúdlik wa't earder wie, Heinrich
Stölzel of Friedrich Blühmel. Tegearre krigen se yn 1818 in patint. De earste
fentilen wiene nammers net rûn mar fjouwerkant en waarden makke troch Friedrich
Wilhelm Schuster.

De trompet moat net betize wurde mei de kornet, dy't der wol wat op liket. Dat
lêste ynstrumint hat in oare skiednis: it stamt ôf fan de posthoarn. It ferskil
is benammen dat de kornet folle koanysker is: de diameter fan de buis fan it
mûlestik ôf smeller, en hat dêrtroch in grutter ferrin. De kornet is ek
kompakter boud, mei rommere bochten as de trompet. Yn de 20e iuw moast de kornet
stadichoan wer plak meitsje foar de fentyltrompet. Op dit stuit (2007) makket de
trompet wer in hichtepunt troch. It ynstrumint wurdt in soad brûkt yn de jazz en
ek wurde der solostikken foar skreaun troch klassike komponisten. Bygelyks troch
Hindemith, Jolivet en Henze. Alinnich yn in brassband slacht de kornet foar
master op: dêr spylje gjin trompetten yn.



https://fy.wikipedia.org/wiki/Torah

De Torah, yn it Hebriuwsk: תּוֹרָה, Ṯorah, wat "Leare" of "Wet" betsjut, is it
earste part fan 'e Tenach, de joadske Bibel, besteande út de boeken Ḇerešiṯ
(Genesis), Šemot (Exodus), Vayikra (Leviticus), Ḇamidḇar (Numeri) en Deḇarim
(Deuteronomium), wat de kristenen de Pentateûch neame.

Yn rommere sin kin de oantsjutting Torah ek brûkt wurde foar de eigentlike Torah
plus it rabbinaal kommentaar dêrop, of de hiele Tenach fan begjin oant ein, of
sels de hiele joadske religieuze lear. Mar yn 'e regel komt de betsjutting yn
ingere sin, d.w.s. dy't synonym is oan 'e Pentateûch, fierwei it measte foar.

Njonken dizze Ṯorah Ševiḵṯav, of "Skreaune Torah" bestiet der ek in Ṯorah
Ševe'al Feh, of in "Mûnlinge Torah". Dy bestiet út 'e tradysjonele
ynterpretaasjes en beklammings fan 'e skreaune Torah dy't iuwenlang fan
generaasje op generaasje oerlevere binne ûnder de joadske skriftlearden, en dy't
no fêstlein binne yn 'e Talmoed en de Midrash.

Neffens de joadske tradysje en alle kennis dy't yn 'e Torah te finen is, sawol
skreaun as mûnling, binne de fiif boeken fan 'e Torah troch God oan 'e profeet
Mozes jûn, foar in part doe't dy ta him kaam op 'e berch Sinaï, en foar in part
letter yn 'e beslettenens fan 'e tabernakel.

Neffens de Midrash is de Torah skepen foar't de skepping fan 'e wrâld plakfûn,
en waard er by dy skepping brûkt as in soarte fan blaudruk. De mearderheid fan
'e hjoeddeiske bibelwittenskippers is lykwols fan tinken dat de boeken fan 'e
Torah in produkt fan 'e Babyloanyske Ballingskip (om 600 f.Kr. hinne) binne en
dat se om 400 f.Kr. hinne har hjoeddeiske foarm berikt hawwe.



https://fy.wikipedia.org/wiki/Topless

De term topless (út it Ingelsk; letterlik: "sûnder boppestikje") wurdt ornaris
brûkt om oan te jaan dat in frou har boppelichem (te witten har boarsten)
ûntbleate hat. Almeast wurdt dêrby ferwiist nei it sinnebaaien, yn 'e regel op
in strân, dêr't soks net-eroatysk fan aard is. Dêrby giet it eins hast altyd om
froulju yn bikiny, dy't it boppestikje útdien hawwe; dêrfandinne topless
("top(ke)-leas").

Yn it ferlingde hjirfan wurdt de oantsjutting topless ek wol brûkt foar alle
sitewaasjes wêrby't froulju de boarsten ûntbleate hawwe. Yn guon sitewaasjes
giet it dêrby om eksplisite seksualiteit, lykas yn guon bars en nachtklubs,
dêr't de servearsters topless wurkje. Der binne lykwols ek in protte
net-seksuële gefallen, lykas yn guon tradysjonele kultueren yn Afrika, Aazje,
Oseaanje en de Amearika's, dêr't it foar froulju wizânsje is om topless te
wêzen. Yn Afrika wie dit sa by in protte folken en komt it by tradysjonele
plechtichheden noch altyd foar by û.m. de Sûlû en Swazy fan Súdlik Afrika. By
folken lykas de Himba, fan Namybje en Angoala, dy't noch altyd amper kontakt mei
de bûtenwrâld hawwe, rinne de froulju der noch eltse dei sa hinne. Yn Aazje
stiene foarhinne de (legere kasten fan 'e) Malajaly fan súdlik Yndia, en ek de
Tai en fral de Balinezen derom bekend, yn Oseaanje de Tahitianen en yn
Noard-Amearika û.m. de Witsjita (Wichita) fan 'e súdlike Grutte Flakten. Pas
nei't Westerske misjonarissen sokke gebieten berikten, waarden sokke gebrûken
seksualisearre (en nei ferrin fan tiid útband). Tsjintwurdich wurdt topless-heid
soms troch aktivisten oangrepen as feministysk symboal om 'e eigen seksualiteit
en it selsbeskikkingsrjocht fan froulju op te easkjen, sa't de Oekraynske
protestgroep FEMEN docht.



https://fy.wikipedia.org/wiki/Tins

In tins of gedachte is eat, dêr't men him efkes bewust fan is. In gedachte is in
ûnderdiel of it gefolch fan it tinkproses.

In tins kin samar opkomme, fanút it ûnderbewuste of fuortkomme út oare bewuste
gedachten - de iene gedachte kin ta de oare liede. In gedachte kin oproppen
wurde troch waarnimmingen - in byld, geur of lûd.

Men kan syn gedachten mar ta bepaalde hichte stjoere. As immen troch in eksterne
prikel ôflaat wurdt, bygelyks troch it oergean fan in telefoan, dan kin de
konsintraasje ferbrutsen wurde.

De gedachten komme fuort út it bewustwêzen en it ûnderbewustwêzen. Troch
waarnimmingen (troch de sintugen dien) berikt ynformaasje de harsens, dêr't it
bewust of ûnbewust yn it ûnthâld opslein wurdt. It oertinken fan dizze opsleine
ynformaasje binne tinzen.

Tinze wurde wol yndield yn ferskillende types, lykas goede en minne tinzen,
positive en negative gedachten, en obsessive en ferwerplike tinzen. Dizze
ûnderferdieling is wichtich yn psychoterapy en religy. De krekte ynfolling dy't
hjiroa jûn wurdt ferskilt tusken de ferskillende psychoterapyen en religys.

Boeddha rekkene ta de goede gedachten gedachten oer ôfstân dwaan, gedachten fan
goede wil en geweldleaze gedachten. Ta de minne gedachten rekkene hy gedachten
oer sensueel ferlangen, gedachten fan kweade wil en gewelddiedige gedachten. In
moderne soarte terapy dy't hjirop basearre is,, is de oandachtsrjochte kognitive
terapy.



https://fy.wikipedia.org/wiki/Timpel

De measte natoerreligys meitsje gjin gebrûk fan timpels of oare godshuzen; se
hâlde harren earetsjinsten gewoan yn 'e iepen loft, yn 'e hûs of yn in tinte.
Dat wol net sizze dat yn natoerreligys timpels hielendal net foarkomme.

Sa bouden de Maya's, fan Belize, Guatemala en súdlik Meksiko, en de Azteken fan
sintraal Meksiko, foar't se yn kontakt kamen mei de Jeropeänen, ûntsachlike
piramiden en grutte timpels, dy't sjoen waarden as stylearre foarmen fan hillige
bergen. En by de folken fan 'e Pueblo-kultuer, fan 'e Amerikaanske steaten Nij
Meksiko en Arizona, wie it sintrum fan it doarp, sawol boukundich as religieus,
de Kiva, in spesjaal fertrek foar yndividuële en mienskiplike religieuze
rituëlen.

Op Hawaiï waarden timpels boud fan lavastien, en fierwei de measte wienen wijd
oan de rein- en fruchtberensgod Lono of oan 'e oarlochsgod Kukailimoku. Yn sa'n
timpel, in heiau, stienen û.m. houten goadebylden, de kii. Mear nei it suden ta,
op Tahity, waarden de goaden oanbean yn iepenlofttimpels. Sa'n timpel, in marae,
bestie út in rjochthoekich pleinn mei in piramidefoarmich platfoarm. Der waarden
û.m. feesten, spirituële seremoanjes, dûnsen, muzykútfierings en offerrituëlen
holden. Alle marae fan Tahity en de measte heiau fan Hawaiï waarden ferneatige
troch warbere Westerske misjonarissen, dy't fan 'e midden fan 'e 19e iuw ôf de
eilannen fan 'e Stille Súdsee berikten.

De Navajo, út 'e Amerikaanske steaten Nij-Meksiko en Arizona, bouwe gjin
timpels, mar hawwe in hiel aparte manear ûntwikkele om mei de goaden te
kommunisearjen, nammentlik troch it meitsjen fan saneamde sântekenings.
Sântekenings binne tydlike skilderijen fan drûge en mealde materialen, dy't
binnendoar op 'e flier makke wurde. Se byldzje it Hillige Folk út en tsjinje as
alter. Der binne mear as achthûndert ferskillende, minusjeus fêststelde
sântekenings, elk ferbûn mei beskate hillige lieten, gebedens en seremoanjes.



https://fy.wikipedia.org/wiki/Timb%C3%BBkt%C3%BB

Timbûktû (Frânsk: Tombouctou) is in plak yn Maly en ek de haadstêd fan de regio
Timbûktû. It plak leit sa'n 13 km benoarden de rivier de Niger. De oarsprong fan
de namme is ûnwis.

De earste Europeaan dy't de stêd berikte wie de Skotske majoar Gordon Laing,
dy't op de weromreis út de stêd fermoarde waard. De namme is no noch symboal
foar in fier fuortlizzend en dreech te berikken plak.

Timbûktû wie yn it ferline in wichtige hannelsstêd op de karavaanrûtes troch de
Sahara fan Súd Marokko en Algerije nei de Sahel. Dêr waard it hannelsguod
oerladen fan de karavaan yn boaten yn de haven fan Timbûktû, Kabara. Sâlt, wûn
by Awdaghust yn de Sahara en no by Taoudennit, waard ferhannele tsjin goud út de
Riken fan Gana oan de Senegal rivier (net betize mei de Republyk Gana fan no) en
letter Maly, dat wer nei Marokko brocht waard en dêr ferhannele foar pleatslike
produkten. De kombinaasje fan rykdom fan de stêd en har ûnberikberens foar
Kristlike hannelers joegen de namme Timbûktû in hast mytyske klank yn it Westen.

Tsjintwurdich is it toerisme de wichtichste ynkomstenboarne yn de stêd. Sûnt in
oantal jierren wurdt yn jannewaris it muzikale 'Festival au Désert'
organisearre, krekt bûten Timbûktû, dat besocht wurdt troch hûnderten Westerske
toeristen. De Djinguereber-moskee datearret út de 14e iuw. Yn de regio om
Timboektoe hinne wurdt weet boud, dêr't pleatslik bôle fan bakt wurdt: tagulla,
in ferneamde lekkernij yn de omkriten.

Timboektoe hat sûnt 1961 in ynternasjonale luchthaven en hat teffens in haven
foar transport oer de rivier de Niger. Der binne fierders ek no noch pistes nei
de Sahara yn it Noarden dy't fan de azalaï brûkt wurde (karavaanrûtes).



https://fy.wikipedia.org/wiki/Tiber

De Tiber (Latyn: Tiberis, Italjaansk: Tevere) is mei syn 404 kilometer lingte de
op twa nei langste rivier yn Itaalje, nei de Po en de Adige. Hy ûntstiet út twa
boarnen op de berch Fumaiolo (by Verghereto yn de Apeninen), op de grins tusken
Emilia-Romagna en Toscane), rint troch Toskane, Umbrje, Lazio en Rome nei de
Tyrreenske See, dêr't er mei twa tûken yn mûnet. De rivier hat in streamgebiet
fan sa'n 11.014 km².

Noch in oare wichtige stream mûnet yn Rome yn de Tiber: de Anio. Fierders leit
der in eilân (Isola Tiberina) yn, yn it sintrum fan Rome, tusken Trastevere en
it âlde sintrum. It oerstekplak by it eilân is wierskynlik de âldste festiging
fan de stêd.

Yn de folksmûle wurdt de Tiber ek wol de Flava, de "blonde rivier" neamd. De
Tiber wurdt swier beleste troch sedimint mat foarmet nei ferhâlding gjin grutte
delta, fanwege in sterke seestream ticht by de kust, dy't noardlik rint en in
soad slib meinimt en ek út reden fan de steile kustline en geleidlike
tektoanyske oergong.

Yn it âlde Rome waard de rivier mei in wetterlossing ferbûn, de Cloaca Maxima,
en mei in ûndergrûns net fan tunnels en oare kanalen, om it wetter oant yn it
sintrum fan de stêd te krijen. De oanlis fan moderne stiennen beskoaing waard yn
1876 mei út einset.

Oerstreamingen fan de Tiber hawwe harres dien ta it ferrin fan de skiednis. Yn
de nije tiid binne der oerstreamingen west yn 1598, 1870 en 1900.



https://fy.wikipedia.org/wiki/The_Beatles

De Beatles wie in popgroep út Liverpool. Se wurde beskôge as de meast
ynfloedrike band út de skiednis.

De moeting tusken John Lennon en Paul McCartney op 6 july 1957 wurdt beskôge as
it begjin fan de meast súksesfolle popgroep oait. John Lennon (16) spilet mei de
troch him oprjochte band de Quarry man op in festival yn Woolton, Liverpool,
dêr't Paul McCartney (15) nei hinne komt te sjen. Paul sjongt en spilet al in
soad ferskes en hy kin gitaar stimme. Hy wurdt by de groep frege. In heal jier
letter op 6 febrewaris 1958 noadet Paul syn freon George Harrison út, hy kin
noch better gitaarspylje. Se krije op it poadium de nedige ûnderfining as Johnny
and the Moondogs. Stuart Sutcliff dy’t basgitaar spilet komt mei de namme: The
Beetles. John stelt foar om fan de ee in ea te meitsjen. Dit slacht dan op beat
muzyk. Sa is de band en de namme berne.

Yn 1960 krijt de Beatles noch in nij lid. Drummer Pete Best heart der no ek by.
Se meitsje harren earste toernee troch Skotlân. De groep krijt yn 1960 danksy de
manager Allan Williams in searje optredens yn Hamburch. Fjouwer dagen foardat se
nei Dútslân gean docht Pete Best in audysje. Fan dy tiid ôf is hy de drummer. De
Beatles spylje in oantal moannen yn ferskillende gelegenheden yn Dútslân. Stuart
Sutcliffe krijt in relaasje mei Astrid Kirchherr, in fotograaf. Sy heart by in
groepke keunstners wêr't ûnder oare Klaus Voormann ek yn sit. Sy drage it hier
in it paazjemodel. Sy knipt Stuart syn hier ek sa. Astrid krijt de oare
bandleden ek sa fier om it hier ek sa dragen te gean. Drank en peppillen hâlde
de muzikanten oerein. Se wurde yn in pear moanne tiid omfoarme fan amateurs nei
profesjonele showminsken. Yn desimber giet it mis. George Harrison moat út de
klup wêr't se altyd optrede, omdat er sa jong is. Paul McCartney en Pete Best
moatte op beskuldiging fan brânstifting Dútslân ferlite. De groep giet hast
útelkoar.

Dôchs gean de Beatles troch. Yn jannewaris meie de Beatles optreden yn
Liverpool. In freon fan Pete Best, Neil Aspinall wurdt harren roadmanager en
sjauffeur fan harren buske. Nei in oantal optredens gean se wer werom nei
Dútslân. Se trede op yn Hamburch yn de Top Ten Klup. De Dútske producer Bert
Kaempfer hiert de Beatles yn as begeliedingsgroep fan de sanger Tony Sheridan.
As de Beat Brothers nimme se acht nûmers op. Yn Dútslân ferskynt it alderearste
Beatles singeltsje fan de wrâld. Mei de nûmers ‘My bonnie’ en ‘When de saints’.
De groep giet yn juny werom nei Ingelân. Stuart Sutcliff beslút om te bliuwen.
Paul McCartney giet no de basgitaar bespyljen. De Beatles meie weromkomme yn
Liverpool. Dêr wurde se hieltyd ferneamder. Op 31 augustus 1961 wurdt in Beatles
fanklub oprjochte. Brian Epstein wurdt letter yn it jier harren nije manager. Hy
komt by de Beatles troch it plaatsje dat útbrocht is yn Dútslân.

Op 1 jannewaris 1962 dogge de Beatles in audysje foar it Decca label. Mar se
krije as kommentaar dat yn groepen mei gitaren gjin takomst sit. Yn april gean
de Beatles foar in tredde searje optredens foar twa moannen nei Hamburch. Dêr
oankommen hearre se it berjocht dat harren âlde freon Stuart Sutcliffe deagong
is oan in harsenblieding. De groep is der kapot fan.

Op 6 juny dogge de Beatles audysje foar George Martin, in platenproduser. Dizze
wol it mei de groep besykje ûnder ien betingst: Pete Best moat de groep
ferlitte. Hy kin gjin maat hâlde neffens George Martin. De groep akseptearret.
De nije drummer is Ringo Starr (echte namme: Richart Starkey). De Beatles binne
no kompleet. Op 23 augustus trout John Lennon mei syn freondinne Cynthia Powell
dy't yn ferwachting is. De earste single komt út op 5 oktober 1962. Yn Ingelân
ferskynt it ferske nei trije wiken yn de hitparade. It ferske hjit: ‘Love me
do’. Se komme foar it earst op telefyzje op 7 novimber by Granada Telefyzje. It
jier wurdt ôfsletten mei in searje optredens yn de Star Club yn Hamburch.

Nei in toernee troch Skotlân yn de earste wike fan 1963 komt op 11 jannewaris de
twadde single út: ‘Please please me’. It wurdt de earste nûmer 1 hit foar de
Beatles yn Ingelân. Op 2 febrewaris begjinne de Beatles mei harren earste grutte
toernee troch Ingelân, yn it foarprogramma fan sjongster Helen Shapiro. Dan is
it tiid foar de earste Elpee. Op 11 febrewaris wurdt it nûmer 'Please please me'
opnaam op ien dei. Op 7 maart 1963 komt de earste Beatles elpee út yn Ingelân.
Dêr sil de plaat seis moannen nûmer ien stean. Yn april komt de tredde single
út: ‘From me to you’. Ek dizze single komt op nûmer ien. De Beatles krije
hieltyd mear belangstelling fan de parse. Mar ek oarsom is der belangstelling.
Paul McCartney wurdt ynterviewe troch Jane Asher, de fûnk slacht oer en se binne
jierren lang ferlove. De Beatles begjinne healwei maaie oan in toernee troch
Ingelân. Dit dogge se tegearre mei Roy Orbinson en Gerry and the Pacemakers. Op
23 augustus komt de single ‘She loves you’ út. Dit wurdt in grutte hit yn hiel
Jeropa. Dan giet it hurd mei de Beatles. Se wurde hieltyd ferneamder. Se trede
op 4 novimber op foar de queen-mother yn it Prince of Wales teater yn Linder.
John Lennon hellet alle kranten mei syn opmerking: “De minsken mei de goedkeape
plakken meie meiklappe, de rest rinkelt gewoan mei harren juwielen“. Op de dei
dat Presidint John F. Kennedy fermoarde wurdt komt yn Ingelân de twadde Beatles
elpee út mei de namme ‘With the Beatles‘. Manager Brian Epstein slút in kontrakt
ôf mei Capitol Records, dat de Beatles platen útjaan giet yn de Feriene Steaten.
De groep beslút sels pas nei de Feriene Steaten te gean as se nûmer 1 stean.

De single ‘I want to hold your hand’ komt yn jannewaris 1964 yn de Amerikaanske
Top 100 binnen. In wike letter stiet it nûmer op 1. De groep giet sa gau mooglik
nei de Feriene Steaten. De oankomst is oerweldigjend. Twa dagen letter trede se
op yn de Ed Sullivan Show. Dizze show wurdt yn it hiele lân útstjoerd. Der
sjogge dan ek 74 miljoen minsken. Yn de earste wike fan april skriuwt de band
skiednis. De earste fiif plakken yn de Amerikaanske top 100 wurde ynnaam troch
de Beatles. Dit is noch nea wer foarkaam. Yn juny begjint in echte wrâldtoernee
mei konserten yn Denemarken, Hongkong en Austraalje. Ek komme de Beatles nei
Nederlân. Flak foar de toernee stoart Ringo Starr yn. Hy wurdt ferfong troch
Jimmy Nicol. Op 6 july komt de film “A hard day’s night“ út. Hjir spylje de
bandleden in rol yn.

Op 11 febrewaris trout Ringo Starr mei Maureen Cox. In wike letter begjint de
band mei opnames foar in nije film. Dizze opnames duorje oant healwei maaie. De
groep filmet yn Tirol en op de Bahama’s. Yn july komt de film út mei de namme
Help. Ek komt de fiifde elpee ‘Help’ út. Nei in koarte toernee troch Jeropa giet
de band nei de Feriene Steaten. Dêr jouwe se in oantal ferneamde konserten lykas
it Shea Stadium konsert. Der komme mear as 56000 minsken te sjen. In moanne
letter start dêr in tekenfilmsearje op telefyzje basearre op de muzyk fan de
Beatles. Yn Ingelân krije de Beatles op Buckingham Palace in keninklike
ûnderskieding : Member of the Most Excellent Order of the British Empire (MBE).

George Harrison trout op 21 jannewaris 1966 mei Patti Boyd, dy hy twa jier
earder moete hie. De single ‘Michelle’ wurdt yn de hiele wrâld in hit. Op 1
maaie jouwe de Beatles harren lêste live konsert yn Ingelân. Yn de Feriene
Steaten komt in sammelelpee út. Op de hoes stean de Beatles yn slachtersjassen
mei stikken fleis en poppen sûnder hollen. De hoes wurdt al hiel snel ferfong.
Er komme hjir en der mear protesten. Bygelyks op De Filipinen. De Beatles wurde
hertlik wolkom hjitten yn Manilla mar as in dei letter blykt dat de band in
útnûging foar de lunch fan Imelda Marcos negeare hat wurde se hast letterlik it
lân út slein. Mar de grutste flater moat noch makke wurde. Op 31 july stiet yn
in Amerikaansk blêd in ynterview mei John Lennon. Yn dat ynterview seit hy dat
de Beatles op dit momint populêrder binne as Jezus Kristus. De Amerikanen binne
poer. Oeral wurde Beatles platen ferbrând en in soad radiostasjons ferbiede de
Beatlesplaten. Heal augustus gean se dôchs nei Amearika ta. Dit soe harren lêste
toernee wurde. By oankomst jout John Lennon in parseferklearring ôf. Hy seit
dêryn dat de útspraken net sa bedoeld wienen. Op 26 augustus 1966 wurdt yn it
Candlestick Park yn San Francisco it lêste optreden jûn. De band hat hiele oare
muzikale ideeën krigen. Dizze ideeën kinne net útfierd wurde op in poadium. De
band hâldt himsels no allinnich noch mar dwaande mei it opnimmen fan platen.

Heal febrewaris 1967 komt as foarpriuwke de single ‘Penny Lane’ út. De groep is
moannenlang yn de studio’s fan Abbey Road yn Londen oan it opnimmen. As de plaat
klear is, wurdt de wrâld der troch ferbjustere. Mear en mear wurde de Beatles
der fan fertocht dat se drugs brûke, se jouwe dit sels ek ta. As reaksje
boycottet de BBC de singles ‘A day in the life’ en ‘Lucy in the Sky with
Diamonds’. Dit fanwege de begjinletters. In primeur is op 25 juny, wannear't se
de single ‘All you need is love’ yn in telefyzjeprogramma wrâldwiid
presintearje. Op it hichtepunt fan harren rom, slacht it needlot ta. Yn in
meditaasjewykein yn Wales, by de Yndiaaske Goeroe Maharishi Mahesh yogi, krije
se te hearren dat manager Brian Epstein dea yn syn flat fûn is. Syn dea is in
gefolch fan te folle sliepmiddels yn kombinaasje mei alkohol. Paul McCartney wit
de oaren te oertsjûgjen om sa gau mooglik wer oan it wurk te gean om sa gau
mooglik oer it ferlies hinne te kommen. Hy komt mei it idee om in telefyzjefilm
te meitsjen mei de namme Magical Mystery tour. Se gean mei de bus troch hiel
Ingelân hinne en tuskentroch nimme se yn de studio de ferskes op dy der by
hearre. Op Twadde Krystdei stjoert de BBC de film út. De parse lit de folgjende
dei neat heel fan de film. De band giet foar trije moannen nei Rishikesh yn
Yndia om harsels yn it haadkertier fan de Maharishi fierder te ferdjipjen yn
meditaasjetechniken. Ringo Starr hâldt der nei in pear wiken wer mei op krektas
Paul McCartney. Yn maart skoart de groep in nûmer 1 hit my ‘Lady Maddonna” en
letter mei ‘Hey Jude”.

De Beatles falle hieltyd mear útelkoar. Under it opnimmen fan de nijste elpee
hat Paul McCartney himsels opsteld as lieder fan de groep. Hjirmei kaam er op it
sear fan John Lennon as oprjochter fan de band. John Lennon sleepte syn nije
leafde oeral mei hinne. De Japanske Yoko Ono gie sels mei de studio’s yn. Dat
waard net troch alle oare bandleden wurdearre. Der komt dan ek spul fan. Ringo
Starr ferlit lilk de studio. In pear dagen letter wurdt de rûzje wer bylein.
John en Yoko bliuwe yn it nijs kommen. Se wurde troch de plysje oppakt omdat se
hennep by harren hawwe. Mar it meast skokkende foar dy tiid wie de nije hoes fan
de elpee, fan de twa. Se stienen neaken op de foarkant.

Paul McCartney liet himsels net kenne en woe graach oan it wurk. Hy woe wer
optrede. Hy hie as idee dat der kameras en bânrekorders mei moasten by de
tariedings. Dit wie efterôf gjin goed idee. Op de bân stiet hoe't de spanning te
snijen is. En der is in soad spul, benammen tusken George Harrison en Paul
McCartney. Mar troch de muzikale en mentale steun fan Billy Preston komt it
dôchs noch ta in optreden, 30 jannewaris 1969 op it dak fan it Apple gebou.
Dêrnei gean de Beatles harren eigen paad. Ringo Star spilet yn in film, Paul
trout mei Linda Eastman, John en Yoko trouwe op 20 maart. By harren houliksreis
dogge se ek Amsterdam oan. Dêr hâlde se harren ‘Bed Peace’ aksje yn it Hilton
hotel. Se lizze in wike op bêd as in fredesdemonstraasje. Undertusken bliuwt de
Beatles muzyk skoaren mei de single ‘Get Back’.

De Beatles komme noch ien kear byelkoar. Se wolle noch ien kear in plaat
útbringe. Dy komt ein septimber út mei de namme ‘Abbey Road’. De plaat einiget
mei it ferske ‘The End’. John Lennon kundiget yntern oan dat er stopje wol. Mar
it nijs wurdt stilhâlden. Yn septimber 1969 hawwe se noch ien fotosesje hân.
Dêrnei is de groep nea wer byinoar sjoen.

De Beatles gean harren eigen paad. Ringo Starr jout syn earste solo elpee út.
Paul McCartney begjint syn eigen muzykproduksje maatskippij en bringt syn earste
solo-elpee út. Yn de hoes sit in sels ôfnommen ynterview wêryn hy seit dat de
Beatles útelkoar binne. Paul: ‘I didn't leave the Beatles. The Beatles have left
The Beatles, but no one wants to be the first to admit it’.

Yn de jierren santich wurdt meardere kearen besocht om de groep wer byelkoar te
krijen. Mar echt slagje wol dit net. It hâldt hielendal op as John Lennon
fermoarde wurdt troch Mark Davids Chapman op 8 desimber 1980 foar syn hûs. Op 29
novimber 2001 stjert George Harrison oan de gefolgen fan kanker.



https://fy.wikipedia.org/wiki/Talmoed

De Talmoed, yn it Hebriuwsk: תַּלְמוּד, Ṯalmūd, wat "Underrjocht" betsjut, is
ien fan 'e wichtichste religieuze teksten fan it rabbinale joadendom, dy't yn dy
sin inkeld ûnderdocht foar de Torah. It is de skriftlike fêstlizzing fan 'e
Mûnlinge Torah, besteande út 'e tradysjonele ynterpretaasjes en beklammings fan
'e skreaune Torah dy't iuwenlang fan generaasje op generaasje oerlevere binne
ûnder de joadske skriftlearden.

De Talmoed wurdt ek wol oantsjut as Šas, wat in ôfkoarting is fan šiša sedarīm,
dat "seis oarders" betsjut en ferwiist nei de seisfâlde yndieling fan 'e âlde
Mûnlinge Torah.

Der besteane twa Talmoeds, dy't parallel gearstald binne yn 'e beide sintra fan
joadske leardheid, Jeruzalim en Babyloanje. De Jeruzalimske Talmoed of Ṯalmūd
Yěrušalmi stammet út 'e fjirde iuw f.Kr. wylst de Babyloanyske Tamoed of Ṯalmūd
Bavli om 500 f.Kr. hinne ûntstien is, hoewol't er oant fier yn 'e hellenistyske
tiid bewurke en redigearre waard. As men it oer dé Talmoed hat, wurdt de
Babyloanyske Talmoed bedoeld, of it moat oars oanjûn wurde.

De Talmoed is opboud út twa dielen, de Mishnah, de earste skreaune kompilaasje
fan 'e mûnlinge wet fan it joadendom, dy't om it jier 200 (n.Kr.) syn
hjoeddeiske foarm krige, en de Gemara, in beljochting fan 'e Mishnah en besibbe
wurken, dêr't om 500 hinne de lêste hân oan lein waard. De termen Talmoed en
Gemara wurde gauris trochinoar brûkt. Mei-inoar besteane de Mishnah en de Gemara
út 63 traktaten mei in totale lingte fan mear as 6200 siden.

De Talmoed is skreaun yn it Hebriuwsk en it Arameesk en der binne de mienings
fan tûzenen rabbinen yn fêstlein oangeande de religieuze wet, etyk, filosofy,
seden en pligen, skiednis, teology, folkswiisheden en in ferskaat oan oare
ûnderwerpen. De Talmoed foarmet de basis fan 'e hiele rabbinale wet en wurdt
oates en toates oanhelle yn rabbinale literatuer.



https://fy.wikipedia.org/wiki/Tadzjikistan

Tadzjikistan (Тоҷикистон) is in lân yn Sintraal-Aazje, de haadstêd is Dûsjanbe.
It makke ûnderdiel fan de 't Sowjet-Uny foardat it yn 1991 útinoar foel.

Tadzjikistan is in útsûnderlik bercheftich lân, dat foar 90% op in hichte leit
boppe de 1.000 meter. Sawat de hiele befolking wennet yn de smelle dalen. Yn it
súdeasten leit it Pamirberchtme mei in oerflakte fan 64.000 km². De rige bergen
yn it westen heare by de Pik Ismail Somony, (eartiids de Pik Kommunisme, 7945
meter) en de Pik Lenina (7134 meter).

De haadstêd Dûsjanbe leit yn it westen fan it lân op de súdlike skeanten fan it
Hisorberchtme dat it streamgebiet fan de Amu Darja skiedet fan dat fan Syr
Darja. Sawat hiel Tadzjikistan wettert ôf op de Amu Darja, dy't tegearre mei de
Panj de grins foarmet mei Afganistan.

De omkriten, dy't al sûnt de 1e millenium f.Kr. bewenne wie, hearde oant-en-mei
de 9e iuw by de grutte riken fan de Perzen, Griken, Masedoanjers en Arabieren.
Nei iuwenlange oerhearsking troch Mongoalen en Oezbeken kaam it noarden fan
Tsjadikistan om 1870 ûnder ynfloed fan Ruslân. Yn 1918 waard it diel fan de
Sowjet-Republyk Turkestan en sûnt 1929 as apart dielrepublyk. Mei it útinoar
fallen fan de Sowjet-Uny yn 1991 waard it in selsstannige steat.

Fuort nei de ûnôfhinklikheid bruts in etnysk konflikt út regio's (provinsjes)
Chodzjand en Kulob mei de regio Qurghonteppa dat harren útwreide ta in
boargerkriich tusken de Islamisten en de regearing fan ûnder Emomalii Rachmon.
It konflikt einige yn 1997 doe't de islamisten yn de regearing opnommen waard.

It grutste diel fan de befolking bestiet út etnyske Tadzjiken, in Perzysk folk,
de Oezbeken foarme yn it lân in grutte minderheid. Fierders wenje yn
Tadzjikistan ek noch Russen, dy't it lân yn grutte tallen ferlitten hawwe ûnder
de boargeroarloch.

De taal fan de Tadzjieken is it Perzysk, dat ek de offisjele taal is fan Iran en
Afganistan. It Perzysk wurdt yn Tadzjikistan mei it syrillyske alfabet skreaun
en betiden ek wol Tadzjiky-Perzysk neamd.

De Tadzjiken hawwe mei de Oezbeken de soennityske islam mien. Under de leauwige
Russen is de Eastersk-Ortodokse Tsjerke de grutste godstsjinst.



https://fy.wikipedia.org/wiki/Sumatra

Sumatra (of Sumatera) is it op fiif nei grutste eilân op de wrâld (likernôch
470.000 km²) en heart by Yndoneezje.

Súdeastlik fan Sumatra leit it eilân Java dat skieden wurdt troch de
Soendastrjitte. It skiereiân Malakka leit noardlik, skieden troch de Strjitte
fan Malakka. Eastlik leit Kalimantan (it Yndonesyske diel fan Borneo), oan de
oerkant fan de Strjitte Karimata. Westlik fan it eilân leit de Yndyske Oseaan.

It Barisan-berchtme foarmet de rêchbonke fan it eilân. It rint rûchwei fan it
noardeasten nei it súdeasten en krúst likernôch yn it midden de ekwator (de
evener). De binnenlannen fan it eilân wurde dominearre troch twa geografyske
regio's: it Barisanberchtme yn it westen en moerasflakten yn it easten. It eilân
foarmet ûnderdiel fan de Soendabôge, in 6000 kilometer lange eilânnerige fan de
Andamanen ôf oan de Molukken.

De regio tankt har fruchtbere boaiem en prachtige natuer oan de fulkanyske
aktiviteit, bygelyks om de Tobamar. Der wurde ek goud en stienkoal fûn.

Nei it easten hawwe de grutte rivieren ôfsettings fan de bergen weifiert, yn it
leechlân lizze no sompen. Nettsjinsteande de lytse fruchtberens fan it lân hat
it gebiet grutte ekonomyske wearde foar Yndoneezje troch oalje fan "boppen en
ûnder de grûn", nammentlik palmoalje en ierdoalje.

Eartiids woe Sumatra foar it grutste part tropysk reinwâld dêr't in ferskaat oan
dieren libben. Der kamen onder andere Orang oetans, tapirs en Sumatraanske
tigers foar, en inkele unike plantesoarten as de rafflesia. Lykwols bedrige
ekonomyske belangen tegearre mei korrupsje en yllegale houtkap it reinwâld slim.
Sels beskerme gebieten binne net folslein feilich.

Sumatra is net bot tichtbefolke (45 miljoen ynwenners yn in gebiet like grute as
Sweden). De tichtstbefolke regio's fan it eilân binne parten fan Noard-Sumatra
en de sintrale heechlannen fan West-Sumatra. De grutste urbane sintra binne
Medan en Palembang.

De westkust fan Sumatra wurdt benammen bewenne troch de Minangkabau, de
heechlannen yn Noard-Sumatra troch de Batak en de meast noardlike kust Asehers.
Yn de steedlike sintra komme ek minderheden foar fan etnyske Sinezen.

Meastepart fan de Sumatranen is Moslim. De Batak binne meastentiids
Protestantske Kristenen, fral troch Nederlânske en Dútske ynfloed. In lyts part
fan de befolking is Hindû, Boedist of Katolyk.

De befolking is gruttendiels Maleisk en besteane út ferskillende kloften, mei
ûngefear 52 ferskillende talen. In protte fan dy befolkskloften diele lykwols
deselde tradysjes en de talen binne hiel bot besibbe oan elkoar (alhoewol't
meastentiids net ûnderling fersteanber).

Maleisk sprekkende folken domineare de eastkust fan Sumatra, wylst de westkust
fral oerhearske wurdt troch folken mei oan Maleisk besibbe talen, as Lampung en
Minangkabaus.



https://fy.wikipedia.org/wiki/Sturt

In sturt is in nei efteren, nei ûnderen of nei boppen ta (ôfhinklik fan 'e
lichemshâlding) útstykjend lichemsdiel fuort boppe de anus, dat foarkomt by in
protte bisten. De anatomy en de uterlike skaaimerken fan sturten fariëarje tige
by tige. Ferbân hâldend mei de opbou fan 'e rest fan it lichem en it biotoop
wêryn't it oangeande bist foarkomt, kinne sturten adaptearre wêze foar
utilitêre, definsive en/of sosjale doelen.

By in plomsturt (sa't bgl. iikhoarntsjes dy hawwe) stiet it hier wiid útinoar,
wat de sturt in dûnzich oansjen jout, sadat der in skerm-effekt ûntstiet. In
wipsturt is folle behindiger, en wurdt fanwegen syn synjaalfunksje (lykas by
harteftigen) soms ek wol in "flagge" neamd. In ringsturt is lang en fertoant yn
'e behierring kleure ringen, sa't dat by de ringsturtmaky, de waskbear en de
lytse panda it gefal is. In pronksturt, sa't in protte fûgels hawwe (lykas de
pau en de fazant), is eins net in anatomyske sturt, mar in ûnderdiel fan it
fearreklaad. In grypsturt, ta einbeslút, is in sturt dy't tige sterk en
beweeglik is, en dêr't bisten (lykas in protte soarten apen) har by it klimmen
yn 'e beammen mei fêsthâlde kinne oan tûken.

In protte bisten dy't fan natuere yn beammen klimme, brûke har sturt om it
lykwicht te hâlden, net inkeld by it klimmen mar faak ek by it springen fan beam
nei beam. By sokke soarten hat de sturt him gauris ûntwikkele ta in grypsturt,
wêrby't se har mei it útein fêsthâlde kinne. Fierders kinne sturten ek brûkt
wurde ta stipe fan it lichem as in bist him op 'e efterpoaten oprjochtet
(wêrby't de sturt dus in soarte fan trijepoat foarmet mei de efterpoaten). Dit
komt bgl. foar by kangoeroes, stôksturtsjes en ferskate soarten kjifdieren.

Bisten dy't yn groepen libje, brûke de sturt faak om mei te kommunisearjen; sa
jouwe in protte harteftigen der in alaarmsynjaal mei, wylst hûnen dermei slane
om blidens mei oan te jaan, en katten de sturt grou meitsjen troch it hier
oerein te setten om agresje oan te jaan. De fearresturten fan fûgels wurde foar
it meastepart brûkt as roer by it fleanen, mar by guon soarten (lykas de pau of
de paradysfûgel) hawwe se har by de mantsjes ûntjûn ta in pronksturt dy't mear
swierrichheden as help opsmyt by it fleanen of sweven, en inkeld bedoeld is om
yn 'e peartiid wyfkes te ymponearjen.

Ek wurde sturten wol brûkt as wapen. Sa kinne krokkedillen en faranen, mar ek
kangoeroes, har sturt as in gefaarlik slachwapen ynsette, wylst der by
skorpioenen in gifstikel oan 'e útein sit dêr't se har proaien mei deadzje en
harsels mei ferdigenje. In lichtere foarm fan dit gebrûk as wapen komt foar by
kij en hynders, dy't troch mei de sturt te slaan miggen en oar bitend ûnrant
besykje te ferjeien. By slangen is de sturt mar kwealk fan it lichem te
ûnderskieden en wurdt er ornaris brûkt foar fuortbeweging, mar rattelslangen
hawwe in stikmannich losse hûdrattels oan 'e útein fan 'e sturt dêr't se mei
rattelje om te warskôgjen as se har bedrige fiele.

De minske hat allinne mar in rudimintêre sturt, de nutteleas wurden sturtbonke,
ek wol bekend as de stút of steupert.



https://fy.wikipedia.org/wiki/Sowjetuny

De Sovjet-Uny waard opgerjochte yn 1922, nei de Russyske revolúsje. De offisjele
namme wie Uny fan Sosjalistyske Sovjetrepubliken , ôfkoarte as USSR, yn it
Russysk en mei Syrillysk alfabet wie dat СССР (sprek út as SSSR). Yn 1991 waard
de uny ûntbûn en krigen alle 15 republiken fan'e âlde Sovjet-Uny ûnôhinkelikens.

De idelogyske begjinsels dy't de bases foarme fan ynlânske en bútenlânske
polityk fan'e Sovjet-Uny en fan it sosjaal-ekonomyske systeem fan it ryk, waard
it Marksisme, in wichtige streaming fan it kommunisme. Neffens dy ideology wie
it stribjen fia in perfekt sosjalistysk systeem in kommunistyske heilsteat te
wurden. Njonken dat soe de Sovjet-Uny bydrage oan de wrâldrevolúsje dêr't it
Marksisme fan útgiet. Lenin soarge yn de Sovjet-Uny foar in polityk-ekonomysk
systeem wat op dy Marksistyske ideology oanslute moast, it Leninisme.

Ut it bolsjewistyske folksleger fan de Russyske Revolúsje groeide letter it
Reade Leger. It Reade Leger (nei nammeferoaring yn 1946: Sovjet-leger) omfieme
de lânmacht, loftmacht, loftferdigening (fan 1948 ôf) en de Strategyske
Rakettroepen (fan 1960 ôf). It Reade Leger foarme mei de Sovjet-marine de
definsje fan de Sovjet-Uny.



https://fy.wikipedia.org/wiki/Sowjet-Uny

De Sovjet-Uny waard opgerjochte yn 1922, nei de Russyske revolúsje. De offisjele
namme wie Uny fan Sosjalistyske Sovjetrepubliken , ôfkoarte as USSR, yn it
Russysk en mei Syrillysk alfabet wie dat СССР (sprek út as SSSR). Yn 1991 waard
de uny ûntbûn en krigen alle 15 republiken fan'e âlde Sovjet-Uny ûnôhinkelikens.

De idelogyske begjinsels dy't de bases foarme fan ynlânske en bútenlânske
polityk fan'e Sovjet-Uny en fan it sosjaal-ekonomyske systeem fan it ryk, waard
it Marksisme, in wichtige streaming fan it kommunisme. Neffens dy ideology wie
it stribjen fia in perfekt sosjalistysk systeem in kommunistyske heilsteat te
wurden. Njonken dat soe de Sovjet-Uny bydrage oan de wrâldrevolúsje dêr't it
Marksisme fan útgiet. Lenin soarge yn de Sovjet-Uny foar in polityk-ekonomysk
systeem wat op dy Marksistyske ideology oanslute moast, it Leninisme.

Ut it bolsjewistyske folksleger fan de Russyske Revolúsje groeide letter it
Reade Leger. It Reade Leger (nei nammeferoaring yn 1946: Sovjet-leger) omfieme
de lânmacht, loftmacht, loftferdigening (fan 1948 ôf) en de Strategyske
Rakettroepen (fan 1960 ôf). It Reade Leger foarme mei de Sovjet-marine de
definsje fan de Sovjet-Uny.



https://fy.wikipedia.org/wiki/Slangen

Slangen (Serpentes) is in groep fan oan hagedissen besibbe reptilen dy't ta de
oarder fan de skobreptilen (Squamata) hearre. Alle soarten hawwe in nei
ferhâlding tige lang en tin lichem en gjin lea. Slangen binne dúdlik te
ûnderskieden fan alle oare bisten en de measte oare reptilen as
krokkedileftigen, skyldpodden en brêgehagedissen. Mei guon groepen fan
hagedissen is it ûnderskied net sa dúdlik.

Der besteane sa'n 3150 ferskate soarten slangen, wêrfan't ûngefear 15%
fergiftich is. Slangen bewege har altiten op it liif en de hûd is hielendal
bedutsen mei skobben. Oare typyske skaaimerken binne it ûntbrekken fan
beweechbere Eachlidden en de oanpaste peargewize organen as de longen en de
nieren.

Slangen komme hast rûnom op de wrâld foar en ferskate soarten libje yn
útienrinnende habitats. Meidat se kâldbloedich binne, libje de measte soarten yn
waarmere streken. In oantal soarten is oanpast oan it libjen yn ekstreem drûge
omjouwings, lykas woastinen. Der binne lykwols ek slangen dy't ûndergrûnsk libje
en in soad grave of krekt oanpast binne oan in libben yn wetterige miljeus as
rivieren, marren en de see.

Slangen binne troch harren lang ûnbegrepen libbenswize en gersach en harren
ûnderstelde, mar faak oerskatte giftichheid in symboal fan it kwea. Yn de bibel
dûkt de slange sels op as in fertsjintwurdier fan de duvel yn it ferhaal fan
Adam en Eva.



https://fy.wikipedia.org/wiki/Skouder

It skouder is yn 'e minsklike anatomy it diel fan it lichem dat de hals en it
boarst ferbynt mei de boppe-earm. It wurdt opmakke troch trije bonken: de
skouderbonke (Nederlânsk: sleutelbeen, Latyn: clavicula), it skouderblêd
(scapula) en de kop fan 'e boppe-earmbonke (humerus), mei dêropta ferskate
spieren en sinen (pezen). It gearkommen fan 'e trije neamde bonken foarmet it
skoudergewricht (articulus humeri of articulus glenohumeralis), al wurdt mei dy
oantsjutting yn 'e regel inkeld ferwiisd nei it gearkommen fan 'e kop fan 'e
boppe-earmbonke (caput humeri) mei it potsje dat fêstsit oan it skouderblêd
(cavitas glenoides of fossa glenoides).

Dit gewricht hat de foarm en funksje fan in kûgelgewricht, wat sizze wol dat de
earm om trije ferskillende draai-assen beweegd wurde kin. Dy
bewegingsmooglikheden wurde noch fergrutte troch de skoudergurdle, dy't bestiet
út 'e ferbining tusken it skouderblêd en de skouderbonke. De skoudergurdle rêst
fia it gewricht tusken dy beide bonken (sternum) op it boarst (thorax). De
grutte beweeglikheid fan it skoudergewricht wurket lykwols yn it neidiel fan 'e
saneamde gewrichtsstabiliteit, en wat yn it medysk jargon "skouderlúksaasjes"
neamd wurde (it út it potsje of út it lid reitsjen fan it skouder) komt dan ek
frij faak foar. De meast algemiene lúksaasje is dy nei foarren ta, om't it
skoudergewricht oan 'e foarkant mar kwealk troch gewrichtsbannen ûnderstipe
wurdt. It wichtichste lichemsdiel dat derfoar soargje moat dat de kop en it
potsje byinoar bliuwe, is by it skoudergewricht it saneamde "spier-sinemansjet",
better bekend as de rotatorcuffspieren.



https://fy.wikipedia.org/wiki/Sirillyske_alfabet

It Sirillyske alfabet (Russysk: кириллица, kirillitsa) is in alfabet wêrmei't
seis Slavyske talen skreaun wurde: Russysk, Oekraynsk, Wyt-Russysk, Servysk,
Masedoanysk en Bulgaarsk. Troch de ynfloed fan de Russen wurdt it Sirillyske
alfabet ek brûkt foar net-Slavyske talen lykas it Kazaksk en Tataarsk (Turkske
talen), it Oedmoertsk (in Finoegryske taal) en it Mongoalsk.

Kyrillos en Metodius makken yn de 9e iuw it Glagolityske skrift omdat it Grykske
alfabet net foldie foar de Slavyske talen. Wa't it Sirillyske alfabet makke hat
is net wis. It Sirillyske alfabet ferwiist wol nei Kyrillos, mar neffens
akademisy ûntstie it alfabet healwei de 10e iuw yn it easten fan Bulgarije.
Dêrom kin it neffens dy akademisy net sa wêze dat Kyrillos de betinker fan it
Sirillyske alfabet is. It Grykske alfabet waard wol as basis brûkt foar it
Sirillyske alfabet. Lûden dy't it Gryksk net hie, krigen spesjaal omtinken yn it
Glagolityske en Sirillyske alfabet.

De ъ en ь wurde as lêstekens brûkt, respektivelik in hurd teken en in sêft
teken.



https://fy.wikipedia.org/wiki/Sint-Pierre_en_Miquelon

Sint-Pierre en Miquelon (Frânsk: Saint-Pierre et Miquelon, útspr.: [sɛ̃:'pjɛ:ʁ e
mi'klõ]) is in selsbestjoerend oerseesk gebietsdiel fan Frankryk mei de status
fan in oerseeske kollektiviteit. It gebiet bestiet út acht lytse eilantsjes yn
'e noardlike Atlantyske Oseaan foar de Kanadeeske kust fan Nijfûnlân, dy't alles
binne dat noch restearret fan it ienris sa grutte Frânske koloniale ryk yn
Noard-Amearika. Sint-Pierre en Miquelon hie neffens de folkstelling fan 2011
krapoan 6.100 ynwenners.

It eilân Sint-Pierre is ferneamd nei de apostel Petrus, dy't de beskermhillige
fan 'e fiskerslju is. De namme fan it eilân Miquelon giet wierskynlik werom op
Mikelon, de Baskyske foarm fan 'e namme Michaël, dy't letter in Frânske
stavering krigen hat mei "qu" ynstee fan in "k". De namme fan it eilantsje of
skiereilantsje Langlade is nei't it skynt in ferbastering fan l'Île à Anglais,
Frânsk foar "Ingelsmaneilân".

Sint-Pierre en Miquelon hat in oerflak fan 242 km², dat frijwol hielendal út lân
bestiet, mei in te ferwaarleazgjen stikje wetter derby. It gebiet omfiemet yn
totaal acht eilantsjes, wêrfan't mar twa bewenne binne, wylst de oare seis net
mear as keale rotsen binne dy't boppe de weagen útstekke. De arsjipel leit yn 'e
noardlike Atlantyske Oseaan, yn 'e midden fan 'e Grand Banks, op 3.819 km fan 'e
stêd Brest, it neiste diel fan Jeropeesk Frankryk, mar net mear as 25 km besuden
it Burinskiereilân fan it Kanadeeske Nijfûnlân.

De haadeilannen Sint-Pierre en Miquelon besteane út rotsgrûn mei yn it binnenlân
in laachje fean deroerhinne, dy't fan 'e see ôfskaat wurde troch steile
rotskusten. Sint-Pierre, mei in oerflak fan 26 km², hat fierwei de measte
ynwenners. Op dit eilân leit it haadplak fan it gebiet, dat ek fan Saint-Pierre
hjit, en dat it bestjoerlike en kommersjele sintrum fan 'e arsjipel is. It oare
bewenne eilân, Miquelon-Langlade, bestiet feitliks út twa eilannen, Miquelon,
mei in oerflak fan 110 km², en Langlade, dat 91 km² grut is. De beide eilannen
wurde ferbûn troch it Langlade-dún (Dune de Langlade), in 10 km lange lâningte
fan troch de see opsmiten sân. Yn 'e achttjinde iuw waard it dún by in stoarm
fuortslein, sadat Miquelon en Langlade faninoar skaat waarden, mar de natuerlike
seestreamings yn it gebiet bouden de lâningte oer in perioade fan tweintich of
tritich jier wer op 'e nij oan. De see tusken Langlade en Sint-Pierre stie oant
likernôch 1900 bekend as de "Mûle fan 'e Hel" (Gueule d'Enfer), fanwegen de mear
as 600 skipbrekken dy't dêr troch de jierren plakfûn hiene.

Lange tiid bestie der deilisskip tusken Frankryk en Kanada oer de eksklusive
ekonomyske sône dy't de Frânsen foar de eilannen hawwe woene. Behalven
fiskerijrjochten op 'e Grand Banks stiene der ek mooglik oalje- en gasreserves
op it spul. Uteinlik wiisde in arbitraazjekommisje yn 1992 oan Frankryk in
eksklusive ekonomyske sône ta fan 12.348 km², al wie dat mar in fearn fan it
gebiet dat de Frânsen hawwe wollen hiene.

Oarspronklik wiene de haadeilannen beboske, mar de beammen binne al lang lyn
kappe foar branje. No groeie der inkeld noch taksis- en jeneverbeibeammen, dy't
troch it ûngeunstige klimaat sa yn har groei beknotte binne dat se eins mear wei
hawwe fan strewelleguod. Op it mêd fan fauna hawwe de eilannen benammen
seefûgels en seehûnen by 't folop. Elts jier swimme walfisken by de eilannen
lâns op harren trektocht nei Grienlân ta. Op Langlade hat men fossilen fan
trilobiten oantroffen.

Op Sint-Pierre binne foarwerpen fûn dy't tsjutte op lânseigen bewenning, mar
doe't de earste Jeropeänen de eilannen yn 'e sechstjinde iuw berikten, libbe der
nimmen. Sint-Pierre en Miquelon waarden op 21 oktober 1520 ûntdutsen troch de
Portegeeske ûntdekkingsreizger João Álvares Fagundes, dy't se de namme "Eilannen
fan 'e Alvetûzen Fammen" joech, nei de kammeraatskes fan 'e hillige Ursula, wa
har feestdei it wie. Yn 1536 waarden se troch de ûntdekkingsreizger Jacques
Cartier yn besit nommen út namme fan 'e Frânske Kroan. Hoewol't de eilannen yn
'e sechstjinde en santjinde iuw geregeldwei oandien waarden troch de
Mikmak-Yndianen út Nij-Skotlân en Nijfûnlân en troch Jeropeeske fiskerslju út
Bretanje en Baskelân wei, waarden se pas yn 'e twadde helte fan 'e santjinde iuw
foar it earst kolonisearre. Yn 1670 waarden der 4 permaninte bewenners teld, en
yn 1691 22.

Yn 1670 waarden Sint-Pierre en Miquelon ûnderdiel fan 'e Frânske koloanje
Nij-Frankryk, dy't grutte dielen fan it Noardamerikaanske fêstelân besloech. Oan
it begjin fan 'e achttjinde iuw wiene de eilannen lykwols wer ûntfolke rekke, en
by de Frede fan Utert, yn 1713, stie Frankryk se ôf oan 'e Britten. Dy makken se
ûnderdiel fan harren koloanje Nijfûnlân, en dat bleaune se oant 1763, doe't de
Frede fan Parys net allinne in ein makke oan 'e Sânjierrige Oarloch yn Jeropa,
mar ek de oanhâldende Frânsk-Britske striid om 'e koloniale hegemony yn
Noard-Amearika einlings en te'n lêsten besljochte. Under de betingsten fan dat
fredesferdrach moast Frankryk al syn besittings op it Noardamerikaanske fêstelân
opjaan, mar krige it dêr Sint-Pierre en Miquelon foar werom.

De eilannen waard lykwols gjin frede gund, want eltse kear as Frankryk en
Grut-Brittanje slaande deilis rekken, wiene Sint-Pierre en Miquelon dêr de dupe
fan. Under de Amerikaanske Unôfhinklikheidsoarloch, wêrby't de Frânsen aktyf de
Feriene Steaten stipen, foelen Britske troepen yn 1778 Sint-Pierre en Miquelon
binnen en baarnden der alles plat. De hiele befolking fan 2.000 minsken waard
oersee nei Frankryk deportearre. Tsjin 'e 1780-er jierren wennen der lykwols
alwer tusken de 1.000 en 1.500 lju op 'e eilannen, mar yn 1793, ûnder de
Oarloggen fan de Frânske Revolúsje foelen de Britten de koloanje fannijs binnen,
en wer waard de hiele befolking weromstjoerd nei Frankryk. Dêrnei waard der
besocht en stiftsje op 'e eilannen in Britske koloanje, mar dy waard yn 1796
platbaarnd doe't Frânske troepen de eilannen weroveren. Under de betingsten fan
'e Frede fan Amiens joech Grut-Brittanje yn 1802 Sint-Pierre en Miquelon formeel
werom oan Frankryk, mar doe't de oarloch in jier letter ferfette waard, kamen de
eilannen wer ûnder in Britske besetting. Yn 1814, oan 'e ein fan 'e
Napoleontyske Oarloggen, krige Frankryk it gebiet op 'e nij formeel werom, mar
ûnder de Hûndert Dagen fan Napoleon, yn 1815, waarden se alwer beset.

Uteinlik wikselen de eilannen yn 1816 foar de lêste kear fan eigner, doe't de
Britten se wer weromjoegen. Tsjin dy tiid stie der yn 'e hiele koloanje gjin
stien mear op in oaren, en moast alles der folslein werboud wurde. De kolonisten
dy't dy drege put op har namen, wiene benammentlik Basken, Bretonnen en
Normandiërs, en de flaggen fan dy trije folken binne noch altyd werom te finen
yn 'e hjoeddeistige flagge fan Sint-Pierre en Miquelon, fan boppen nei ûnderen
by de stôkkant lâns. Teffens wiene der guon lju dy't oerkamen út Nijfûnlân om
har by de kolonisten te jaan. Tsjin 'e midden fan 'e njoggentjinde iuw brocht de
fiskerij de koloanje in beskate wolfeart.

Yn 'e iere tweintichste iuw rekke de fiskerij, en dêrmei de hiele ekonomy fan
Sint-Pierre en Miquelon, lykwols yn it ûnleech, mei grutskalige emigraasje nei
de Kanadeeske provinsjes Nij-Skotlân en Kebek as gefolch. De tsjinstplicht fan
alle sûne jongemannen ûnder de Earste Wrâldoarloch, dy't de fiskerij frijwol
ûnmooglik makke, brocht de ekonomy in noch gruttere slach ta. Likernôch 400
manlju út 'e koloanje tsjinnen oan it Westfront, wêrfan't sa'n 25% sneuvele.
Smokkeljen hie altyd al wichtich west foar de ekonomy fan 'e eilannen, mar nei
de Earste Wrâldoarloch, doe't de Feriene Steaten de drûchlizzing ynfierden, naam
it reuseftige foarmen oan. Yn 1931 allinnich al soene Sint-Pierre en Miquelon
6.871.550 liter Kanadeeske whiskey ymportearre hawwe, dy't fan 'e eilannen ôf de
Feriene Steaten binnenslûke waard. De ein fan 'e drûchlizzing, yn 1933, stoarte
de koloanje dan ek yn in djippe ekonomyske krisis.

Under de Twadde Wrâldoarloch stipen de measte ynwenners fan Sint-Pierre en
Miquelon nei de Fal fan Frankryk, yn 1940, de Frije Frânsen fan generaal Charles
de Gaulle. It koloniale bestjoer wie lykwols op 'e hân fan it kollaborearjende
Vichy-rezjym. Nettsjinsteande de wjerstân tsjin sa'n yngripen fan 'e Feriene
Steaten besleat De Gaulle de macht yn 'e koloanje oer te nimmen, wat barde by in
bloedleaze steatsgreep op Earste Krystdei 1941. It Amerikaanske regear reägearre
furieus, en it ynsidint late ta in duorjend wantrouwen tusken De Gaulle en
presidint Franklin D. Roosevelt. By in folksriedplachting op Twadde Krystdei die
lykwols bliken dat de befolking fan Sint-Pierre en Miquelon yn oerweldigjende
mearderheid efter de steatsgreep stie.

Nei ôfrin fan 'e Twadde Wrâldoarloch waarden de eilannen yn 1946 omfoarme fan in
koloanje ta in oerseesk territoarium. Yn 1958, ûnder de perioade fan Frânske
dekolonisaasje, waard der op Sint-Pierre en Miquelon in referindum holden oer de
fraach wat der mei de eilannen barre moast. De ynwenners koene kieze út
folsleine yntegraasje yn Frankryk, de oprjochting fan in autonome steat binnen
de Frânske Mienskip, of hanthavening fan 'e status quo as in oerseesk
territoarium. It elektoraat keas foar dy lêste opsje.

Sint-Pierre en Miquelon wie fan 1763 ôf in Frânske koloanje oant it yn 1946 in
oerseesk territoarium waard. Yn 1976 krige it de status fan oerseesk
departemint, en yn 1985 dy fan territoriale kollektiviteit. Sûnt maart 2003 is
it in oerseeske kollektiviteit (collectivité d'outre-mer), mei in spesjaal
statút. It gebiet is ferdield yn twa gemeenten: Saint-Pierre en
Miquelon-Langlade. Oant 1945, doe't dat opnommen waard yn Saint-Pierre, foarme
it eilantsje Isle-aux-Marins in trêde gemeente.

Sint-Pierre en Miquelon genietsje in beskate mjitte fan selsbestjoer oangeande
saken as ûnderwiis, wolwêzen en kultuer, mar ek op it mêd fan belestingen,
aksynzen en dûane. De eilannen wurde datoangeande bestjoerd troch in
territoriaal regear, dat keazen wurdt út it territoriale parlemint (de Conseil
Territorial). Dat parlemint hat 19 leden, 15 út 'e gemeente Saint-Pierre en 4 út
Miquelon-Langlade. It Frânske regear stelt de pleatslike prefekt oan, dy't oer
saken as justysje en oarderhanthavening giet, en dy't ûnder it statút fan 1985
ek tafersjoch hâldt op it bestjoer fan 'e eilannen. It regear fan Frankryk is
ferantwurdlik foar de definsje fan it gebiet. Sint-Pierre en Miquelon wurde
sawol yn 'e Frânske Senaat as yn 'e Nasjonale Assimblee (it Frânske legerhûs)
fertsjintwurdige troch ien parlemintslid.

Fan âlds stipet de ekonomy fan Sint-Pierre en Miquelon swier op 'e fiskerij,
benammen fan kabeljau en krabbe. Lânbou en feehâlderij binne op it lytse oerflak
fan 'e eilannen mar kwealk mooglik en boppedat is de grûn der fierhinne
ûnfruchtber en it groeiseizoen fanwegen de klimatologyske omstannichheden
beheind ta in pear wiken. Sûnt de ynstoarting fan 'e fiskstân, yn 1992, is de
ekonomy slim yn 'e nederklits rekke. De arbeidsmerk is tige bûn oan 'e
seizoenen.

Njonken de fiskerij wurdt besocht om mei finansjele stipe fan it Frânske regear
de ekonomy te diversifiëarjen op it mêd fan fiskkwekerijen en toerisme, wylst
der fierders ferkennende ûndersiken dien wurde nei mooglike foarrieden oalje en
gas yn it diel fan 'e omlizzende see dat ta de eksklusive ekonomyske sône fan
Sint-Pierre en Miquelon heart.

De wurkleazens lei yn 2010 op 7,1%. De eilannen binne net selsfoarsjennend; sa'n
70% fan 'e foarrieden moatte fia Kanada út Frankryk wei ymportearre wurde.
Hoewol't de offisjele muntienheid de euro is, wurdt ek de Kanadeeske dollar op
Sint-Pierre en Miquelon rûnom as betellingsmiddel akseptearre, al kriget men as
men wikselje moat yn 'e regel eurobiljetten en -munten werom. Fan 1885 oant 1978
en op 'e nij fanôf 1986 bringt Sint-Pierre en Miquelon eigen postsegels út.

Der is gjin direkte loftferbining tusken Sint-Pierre en Miquelon en Frankryk;
alle ferkear giet fia Kanada. Yn 1999 gie it nije fleanfjild fan Saint-Pierre
iepen, dat bedoeld wie om sa'n streekrjochte loftferbining mooglik te meitsjen,
mar úteinlik is alles by it âlde bleaun, útsein dat der no ek by min waar
fleantugen op Sint-Pierre lânje kinne. De eilannen ûnderhâlde in fearferbining
mei Fortune, op Nijfûnlân. Dat fear ferfiert lykwols gjin auto's.

Op 'e eilannen binne 4 legere skoallen, 1 middelskoalle (mei in depindânse op
Miquelon), 1 middelbere skoalle en 1 ambachtsskoalle. Wa't fierder leare wol,
moat om utens; sokken geane almeast nei Frankryk ta, al bedarje guon yn 'e
Frânsktalige dielen fan Kanada (Kebek of Nij-Breunswyk). Fierders binne der op
'e eilannen 4 radiostjoerders, 3 tillefyzjestjoerders, 2 plysjeburo's, 1
patrûljeboat fan 'e Maritime Sjândarmery en 1 klinyk, dêr't men telâne kin by
needgefallen en mei ienfâldige sûnensproblemen.

Neffens de folkstelling fan jannewaris 2011 hie Sint-Pierre en Miquelon doe
6.080 ynwenners. Dêrfan wennen 5.456 op it eilân Sint-Pierre, en 624 op
Miquelon. De befolkingstichtens wie 25 minsken de km². Op Isle-aux-Marins, dat
oant 1931 de namme Île-aux-Chiens droech, wennen foarhinne ek minsken, mar dat
is sûnt 1963 ûnbewenne.

De grutte mearderheid fan 'e ynwenners fan Sint-Pierre en Miquelon bestiet út
Frânsen mei Baskyske, Bretonske, Normandyske of Sêntongeeske foarâlden (of, yn
'e measte gefallen, in mjuks dêrfan). Party lju stamje ôf fan Nijfûnlanners of
fan Akadianen (de Frânsktalige minderheid fan 'e Kanadeeske Kustprovinsjes).

De offisjele taal fan 'e eilannen is it Frânsk, dat frijwol alle ynwenners ek as
memmetaal hawwe. It dialekt fan Sint-Pierre en Miquelon stiet tichter by it
Jeropeeske Frânsk as by it Kanadeesk-Frânsk, al hat it ek party unike eleminten,
dy't foar in diel weromgeane op 'e ynfloed fan talen as it Baskysk en it
Bretonsk. It Baskysk wie de taaiste fan 'e foarâlderlike talen fan 'e befolking
fan 'e eilannen, en waard oant yn 'e 1950-er jierren noch yn húslike kring
sprutsen.

Op it mêd fan godststjinst kin fernijd wurde dat hast de hiele befolking fan
Sint-Pierre en Miquelon út roomsen bestiet, mei in pear ateïsten en agnosten,
mar frijwol gjin oanhingers fan oare religyen.

Elts jier wurdt simmerdeis op 'e eilannen it Baskyske Festival holden, mei û.o.
wedstriden yn harrijasotzaile (stientillen) aizkolari (houthakjen) en de
balsport pelota. De pleatslike kwisine is fierhinne basearre op fisk en oare
seebisten, lykas kabeljau, kreeft, sniekrabbe en moksels. Fierwei de populêrste
sport op Sint-Pierre en Miquelon is it iishokky; de eilannen hawwe ferskate
tiims, dy't meidogge oan kompetysjes mei de klubs út Nijfûnlân. Ferskate spilers
fan 'e eilannen hawwe it sels brocht ta dielname oan 'e Olympyske Spullen, as
lid fan it Frânske nasjonale iishokkytiim.

Op Sint-Pierre en Miquelon hearsket ûnder ynfloed fan Arktyske luchtstreamen en
de kâlde Labradorstream yn 'e Atlantyske Oseaan in klimaat dat de midden hâldt
trusken in wiet lânklimaat en in toendraklimaat. De simmers binne koart en koel,
en de winters lang, strang en faak stoarmeftich. Yn augustus, de waarmste
moanne, is de trochsneed temperatuer per etmiel (dus fan dei en nacht mei-inoar)
15,7 °C, en yn febrewaris, de kâldste moanne, is dat –3,6 °C. Sint-Pierre en
Miquelon kriget jiers trochinoar 1.312,2 mm delslach, mei yn trochsneed mear as
hûndert dagen dat it snijt.



https://fy.wikipedia.org/wiki/Seattle

Seattle is de grutste stêd en it ekonomyske sintrum fan 'e steat Washington, it
haadplak fan King County, en ien fan 'e wichtichste havenstêden oan 'e westkust
fan 'e Feriene Steaten. Mei in befolking fan goed 630.000 minsken hat it krekt
justjes mear ynwenners as Portland, yn 'e oangrinzgjende steat Oregon, wat it
teffens ta de grutste stêd fan it Amerikaanske Noardwesten (de steaten
Washington, Oregon en Idaho) makket. De stêdekloft dêr't Seattle ta heart, telt
neffens in offisjele skatting út 2012 mear as 3,9 miljoen ynwenners. De stêd
leit likernôch 160 km besuden de Kanadeeske grins, op in smelle lâningte dy't
oan 'e eastkant begrinzge wurdt troch Lake Washington. Yn it westen leit Seattle
oan 'e Puget Sound, in seeëarm fan de Stille Oseaan dy't in natuerlike haven
foarmet.

Seattle, dat op in plak leit dat al op syn minsten 4.000 jier bewenne waard
troch Yndiaanske folken ear't kolonisten fan Jeropeeske oarsprong har der nei
wenjen setten, waard stifte yn 1853. De stêd is neamd nei Seattle, it opperhaad
fan 'e pleatslike Djûwamisj- en Sukwamisj-stammen. Lange tiid wie de houtkap de
wichtichste boarne fan ynkomsten foar de stêd, mar tsjin 'e ein fan 'e
njoggentjinde iuw wie Seattle teffens in sintrum fan hannel en skipsbou wurden
om't it as de poarte ta Alaska fungearre ûnder de Goudkoarts fan Klondike. Tsjin
1910 wie de stêd sasear groeid, dat er ta de 25 grutste stêden fan 'e Feriene
Steaten hearde.

Yn 'e Krisisjierren rekke de ekonomy fan Seattle bot yn it neigean, mar nei de
Twadde Wrâldoarloch bettere dat al rillegau wer oer, foar in part trochdat
fleantúchmakker Boeing Seattle ta syn thúsbasis makke en der ferskate fabriken
iepene. Nei't fan it begjin fan 'e santiger jierren ôf in nije delgong ynsette
dy't benammentlik feroarsake waard troch meganisearring en automatisearring fan
'e yndustry, ûntjoech Seattle him yn 'e tachtiger jierren ta in sintrum fan
kompjûter-, software- en letter ek ynternettechnology. Sûnt de iuwwiksel hat
Seattle him wer op 'e nij útfûn, diskear as in sintrum fan "griene" yndustry en
as in model foar ferantwurde ûntwikkeling.

Yn it twadde fearn fan 'e tweintichste iuw wie Seattle wichtich foar de
ûntjouwing fan 'e jazz. Ray Charles begûn bygelyks syn karriêre yn Seattle.
Begjin jierren njoggentich wie de stêd de bertegrûn fan 'e muzykstreaming
grunge. Nirvana, Pearl Jam, Soundgarden, de Breeders en Alice In Chains wiene de
wichtichste fertsjintwurdigers fan dat sjenre. Seattle wie ek it berteplak fan
'e ikoanyske gitarist Jimi Hendrix, dy't in ûnbidige ynfloed op 'e popmuzyk hân
hat.

Hjoed de dei stipet de ekonomy fan Seattle op trije pylders. Yn it foarste plak
is der de hannel, mei't de stêd mei San Fransisko, yn Kalifornje, de wichtichste
Amerikaanske trochfierhaven is foar ymport út en eksport nei Aazje. Oard is der
de fleantúchyndustry, dy't noch altyd in grutte wurkjouwer is. Boeing hat
omfangrike produksjefasiliteiten yn Seattle en omkriten, benammen yn Everett, al
is it haadkantoar ûnderwilens ferpleatst nei Chicago. En trêd is der de
kompjûtertechnology, mei Microsoft as wichtichste wurkjouwer, dat syn
haadkertier hat yn Redmond, in foarstêd fan Seattle. Fierders binne der dan noch
de "griene" yndustry (dan moat men tinke oan 'e produksje fan sinnepanielen en
sa), dy't noch yn opkomst is, en ek it toerisme is net ûnbelangryk foar de
wurkgelegenheid yn 'e regio.

Seattle hat in Mediterraan klimaat, mei waarme, relatyf drûge simmers en koele,
wiete winters. Yn augustus, de waarmste moanne, is de trochsneed temperatuer
oerdeis 24,6 °C, en yn jannewaris, de kâldste moanne, is dat 8,4 °C.
Rekôrtemperatueren wiene 39 °C op 29 july 2009 en –18 °C op 31 jannewaris 1950.
Hoewol't Seattle derom bekend stiet dat it der "altyd" reint, kriget de stêd
feitliks jiers trochinoar net mear as 952,2 mm delslach, mei dêrûnder oer it
hiele winterhealjier ferdield 17,3 sm snie.



https://fy.wikipedia.org/wiki/Science_fiction

Science fiction (SF) is in sjenre dat benammen foarkomt yn literatuer en film.
Letterlik oersetten yn it Frysk betsjut de term "wittenskiplike betinksel" en
dêrmei is it eartiids ek begûn, nammentlik as in besykjen om yn 'e takomst
foarút te sjen troch natuerwittenskiplike ûntdekkings te ekstrapolearjen en dat
by de minske ûnder de oandacht te bringen.

Ien fan 'e earste science fiction-skriuwers yn de moderne sin wie Jules Verne.
Ynearsten lei de klam hiel bot op nije ynsjoggen en ûntdekkings, grutte
technologyske ûndernimmings en wûnderlike útfinings; letter kaam in tiidrek
dêr't "aliens" (yntelliginte bûtenierdske wêzens) yn 'e belangstelling stiene.

Yn 'e film is de science fiction noch grutdiels stykjen bleaun yn dingen dy't yn
'e SF-literatuer fan de jierren fjirtich en fyftich gongber wie, de saneamde
'space opera', karakterisearre troch flugge romteskippen, in protte bûtenierdske
wêzens mei gauris minne bedoelings, laserkanonnen en romteslaggen. Letter kamen
dêr de tiidreizgjen (nei de takomst of it ferline) by. Fral de special effects,
mooglik makke troch avansearre kompjûtertechnologyën, joegen de regisseurs fan
'e SF-films net eardere kende mooglikheden harren films 'oan te klaaien'. Dêrby
wurdt de elemintêre fysika almeast fergetten: fijannige romteskippen tongeren yn
'Star Wars' foarby nettsjinsteande it loftliddige tusken de skippen dêr't gjin
lûd te hearren wêze kin.

Yn 'e tsjintwurdige literatuer is der ek grutte oerlaping mei oare sjenres en
dan benammentlik fantasy. Ek komt oerlaping mei it horror- en it thriller- of
detektivesjenre foar.



https://fy.wikipedia.org/wiki/Sapfo

Sapfo (yn it Attysk, it Aldgrykske dialekt fan Atene: Σαπφώ, Sappho; yn it
Eoalysk, it dialekt fan Lesbos: Ψάπφω, Psappho), ek wol Sapfo fan Lesbos neamd,
wie in lyrysk dichteresse út it âlde Grikelân. Hja waard berne op it eilân
Lesbos, yn 'e Egeyske See, earne tusken 630 en 612 f.Kr., en neffens de
oerlevering soe se stoarn wêze om 570 f.Kr. hinne. Oer har libben kin net folle
mei wissichheid sein wurde. Hoewol't har wurk yn 'e Aldheid algemien bekend wie
en rûnom bewûndere waard, is hast har hiele oeuvre neitiid troch willensmoedse
ferneatiging ferlern gien. Lykwols hawwe har ûnbidige reputaasje en teffens mear
as twahûndert fragminten fan har wurk de iuwen trochstien.

De iennichste kontemporêne boarne oer Sapfo har libben is har eigen wurk, en
ynsafier't dat al oerlevere is, binne skiedkundigen der huverich foar om har
gedichten autobiografysk te ynterpretearjen. Lettere biografyske boarnen binne
krektlyk ûnbetrouber, mei't net mear nei te gean is wêr't dy har op basearre
hawwe. It is hiel goed mooglik dat alteast in diel dêrfan weromgiet op
ynformaasje dy't ôfkomstich is út gedichten dy't ferlern gien binne, mar dan is
men likegoed wer werom by de fraach hoe betrouber oft Sapfo har eigen wurk
ditoangeande is.

As men alle boarnen byinoar nimt dy't hjiroer hjoed de dei noch beskikber binne,
kin men stelle dat it wierskynlik (mar net wis) is dat Sapfo om 620 f.Kr. hinne
berne waard, dat har mem fan Cleïs hiet, en dat se letter in dochter krige dy't
se deselde namme joech. De namme fan har heit wurdt rûnom jûn as Scamandronymus,
mar oars as "Cleïs" wurdt dy namme net neamd yn lykfol hokker fan 'e oerlevere
fragminten fan Sapfo har wurk. Se skynt ek trije bruorren hân te hawwen,
Eurygius, Larichus en Charaxus. Lettere boarnen wolle hawwe dat Charaxus de
âldste fan it trio wie, mar dat Sapfo Larichus, de jongste, it leafst wie. Ut
deselde boarnen kin men ek opmeitsje (al stiet it der net planút) dat Sapfo út
in foaroarsteande, aristokratyske famylje kaam, mar ek dat is ûnwis. Yn elts
gefal wie se hikke en tein op Lesbos, wierskynlik yn it haadplak fan dat eilân,
Mytilene. De Suda, in tsiende-iuwske Byzantynske ensyklopedy, is de iennichste
boarne dy't beweard dat Sapfo troude mei in "tige rike man dy't fan Cercylas
hiet, en dy't keapman wie op Andros", en dat dat de heit fan 'e ûnderstelde
dochter Cleïs wie. Mar dy tradysje giet foar 't neist werom op in bak fan in
Aldgrykske grapmakker, mei't "Cercylas fan Andros" (wat trouwens in besteand
eilân is) letterlik betsjut: "Penis fan it Manne-eilân".

Sapfo libbe yn wat foar Lesbos in ûnlijige tiid wie, mei't men der
allegeduerigen ûnder de driging fan it útwreidzjende Lydyske Ryk yn Lyts-Aazje
libbe, wylst boppedat de Grykske stêdsteat Atene besocht om it eilân te
kolonisearjen. De Lesbiërs wisten lykwols ûnder lieding fan Pittakus (±640-568
f.Kr.) de Ateenske oanfal ôf te slaan. It is net dúdlik hoe't Sapfo yn dit alles
behelle wie, mar it stiet yn elts gefal fêst dat se op in stuit fan Lesbos
ferballe waard nei Sisylje ta. Neffens de Paryske Kronyk wie dat earne tusken
604 en 594 f.Kr. Neffens de Romeinske filosoof en steatsman Markus Tullius
Sisero (106-43 f.Kr.) stie der in stânbyld fan Sapfo yn it stedhûs fan it
Sisyljaanske Syrakuse, dat in Grykske koloanje wie (en dus mooglik Sapfo har
ballingsoard). Hoewol't it nearne eksplisyt fermeld stiet, giet men der yn 'e
regel fanút dat Sapfo op in stuit út har ballingskip weromkearde en dat se
fierhinne it grutste part fan har libben op Lesbos trochbrocht.

In tradysje dy't op syn minsten tebekgiet oant de Grykske toanielskriuwer
Menander (±342-290 f.Kr.) wol hawwe dat Sapfo harsels tekoart dien hat troch fan
'e Leukadyske kliffen ôf te springen út (ûnbeäntwurde) leafde foar de fearman
Faon. De measte hjoeddeiske histoarisy beskôgje dit teltsje as ûnhistoarysk en
tinke dat it miskien ûntstien is as gefolch fan it misbegripen fan in ferlern
gien gedicht dat yn 'e earste persoan skreaun wie, of dat it neitiid optocht is
om te bewizen dat Sapfo wis al heteroseksueel wie.

Want njonken hat dichtkeunst is de oantins oan Sapfo fral ek noch libben bleaun
troch har reputaasje as in lesbiënne. Sterker noch, it wurd "lesbysk" komt
(fanwegen har) fan har thúseilân Lesbos, wylst yn heechdravende taal froulike
homoseksualiteit wol de "sapfyske leafde" neamd wurdt. (Beide oantsjuttings
datearje trouwens út 'e njoggentjinde iuw.) It is mar gehiel de fraach wat der
fan dizze reputaasje oan is. Yn 'e oerlevere fragminten fan Sapfo har wurk komme
ferealens en leafde (soms beäntwurde, soms net) foar in ferskaat oan froulju op
't aljemint, mar beskriuwings fan lichaamlike leafde tusken froulju moat men bot
om sykje. Boppedat moat men yn it each hâlde dat it twifelich is ynhoefier't har
wurk as autobiografysk opfet wurde moat. Fierders moat har homo-eroatika yn it
ljocht sjoen wurde fan 'e noarmen en wearden fan 'e Grykske kultuer fan 'e sânde
iuw f.Kr. De gedichten fan har manlike tiidgenoat Alkéus en fan 'e lettere
Pindarus litte itselde soarte homoseksuële bannen sjen tusken de leden fan in
beskaat fermidden.

Yn Sapfo har gefal wie dat in fermidden fan fammen en froulju dy't as har
gelikensen in rûnte fan kammeraatskes foarmen. Yn it njoggentjinde-iuwske
Ingelân krige men it foar de moade om Sapfo foar te stellen as de direktrise fan
in soarte fan finishing school foar jongfammen (in skoalle dêr't harren etikette
en foechsum hâlden en dragen bybrocht wurdt). Dat wie in manear om Sapfo yn 'e
kekene Fiktoriaanske Tiid begryplik en besprekber te meitsjen. Hoewol't der gjin
swymke bewiis of sels mar in oanwizing bestiet dat dêr wat fan wier is, is it
idee dat Sapfo oan it haad stie fan 'e iene of oare akademy foar jongfammen tige
by tige taai bleken, en libbet it noch altyd fuort.

Yn 'e Aldheid waard Sapfo rûnom beskôge as ien fan 'e grutste lyryske dichters.
Ut 'e Milaneeske Papyrus, dy't te foarskyn kommen is út in ûntmantele
mummy-omklaaisel en dy't yn 2001 publisearre is, docht bliken hoe'n grut respekt
oft Posidippus fan Pella, in wichtich epigrammedichter út 'e trêde iuw f.Kr.,
hie foar Sapfo har "godlike sangen". De dichter Anakreön (582-485 f.Kr.) neamt
har "de swietsjongende"; de retoarikus Lusianus (125-nei 180) omskriuwt har as
"de hunichswite gloarje fan Lesbos"; en in oan Plato taskreaun epigram
(Anthologia Palatina IX:506) neamt har de "tsiende muze":

Hoewol't Sapfo har wurk oant fier yn 'e Romeinske tiid beholden bleau, bestie
der troch feroarjende ynteresses, stilen en estetyk almar minder belangstelling
foar, en dat waard noch helte slimmer doe't de akademys de stúdzje derfan net
mear ferplichten. Foar in grut diel wie har ferdwining út 'e kanon te witen oan
it feit dat se yn it Eoalysk skreau, in Aldgryksk dialekt dat yn har tiid û.m.
op Lesbos sprutsen waard, wylst letter it Attyske dialekt fan Atene en de
literêre mingfoarm dêr't de Ilias en de Odyssee yn skreaun binne, it saneamde
Homearysk Gryksk, de boppetoan fierden. Sapfo har Eoalysk wie foar in
kontemporêne Attysksprekker al hast net nei te kommen, en tsjin 'e Romeinske
tiid wie it in obskuere en deade taal, wat de dêryn skreaune literatuer dreech
tagonklik makke. Mar likegoed waard hja troch de grutste dichters en tinkers fan
it âlde Rome noch wurdearre en giene dyselden troch mei har wurk te imitearjen.

Under de Byzantynske perioade rekke Sapfo lykwols almar mear yn 'e ferjitnis, en
yn 'e tolfde iuw betitelet de Byzantynske wittenskipper Tzetzes har wurk al as
"ferlern gien". Dêrby spile lykwols ek in rol dat it de Tsjerke net oanstie dat
in frou fan har (seksuële) reputaasje sa'n literêre ynfloed hie, en sadwaande is
in grut part fan har wurk ta proai fallen oan willensmoedse ferneatiging yn 'e
foarm fan boekferbrânings. Hoewol't it dreech fêst te stellen is wa't dêr krekt
efter siet om't der gjin dokuminten oerlevere binne wêryn't opdracht ta de
ferneatiging fan har wurk jûn wurdt, binne de nammen dy't ditoangeande faak
neamd wurde dy fan Gregoarius fan Nazianzus, in fjirde-iuwske patriarch fan
Konstantinopel, en paus Gregoarius VII (pont. 1073-1085). Dêrby hat neffens
modern ûndersyk ek plagiaat in rol spile, mei't bgl. it gedicht Oer de Minsklike
Natuer, fan Gregoarius fan Nazianzus, wol hiel sterk Sapfo har Fragmint 2
wjergalmet.

Hoewol't de manuskripttradysje op dy manear yn 'e Midsiuwen ôfbrutsen is, binne
ûnderdielen fan Sapfo har wurk weromfûn op Egyptyske papyrusfragminten út 'e
Aldheid. Sa is der oan it begjin fan 'e tweintichste iuw in grutte fynst dien by
opgravings op 'e rúchskernen fan 'e stêd Oxyrhynchus, yn Midden-Egypte, wêrby't
withoefolle nije mar tige skeinde fersen ûntdutsen waarden. Ien wichtich
fragmint is fierders ek oerlevere op in potdiggel. Teffens binne der beheinde
dielen fan Sapfo har wurk bewarre bleaun yn 'e foarm fan sitaten yn teksten fan
oare skriuwers. Sa is ien gedicht, it saneamde Fragmint 1, de Hymne oan
Afrodite, yn syn gehiel oerlevere troch Dionysus fan Halikarnassus, dy't it mei
bewûndering oanhelle as in foarbyld fan 'e "ôfwurke en besiele" styl fan
gearstalling. Mank de langere fragminten binne noch trije oare frijwol folsleine
gedichten, te witten de fragminten 16, 31 en 58. Dat lêste is pas yn 2004
rekonstruëarre troch in fodsje papyrus út Oxyrhynchus te kombinearjen mei in nij
ûntdutsen fragmint út 'e trêde iuw f.Kr.

De gedichten fan Sapfo waard yn 'e Aldheid yn 'e Bibleteek fan Aleksandrië samle
yn njoggen boeken, yn in oardering dy't fierhinne mei it metrum te krijen hie.
De oerlevere fragminten fan hjoed de dei binne neffens dy njoggen boeken
yndield:

De Fragminten 118-213 binne sa behindich dat se (noch) net yndield wurde kinne.
Fan Fragmint 16, It Moaiste op 'e Swarte Ierde, hat Klaas Bruinsma yn 1991 in
Fryske oersetting makke.



https://fy.wikipedia.org/wiki/San_Marino

San Marino is in lân in Súd-Jeropa. De haadstêd is ek San Marino en de twa
Capitani Regenti fan de republyk binne sûnt 2014 Valeria Ciavatta en Luca
Beccari.

San Marino is ferdield yn 9 ferskate gemeentes (castelli, meartal castello yn it
Italjaansk). De njoggen gemeentes binne:

Dizze gemeentes binne fierder ûnderferdield yn frazioni. Dit is de leechste
foarm fan bestjoerlike ûnderferdieling fan San Marino. Yn de praktyk binne it
lytse doarpkes en buorskippen.

San Marino is folslein omklamme troch Itaalje, mei in it noarden de Italjaanske
regio Emilia-Romagna en yn it suden de regio Markee. It lân hat in oerflak fan
60,2km2, likernôch like grut as It Amelân, en hat in grinslingte fan 39
kilometer. Nei Fatikaanstêd en Monako is San Marino it lytste ûnôfhinklike lân
fan Europa. San Marino leit op likernôch tsien kilometer fan de Adriatyske See.

San Marino wurdt oerhearske troch it Apeninenberchtme . It heechste punt fan it
lân is de top fan de Monte Titano, mei in hichte fan 749 meter boppe de
seespegel. Der binne gjin grutte marren of rivieren yn it lân.

Yn San Marino hearsket in Mediterraan klimaat, mei waarme simmers mei in soad
sinne en mylde, koele winters. Simmerdeis lizze de temperatueren tusken de 20 °C
en 30 °C, yn de winter tusken de -2 °C en 10 °C. De jierlikse trochsneed
temperatuer is 16 °C. Yn kâlde winters kin der snie falle op de Monte Titano.
Delslach falt it heule jier troch, trochstrings 550 milimeter jierliks.

De wyn komt simmerdeis út it súd-súdeasten, winterdeis blaast de wyn út
noard-noardeastlike rjochting.

San Marino hat 32.471 ynwenners (desimber 2012). De befolkingstichtens is 533
ynwenners de kante kilometer. It meastepart fan de ynwenners fan San Marino hat
de San-Marineeske nasjonaliteit, 83,1%. Der bestiet in grutte minderheid
besteande út Italjanen, hja meitsje 12% fan de befolking út.

Der libje likernôch 13.300 steatsboargers yn it útlân, benammen yn Itaalje
(5.724 minsken), mar ek yn de Frankryk (1.881 minsken), de Feriene Steaten
(2.910 minsken, benammen yn Detroit) en Argentynje (1.489 minsken).

It leauwe spilet in wichtige rolle yn it libben fan de San Marinezen. Ynwenners
hingje benammen de Roomsk-Katolike Tsjerke oan, der wurdt rûze dat mear as 95%
dit leauwe belidet. Likernôch de helte fan de minsken dy’t Katolyk sizze te
wêzen binne ek praktisearrend leauwige. San Marino heart ta it bisdom San
Marino-Montefeltro, wat in suffragaanbisdom is fan it aartsbisdom
Ravenna-Cervia.

Njonken Roomsk-Katoliken bestiet der al foar mear as 600 jier in Joadske
minderheid yn San Marino.

De ienichste offisjele taal fan San Marino is it Italjaansk. Under benammen de
âlderein is it Romaanske dialekt Romagnol noch in soad yn gebrûk.

Fanwegen de sterke toeristyske sektor yn it lân binne in soad ynwenners ek in
twadde útlânske taal machtich, it giet benammen om it Ingelsk, Dútsk en Frânsk.

De Consiglio Grande e General, de Heechste en Generale Rie, wurdt alle fiif jier
keazen troch de befolking. Dit parlemint kiest út syn fermidden twa reginten,
foar in perioade fan seis moanne. Dy twa reginten foarmje tegearre mei it
kabenet de útfierende macht. De Rie kiest ek de Consiglio dei XII, de Rie fan
Tolve, dy't foar de sittingtiid fan it parlemint de rjochterlike macht foarmt.



https://fy.wikipedia.org/wiki/Salvador_Dal%C3%AD

Salvador Felipe y Jacinto Dalí y Domenech (Figueres, 11 maaie 1904 – Figueres,
23 jannewaris 1989) wie in Spaansk keunstskilder.

De heit fan Salvador wie in notaris út Cadaques. Syn âldste broer hiet ek fan
Salvador mar dizze ferstoar trije jier foar de geboarte fan Dali. Salvador hat
in suske Ana Maria. Salvador wurde as bern ferskriklik bedoarn, hy koe en mocht
alles dwaan. Doe't Dali sân jier âld wie ,woed er Napoaleon wêze. Yn dy perioade
ûntduts hy ek Cadaques en syn prachtige baai. Dizze ûntdekking betsjutte it
begjin fan in libbenslange fasinaasje en leafde foar dy baai. De rare kleuren op
de rotsen, de ferlitten strânen binne faak in ûnderwerp west fan de stúdzjes fan
Dali.

Alle dagen gie hy nei skoalle yn Figueras, letter gie hy nei de keunstakademy yn
Madrid. Op de akademy bestudearre hy de geheimen fan ljocht en donker fan de
masters út de Renêssânse. Salvador hie in grutte passy foar skilderjen. Op de
akademy kaam hy yn oanrekking mei in kompleet oare styl fan libben. Salvador wie
ferbjustere, mar al gau fûn hy it prachtich. Hy moete in soad minsken en makke
samar freonen. Ien fan dy freonen wie Luis Buñuel. Buñuel spile in grutte rol yn
de gefjochten tsjin religy en de maatskippij yn Spanje. Hy besocht minsken te
skokken mei de boeken dy’t hy skreaun en films dy’t hy makke. Tegearre mei Dali
makke hy de films “Un chien Andalou" en "L'age d'Or". Guon minsken fûnen de
films in skande. In pear kear rûn it út de hân. Hy kaam yn oanrekking mei de
plysje. Hy waard twa kear skorst fan de akademy en moast sels in kear nei de
finzenis. Mar Dali gie troch mei skilderjen.

Hy ûntduts de Ympresjonisten en skildere it linnen yn bûnte kleuren. Mar it
grutste diel fan de tiid wie hy dwaande om syn imago op te bouwen. Hy woe in
tige werkenber persoan wurde. Dêrom hie hy lang hier en liet syn bakkeburden
stean. Ek droech hy in lange kape mei in bûnt kleure flinderstrik. Hy liet syn
snor stean mei in krol oan beide kanten. It wie krekt oft hy wist dat hy in
wichtich persoan wurde soe. Fan lyts ôf oan hie Dali grutskheidwaansin en hie in
útsûnderlike fantasy.

Letter moete hy in pear kubistyske skilders en bestudearre it Kubisme. Mar al
gau joech hy krekt as it ympresjonisme it kubisme op, om him te stoarten op it
Surrealisme. Yn 1927 gie Dali nei Parys. Hy gie op besite by Pablo Picasso,
Picasso en Dali hoegden inoar mar oan te sjen om elkoar te begripen. Juan Miro
in surrealistyske skilder, yntrodusearre Dali by oare surrealisten yn Parys. Yn
1929 sleat hy him by harren oan. Yn dizze perioade moete hy syn takomstige frou
Gala. Gala wie faak syn model op syn skilderijen en sy wie faak ek it ûnderwerp
fan syn skilderijen. Gala kaam nei Cadque en sy wist hoe se Dali yn betwang
hâlde moast. Ein 1929 trouden se en lieten elkoar noait mear yn de stiik. Se
ferhuzen nei Port-Lligat en Dali gie wer oan't wurk. Hy skildere in protte
skilderijen en joech in soad lêzingen. De measte lêzingen einigen mei de
problemen en rellen yn Spanje. Yn 1933 wie Dali sels ferwikkele yn de
Katalaanske opstân. Dali’s politike opfettings neist syn obsesje foar Hiter en
syn monargistyske sympatyen feroarsaken in brek tusken Dali en oare
Surrealisten. De publikaasje fan Dali’s skildere “It riedsel fan Wilhelm Tell”
makke de brek noch gruter. It skilderij liet Lenin sjen sûnder broek, mei in
lange útrekte bil. Krekt nei syn brek mei de surrealisten gie Dali nei de
Feriene Steaten. Dêr fûn Dali syn soarte minsken en wie de omjouwing goed om in
tentoanstelling te hâlden. Al op de earste dei fan de tentoanstelling yn New
York ferkocht Dali al syn skilderijen. Hy krige safolle opjeften dat it
ûnmooglik wie om se allegear oan te nimmen. Hy rekke dêrtroch oerspand en rekke
yn in depresje. Yn 1948 gie hy werom nei Port-Lligat. Stadichoan waard hy
rêstiger en koe hy mear fet krije op syn libben. Hy gie op besite by de paus en
sette him yn foar de mienskip. Hy ferdielde syn tiid tusken Port-Lligat, Paris
en New York. Hy wurke as hy thús wie en spile de klown yn Parys en New York.
Wylst ferskillende stilen en keunstbewegingen harren sels begûnnen te fermingen
of ferdwûnen, hâlde Dali fest oan syn eigen styl. Dochs moast hy elke kear de
wrâld wol litte sjen dat er fernijend wie, dit die er troch skokkende
skilderijen te meitsjen en skokkende aksjes te betinken. Yn 1973 waard syn eigen
museum iepene yn syn bertestêd, Figueras. In soad skilderijen en attributen
waarden delsetten en it publyk streamde ta.

1982 wie it slimste jier fan syn libben. Syn frou Gala gie dea. Fan har dea ôf
gie it ek hieltyd slimmer mei de eigen sûnens. Hy gie noch fierders efterút nei
in brân yn syn hûs yn Pubol yn 1984. Twa jier letter krige hy in pacemaker
pleatst. It grutste diel fan syn lêste libbensjierren brocht er allinnich troch.
Dali ferstoar op 23 jannewaris 1989 troch in hertoanfal mei ferskillende
komplikaasjes.



https://fy.wikipedia.org/wiki/S%C3%BAdpoal

De Súdpoal is it punt fan de ierde dêr't de ierdas it ierdoerflak snijt, en
dêr't ierde nei rjochts draait. Analooch kin de term ek foar oare planeten brûkt
wurde.

De súdpoal leit yn it wrâlddiel Antarktika. Trochdat Antarktika heger leit as
alle oare wrâlddielen leit de poal heech boppe seenivo. Hy leit djip ûnder it
iviche iis, mar de rûzing is dat de poal op 2800 m leit.

De ierde draait om syn as, de ierdas. De twa punten dêr't de ierdas troch it
ierdoerflak snijt binne de poalen, de súdpoal en de noardpoal. Immen dy't op de
súdpoal stiet draait lykas de ierde om syn as, en hy draait dêrby nei rjochts.

De ierdas leit net wier fêst, mar skommelt yn in syklus fan likernôch 435 dagen,
wat de Chandler-skommeling neamd wurdt. Hjirtroch makket de súdpoal in sirkel
fan in pear meter, djip ûnder it poaliis. Om it brûkber koördinatestelsel is der
in fêst punt oanwiisd as geografyske súdpoal.

De rotaasje fan de izerkearn fan de ierde ropt in magnetysk fjild op mei in
magnetyske súdpoal. Troch de asymmetry fan die kearn leit dy magnetyske súdpoal
lykwols op in oar plak as de geografyske súdpoal. Op de súdpoal, en yn gâns it
súdpoalgebiet, is somtiden it súderljocht sichtber, dat ek yn it magnetyske
fjild in oarsprong hat.

Op de súdpoal is gjin ferrin fan dei en nacht. De sinne is yn alle rjochtingen
like fier fuort. Troch de stân fan de ierdas is der de iene helte fan it jier it
ljocht fan de poaldei en de oare helte fan it jier it tsjuster fan de poalnacht.

De súddpoal leit op it iis fan Antarktika, fier fan de Súdpoalsee. Yn it
poalgebiet is it kâld, en snie en iis meitsje it poalgebiet ûntagonklik. It punt
dat it fierst yn it binnenlân fan Antarktika leit is de súdpoal fan
ûntagonklikens, mar ek de súdpoal is fier fan alle kusten. Al dizze
omstannigheden tegearre makken ekspedysjes nei de poal oan it begjin fan de 20e
iuw in hast ûnmooglike opjefte. Lykwols wienen twa minsken tagelyk dwaande mei
in ekspedysje om as earste de súdpoal te berikken.

De ekspedysje fan Robert Scott sette op 1 juny 1910 ôf fan Londen. Twa moannen
letter, op 8 augustus sétte de ekspedysje fan Amundsen ôf fan Kristiania.
Lykwols wie Amundsen, mei syn ûnderfining fan libjen yn de poalkjeld, dy't op 14
desimber 1911 mei fjouwer man as earste minske op de súdpoal oankaam.

Om problemen foar te kommen sa't dy der wienen foar de noardpoal, mei de
diskusje tusken Frederick Cook en Robert Peary oer wa't earst op de poal west
hie, die Amundsen presyze mjittings foar it plak fan de poal. Ek sette er op in
pear kilometer ôfstân om de poal trije beakens op, sa't immen dy't net krekt
deselde risseltaten krige by syn mjittings, dochs fernimme soe dat Amundsen en
syn minsken hjir west hienen.

De ekspedysje fan Scott kaam oan op 17 jannewaris 1912, allinnich om út te finen
dat se net de earsten wienen. Op de weromreis fan Scott nei de kust kaam de
ekspedysje yn tige min waar. De ekspedysje koe harren folgende fiedselpost net
mear berikke, en Scott en syn fjouwer selskipslju ferstoaren úteinlik alle fiif
op Antarktika.

It Amerikaanske súdpoalstasjon hjit nei dizze twa grutte mannen it
Amundsen-Scott súdpoalstasjon.



https://fy.wikipedia.org/wiki/Ruft

In ruft, hjoedendei ek wol oantsjut mei pamper (eigentlik de merknamme fan de
babyruften fan it bedriuw Procter & Gamble), is absorbearjend ûnderguod dat yn'e
regel brûkt wurdt troch minsken en somstiids laboratoarium- en hûsbisten. It
giet dan om baby's en lytse bern dy't noch smoarch binne, of om minsken dy't it
wetter as de trochgong net ophâlde kinne, lykas yn it gefal fan âldereinen
lichaamlik- of mentaal beheinden. Teffens kinne ruften brûkt wurde troch
persoanen dy't net op'e tiid by it toilet komme kinne (djipseedûkers,
astronauten en sa).

Yn gefal fan gebrûk troch folwoeksenen (as âldere bern) wurdt faak praat fan
ynkontininsjemateriaal omdat in ruft yn ferbân brocht wurdt mei lytse bern.

Ruften, al of net spesjaal útfierd, wurde ek droegen as brûkt troch minsken mei
bernige gefoelens, faak yn de setting fan in saneamd Ageplay (ruftfetisjisme).

Earst yn de 19e iuw krige de moderne ruft foarm en brûkten memmen op in protte
plakken yn de wrâld katoenen doeken, al as net fêstset mei in
feilichheidsspjelde. Katoenen ruften waarden foar it earst massaal makke yn 1887
troch Maria Allen yn de Feriene Steaten.

De weismitersruft waard útfûn troch Marion Donovan (1917-1998) nei't se
eksperimintearre mei wettertichte broekjes foar babyruften.



https://fy.wikipedia.org/wiki/Romaanske_talen

De Romaanske talen foarmje de Súd-Jeropeeske tûke fan de Yndo-Jeropeeske
taalfamylje. Tsjintwurdich wurde dizze talen troch emigraasje en kolonisaasje
lykwols ek sprutsen yn in protte oare parten fan de wrâld, benammen
Latynsk-Amearika.

De Romaanske talen binne de ienige noch libjende tûke fan de Italyske talen en
stamje allegearre ôf fan it Latyn, de taal fan de Romeinen, dy't troch de
Romeinske ekspânsje ferspriede rekke oer in grut part fan Jeropa en dat yn it
westlike diel fan it Romeinske Ryk de algemiene fiertaal waard.

Hjirby moat de kanttekening makke wurde dat de Romaanske talen net streekrjocht
fan it bekende Klassike Latyn ôfstamme mar fan it Fulgêr Latyn (Folkslatyn), de
sprutsen foarm fan it Latyn út de âldheid. It Fulgêr Latyn foarme gjin ienheid
en moat beskôge wurde as in grutte groep dialekten. Yn de rin fan de tiid
waarden de ferskillen tusken dizze dialekten hieltyd grutter en it ûnderlinge
fersteanberens hieltyd lytser, sadat fan om-ende-by 800 ôf sprake is fan aparte
talen. De ferskillen tusken de Romaanske talen en it Latyn wurde foar in part
taskreaun oan de ynfloed fan substraattalen, de talen fan troch Romeinen
ûnderwurpen folken.

It Romaansk taal- en kultuergebiet yn Jeropa hat him konsintrearre rûn de
westlike Middellânske See (Frankryk, Itaalje, Portegal en Spanje). Mar ek yn
lannen as Belgje, Lúksemboarch, Roemeenje, Moldaavje en Switserlân wurde
Romaanske talen sprutsen. Dizze gebieten wienen fanâlds ek Romeinsk. Utsein
Roemeenje en Moldaavje is de oerhearskende godstsjinst yn dizze lannen it
Roomsk-katolike leauwen.



https://fy.wikipedia.org/wiki/Roemeensk

It Roemeensk (Română) is in Romaanske taal dy't sprutsen wurdt yn Roemeenje,
Moldaavje en Wojvodina. In Moldaavje hjit de taal offisjeel "de Moldavyske taal"
en beksikt wat de stavering oan giet oer wat lytske ferskillen. It Roemeensk is
de wichtichste fertsjintwurdiger fan it Balkanromaansk, dat fierders bestiet út
de talen fan ferskate groepen Wlachen op de Balkan (dy't meastentiids ek wol as
dialekten fan it Roemeensk beskôgen wurde. De taal is û.o. besibbe oan it
Italjaansk, Spaansk, Katalaansk, Frânsk en Portugeesk. Tusken de 24 en 26
miljoen minsken hawwe it Roemeensk as memmetaal. It Roemeens makket diel út fan
organisaasjes as de Latynske Uny.

Ek yn oare lannen binne in protte mnsken dy't de taal behearskjen (meastal binne
dat emigrearre Roemenen), fral yn Itaalje, Spanje, Feriene Steaten, Kanada,
Frankryk en Dútslân. It is net dúdlik om hoefolle minsken it giet, mar neffens
guon boarnen wenje der mear as 3 miljoen Roemenen yn Jeropa (bûten de
Roemeenske, Moldavyske en Wojvodaanske grinzen) en Amearika.

It Balkanromaansk ten noarden fan de Donau wurdt ek wol Dako-Romaansk neamd: it
omfiemet ferskate dialekten, dêr't it Moldavysk (dat oan wjerssiden fan de Proet
sprutsen wurd) oan de Moldavyske side fan de grins troch de Moldavyske
autoriteiten by opfetsje wurdt as in eigen taal. Fanút taalkundich eachpunt
beskôge is it lykwols net mear as in taalfariant.

Tsjintwurdich wurdt it Roemeensk yn it Latynske alfabet skreaun, mar oant 1859
waard dêr it Syrillyske alfabet foar brûkt. Yn Moldaavje wie dat krekt sa. It
Roemeensk makket gebrûk fan in oantal diakrityske tekens op in oantal letters (
î, ş, ă, ţ en â ) dy't diels (ă, ţ) yn de Fryske skriuwtaal net bestien.

It Roemeensk befet in grut oantal wurden fan Slavyske komôf (om-ende-by 10 à
15%), lykwols oerhearsket it Romaanske karakter fan de taal. Yn it âlde
Roemeensk wie it Slavyske elemint nei ferhâlding sterker oanwêzich as
tsjintwurdich, mar sûnt de 19e iuw is der bewust nei stribje neologismen te
foarmjen fan wurdstammen oan oare Romaanske talen ûntliend (fral it Frânsk).
Karakterisearjende eigenskippen dêr't it Romeensk him troch oare Romaanske talen
ûnderskiedt binne:



https://fy.wikipedia.org/wiki/Random_House

Random House is in Amerikaanske útjouwerij dy't oprjochte waard yn 1927 en
fêstige is yn New York (om persiis te wêzen oan Broadway 1745 yn Manhattan). It
is hjoed de dei de grutste útjouwerij fan algemiene literatuer yn 'e wrâld. Sûnt
1998 is Random House eigendom fan Bertelsmann AG, en it makket diel út fan
Penguin Random House, in joint venture fan Bertelsmann en Pearson PLC. Njonken
syn (wichtichste) útjouwerijtûke omfiemet Random House ek in
entertainmentproduksjetûke op it mêd fan tillefyzje en film, dy't Random House
Studio hjit. Fierders produsearret dy difyzje ek eftergrûnkontekst (de
"ferhaallinen") foar fideospultsjes, sosjale ynternetmedia en mobile platfoarms.

Random House waard yn 1927 oprjochte troch de Amerikaanske útjouwers Bennet Cerf
en Donald Klopfer, twa jier nei't dy de Modern Library-ymprint (foar werútjeften
fan literêre klassiken) oernommen hiene fan Horace Liveright. Cerf sei dêroer:
"We seine tsjininoar dat we as njonkenaktiviteit gewoan op willekeurige basis in
pear boeken útjaan soene." En út dy útspraak soe de namme Random House (random
is Ingelsk foar "willekeurich") berne wêze. Yn 1947 joech Random House foar it
earst in wurdboek út, te witten it American College Dictionary, dat yn 1966
folge waard troch Random House syn earste ûnferkoarte wurdboek fan 'e Ingelske
taal. Tsjintwurdich hearre it Random House Dictionary of the English Language en
it Random House Webster's College Dictionary ta de heechst oanskreaune
wurdboeken dy't yn 'e Feriene Steaten útjûn wurde.

De earste grutte oernames fan oare útjouwerijen troch Random House wiene dy fan
Alfred A. Knopf, Inc. yn 1960 en fan Pantheon Books yn 1961. Letter folgen noch
withoefolle oaren, wêrfan't de bekendsten Ballantine Books, Bantam Books, Dell
Publishing, Doubleday Publishing en Transworld Publishers binne. Random House
giet noch altyd troch mei it útbringen fan titels ûnder de nammen fan 'e
oernommen útjouwerijen, dy't sadwaande no ymprints wurden binne. Sels waard
Random yn 1998 oernommen troch it Dútske útjouwersconcern Bertelsmann AG, dat
dêrnei yn 2013 in joint venture oangie mei it Britske Pearson PLC troch Random
House en de Penguin Group tegearre ûnder te bringen by Penguin Random House.

(entertainmentproduksjetûke op it mêd fan tillefyzje en film; produsearret dy
difyzje ek eftergrûnkontekst (de "ferhaallinen") foar fideospultsjes, sosjale
ynternetmedia en mobile platfoarms)



https://fy.wikipedia.org/wiki/R%C3%AAchstringdieren

De rêchstringdieren, gordadieren of gorda's (Latynske namme: Chordata) foarmje
in stamme fan it ûnderryk fan 'e echte dieren (Metazoa) en de boppestamme fan 'e
nijmûnigen (Deuterostomata). Ta de rêchstringdieren hearre û.m. de sûchdieren,
fûgels, reptilen, amfibyen en fisken. It binne bisten dêr't it lichem fan
bestevige is troch in rêchstring, in stevige mar holle koarde fan senuwweefsel
dy't troch de rêch rint.

Net by alle soarten is it rêchstring oanwêzich yn it folgroeide bist; by gâns
soarten hat it embryo al in rêchstring, mar ferdwynt dat letter, of wurdt it
ferfongen troch in wringe, wat winliken simpelwei in fierder evoluëarre foarm
fan in rêchstring is. Wol hawwe alle soarten in sturt, al kin dy rudimintêr
wêze, lykas dat by de minske it gefal is. Der binne rûchwei 67.000 ferskillende
soarten rêchstringdieren, wêrfan't likernôch de helte bestiet út bienfiskeftigen
(Osteichthyes).

De rêchstringdieren ûntjoegen har foar it earst yn 'e tiid fan 'e saneamde
Kambryske Eksploazje (fan bistesoarten), yn it tiidrek fan it Kambrium, sa'n 541
miljoen jier lyn. De earste soarten lieken nei alle gedachten sterk op it
hjoeddeistige lansetfiskje. De neiste sibben fan 'e rêchstringdieren binne de de
stikelhûdigen (Echinodermata) en de ikelwjirms (Hemichordata). Dy lêste bisten
waard foarhinne sels ek wol ta de rêchstringdieren rekkene, mar tsjintwurdich
sjocht men har as in aparte stamme binnen de gruttere groep fan 'e nijmûnigen.

Karakteristyk foar sawol stikelhûdigen, ikelwjirms as rêchstringdieren is dat se
yn 'e primêre foarm in sessile (fêstsittende) libbenswize hawwe. Soks sjocht men
noch werom by seeleeljes (Crinoidea) en sekpipen (Ascidiacea), dat primitive
fertsjintwurdigers fan 'e nijmûnigen binne. Om't se sterk op 'e larven fan
sekpipen lykje, wurdt oannommen de "hegere" rêchstringdieren har ûntjûn hawwe út
'e larvale foarmen fan sessile soarten, wêrby't op in stuit it folwoeksen
stadium ferlern gie.



https://fy.wikipedia.org/wiki/Proaza

Proaza is in taalfoarm en literêr sjenre dat de gewoane grammatikale struktuer
en de natuerlike spraakritmen tapast ynstee fan 'e keunstmjittige kandânzen
dêr't de poëzij gebrûk fan makket. Hoewol't der oer de krekte opbou fan proaza
yn wittenskiplike fermiddens noch diskusjes geande binne, hat de ienfâld en
ûnopdienens derfan makke dat it hjoed de dei brûkt wurdt foar de grutte
mearderheid fan sawol it minsklik spraakgebrûk as de mei lettertekens fêstleine
taal. Skreaune proaza omfettet sawol fiksje as non-fiksje, lykas literatuer,
kranten en tydskriften, ensyklopedyen, wetsteksten, ensfh.

Proaza wurdt ornaris ferkeazen boppe de folle formelere dichterlike opbou fan 'e
tradysjonele poëzij. Gedichten omfetsje yn 'e regel in metrum en/of rymskema,
wylst proaza bestiet út folsleine, grammatikale sinnen, dy't mei-inoar alineä's
foarmje en dêrby estetyske aspekten fierhinne negearje, fral as it op sprutsen
taal giet. Guon proazawurken omfetsje wól spoaren fan metrum of oare
dichterlikens, en besykje beide sjenres mei sin trochinoar te mjuksjen; soks
stiet bekend as proazapoëzij. Lykstrekich dêrmei bestiet der poëzij dy't fan
hast alle wenstige regels ûntdien is; dat wurdt frij fers neamd.



https://fy.wikipedia.org/wiki/Plant

De planten (Latynske namme: Plantae) foarmje yn 'e taksonomyske yndieling fan
libbene organismen in ryk, dat yn 'e mande mei de riken fan 'e bisten
(Animalia), skimmels (Fungi), protisten (Protista) en guon lytsere groepen
organismen it domein of bopperyk fan 'e eukaryoaten (Eukaryota) foarmet. (De
eukaryoaten steane dan wer op ien hichte mei de baktearjes (Bacteria) en de
oerbaktearjes (Archaea).) De biologyske stúdzje nei planten hjit plantkunde of
botany.

Planten binne rjusellige organismen dy't har ûnderskiede fan oare libbene
organismen trochdat se selwanden hawwe dy't opboud binne út selluloaze, en
trochdat se foar it meastepart (de fleisitende planten bûten beskôging litten)
homotroof binne en dus har enerzjy streekrjocht út sinneljocht helje troch
fotosynteze. Dat proses fynt plak yn 'e gloroplasten of blêdgrienkerlen dy't har
har griene kleur besoargje. Beskate soarten brûke foar har eigen
enerzjyfoarsjenning net fotosynteze mar gemosynteze. Oare ferskillen mei (guon)
oare organismen binne dat planten har hiele libben trochgroeie en dat se har
sawol geslachtlik as ûngeslachtlik fuortplantsje kinne. Planten hawwe trije
basisûnderdielen: woartels, in stâle en blêden.

Ta de planten wurde ferskate grutte groepen rekkene, wêrûnder de moassen of
blêdmoassen, de levermoassen, de haumoassen, de wolvepoaten en ruskfearren, de
fearplanten, de konifearen, de blomplanten en de griene algen (grienwieren en
krânswieren). De koarstmoassen hearre lykwols net ta de planten, mei't dat
gearwurkingsfoarmen binne fan skimmels mei blauwieren of grienwieren, en dy
sadwaande ta it ryk fan 'e skimmels rekkene wurde.

Readwieren, brúnwieren en blauwieren binne likemin planten. Blauwieren wurde
yndield by de baktearjes, wylst brúnwieren by de gromalveolaten (Chromalveolata)
hearre, dy't yn 'e hjoeddeiske taksonomy as in lyts eukaryoatysk rykje op
harsels beskôge wurde. Readwieren en guon oare lytse groepkes soene neffens
moderne ynsichten mooglik op deselde hichte as de planten stean kinne yn in
supergroep dy't fan oerplanten (Archaeplastida of Primoplantae) hjit.
Dêrfandinne dat de planten tsjintwurdich yn wittenskiplike fermiddens ek wol
griene planten (Viridiplantae) neamd wurde, om se dúdliker te ûnderskieden fan
'e oare groepen oerplanten.

Hoewol't sekuere sifers dreech fêst te stellen binne, waard der yn 2010 rûsd dat
der tusken de 300.000 en 315.000 ferskillende plantesoarten op 'e wrâld binne.
De grutte mearderheid dêrfan, rûchwei 260.000 oant 290.000, bestiet út
siedplanten. Planten foarmje in krúsjaal en ûnmisber diel fan 'e wrâldekology,
mei't se it grutste part fan 'e beskikbere soerstof produsearje en iten foar
alle heterotrofe organismen foarmje (dy't har enerzjy út 'e konsumpsje fan oare
organismen helje). Sels de útslutende karnivoaren ûnder de bisten binne dochs
noch yndirekt fan planten ôfhinklik om't harren proaidieren (of de proaidieren
fan 'e proaidieren, ensfh.) derfan libje. Planten dy't nôt, fruchten, grienten
en oare ytbere dielen produsearje, wurde al milennia lang troch de minske
domestisearre. Oare planten wurde brûkt om te pronk te setten (sierplanten), en
oant frij resint tsjinnen se as de boarne fan hast alle medisinen.



https://fy.wikipedia.org/wiki/Palermo_(st%C3%AAd)

Palermo is de haadstêd fan it Italjaanske eilân Sisylje en fan de provinsje
Palermo dat krekt besuden it Italjaansk skiereilân leit. De stêd leit yn it
noardwesten fan it eilân, oan de Tyrreenske See dat wer in part is fan de
Middellânske See. Mei 686.551 ynwenners (1998) is dat it op de fjirde stêd fan
Itaalje.

Yn de 7e of 8e iuw f.Kr. waard op it plak fan de stêd in koloanje stifte troch
Foenisiërs. Letter kamen dêr de Griken te wenjen dy't de stêd Panormos neamden,
wat folsleine haven yn it Gryksk betsjut, en dat letter de Latynske namme
Panormus krige soe.

De Romeinen oermastere Palermo tidens de earste Punyske oarloch. Nei de
Romeinske tiid hearde Palermo in skoftsje by it Fandaalske ryk. Doe't dat
Germaanske ryk ferneatige waard troch it Eastromeinske Ryk kaam it ûnder it
bewâld fan de Byzantinen.

Nei 831 krige Palermo te meitsjen mei de Arabyske oerhearsing, en waard it ien
fan wichtichste stêden fan de destiidske wrâld. Inkele jierren letter, sûnt
1072, oerhearsken de Noarmannen de stêd. In protte fasetten fan dizze rike
skiednis is yn de stêd noch hieltyd werom te finen.



https://fy.wikipedia.org/wiki/Offisjele_taal

In offisjele taal is in taal dy't in spesjale wetlike status krigen hat yn in
beskaat lân of in beskate provinsje of oare ûnderferdieling fan in lân. De
offisjele taal fan in lân is ornaris de taal dy't brûkt wurdt foar it bestjoer
(d.w.s. it regear, it parlemint en de rjochterlike macht). De fêststelling fan
in beskate taal as de offisjele taal fan in lân hat yn 'e regel gjin ynfloed op
it deistich hâlden en dragen fan 'e befolking fan dat lân. Dêrom kin mei de term
'offisjele taal' inkeld ferwiisd wurde nei in bestjoerstaal, en nea nei in
sprektaal, hoewol't dy beide gauris ien en deselde taal wêze sille, mei't de
offisjele taal yn 'e praktyk faak de taal is dy't troch de mearderheid fan 'e
befolking as memmetaal sprutsen wurdt.

Guon lannen hawwe gjin inkele taal by wet fêstlein as de offisjele taal, mar
ûntjouwe dan in nasjonale taal, lykas yn 'e Feriene Steaten, dêr't it Ingelsk de
facto in offisjele status hat. Fierders kin it ek sa wêze dat der mear as ien
taal oantsjut is as de offisjele taal; soks is bygelyks it gefal yn Belgje,
dêr't it Nederlânsk, Frânsk en Dútsk alletrije in gelikense offisjele status
hawwe. Wrâldwiid hawwe 178 lannen teminsten ien offisjele taal, wylst 101 fan dy
lannen mear as ien offisjele taal hawwe. Yn 'e regel is de offisjele status fan
ien of mear talen yn 'e grûnwet fan in lân fêstlein. It tal talen dat earne in
offisjele status hat foarmet mar in minym persintaazje fan it totaal oantal fan
mear as 6.000 talen fan 'e wrâld.

In offisjele taal dy't lânseigen is yn it oangeande gebiet, wurdt endoglossysk
neamd; in offisjele taal dy't der net lânseigen is, wurdt eksoglossysk neamd.
Fral yn lannen dy't foarhinne koloanjes wiene en dêr't in grut tal ûnderskate
lânseigen talen sprutsen wurde, is der faak foar keazen om 'e eksoglossyske
koloniale bestjoerstaal as offisjele taal oan te hâlden. Soks is bygelyks it
gefal yn Gana, Namybje en Nigearia, dêr't it Ingelsk de offisjele taal is, yn
Kameroen, Senegal en Tsjaad, dêr't it Frânsk de offisjele taal is, en yn
Angoala, Mozambyk en East-Timor, dêr't it Portegeesk de offisjele taal is.
Itselde jildt foar de Suriname, dêr't it Nederlânsk de offisjele taal is,
hoewol't dat dêr mar troch in hiel lyts part fan 'e befolking as memmetaal
sprutsen wurdt.

De meast foarkommende offisjele taal is it Ingelsk, dat yn 51 lannen offisjeel
is. Oare talen dy't yn in protte lannen in offisjele status hawwe, binne it
Arabysk, it Frânsk, it Spaansk en it Portegeesk. It Nederlânsk is de of in
offisjele taal yn 'e ûnôfhinklike lannen Nederlân, Belgje en Suriname, en yn 'e
ôfhinklike territoaria Arûba, Kurasau, Sint-Marten en Karibysk Nederlân. Yn 'e
provinsje Fryslân hawwe it Frysk en it Nederlânsk in gelikense offisjele status.



https://fy.wikipedia.org/wiki/Nuuk

Nuuk (oerset: "it skiereilân", Deensk: Godthåb, oerset: "goede hope") is de
haadstêd fan Grienlân, de meast noardlike fan alle haadstêden yn Noard-Amearika
en it grutste plak yn Grienlân. It plak leit op in eilân yn it Nuup Kangerlua
fjord, oan de eastkust fan de Labradorsee en oan de westkust fan Sermersooq.
Nuuk is it kultureel en ekonomysk sintrum fan Grienlân. Op 1 jannewaris 2009 is
de gemeente Nuuk opheft en opgien yn de gemeente Sermersooq.

De delsetting fan no stammet út 1721 doe't de Noarse sindeling Hans Egede de
earste permaninte Europeeske koloanje en hannelspost stifte op it tichteby
lizzende "Hoop-Eilân". De bedoeling fan Egede wie it bekearen fan de Noarske
kolonisten, mar hy ûntduts dat dy allegear stoarn wienen (der hie al sa'n 300
jier gjin kontakt mei it heitelân west). Boppedat die bliken dat it gjin gaadlik
plak foar in delsetting wie en op 29 augustus 1728 waard Godthåb stifte.

Fuort dêrnei stjoerde kening Freark IV trije fregatten mei personiel en
materialen om in fort bouwe te kinnen. De measten fan harren wiene feroardielden
en prostituees dêr't de measten fan al yn it jier stoaren oan skuorbot en oare
syktes.

Fan 1733 oant 1734 wie dêr in wetterpokke-epidemy; it grutste part fan de
lânseigen befolking stoar dêroan en Hans Egede syn frou ek. Nei 15 jier
Grienlân, yn 1736, gie Hans Egede werom nei Denemark. Soan Paul Egede bleau
efter om it wurk fan syn âlden fuort te setten. Fierders gienen ek Moravyske
misjonarissen yn dy kontreien oan it wurk.

Om 1850 hinne rekke it gebiet om Nuuk yn in krisis. De Jeropeanen hienen sykten
meibrocht dêr't de Grienlanners gjin wjerstân tsjin hienen en in kultuer
ynbrocht dy't botste mei dy fan de lânseigen befolking. In protte Grienlanners
libben yn earmoed. Yn 1853 kaam Hinrich Johannes Rink yn Grienlân oan en hy
seach dat de Grienlanners in protte fan harren kultuer en identiteit ûnder de
ynfloed fan de Denen ferlern hiene. Dêrom sette er yn 1861 út ein mei Grienlân
syn earste krante, Atuagagdliutt, dy't in Grienlanner as redakteur hie. Dy yn
Nuuk festige krante soe letter in soad betsjutte foar it begryp fan de
Grienlanners fan harren eigen kultuer.

Mei de iepening yn 1874 fan de Grienlânske kweekskoalle waard Godthåb in
ûnderwiissintrum. De Universiteit fan Grienlân (Grienlânsk: Ilisimatusarfik), is
dêr ek fêstige.

Yn 1908 waard in nije bestjoerlike regeling fan kracht dy't foarseach yn de
oprjochting fan twa regionale (parlemintêre) fergaderingen. Dy waarden yn 1950
ferienige en yn Godthåb fêstige. Dêrom lei it foar de hân dat nei de status
aparte fan Grienlân yn 1979 it Grienlânske parlemint, it Landsting, ek syn sit
yn Godthåb krige. Teffens waard de namme doe feroare yn it Grienlânske Nuuk.

Lykas yn de rest fan Grienlân, bestiet ek de befolking fan Nuuk út sawol Inuit
as Denen. Mear as in tredde part fan de Grienlânske befolking wennet yn Nuuk en
omkriten.

De plak is tige gaadlik foar alderlei bûtendoaraktiviteiten. Sa binne dêr twa
skiliften tsjinoer de lofthaven, in golfbaan (de meast hurde fan de wrâld is de
hjitting), ferskate paden foar hikers en yn de omkriten is moai fiskwetter. Ek
klimmers kinne dêr goed telâne. Fierders hat Nuuk in swimbad, Malik neamd, in
kultuereel sintrum en in bioskoop, Katuaq, en ferskate museums.

Nuuk hat in ynternasjonale lofthaven op likernôch 3 km fan it sintrum ôf. Air
Greenland fiert 6 dagen yn de wike flechten út mei de De Havilland Canada DHC-7
nei û.o. Sisimiut, Narsarsuaq, Kangerlussuaq, Ilulissat en Kulusuk. Icelandair
fersoarget yn de simmermoannen in ferbining mei Reykjavik mei in De Havilland
Canada DHC-8.

Yn Nuuk sels riidt Nuup Bussii fan moarns ier oant jûns let op ferskate rûtes
tusken it stedssintrum (Bycenter), de bûtenwyk Nuussuaq, it fleanfjild en de
Atlantyske haven.



https://fy.wikipedia.org/wiki/Noardwestgermaanske_talen

De Noardwestgermaanske talen foarmje in lytse taalgroep dy't heart ta de
Westgermaanske talen. Dizze taalkloft stiet ek wol bekend as de Ingveoanske
talen, de Anglo-Fryske talen, de Ingelsk-Fryske talen of de Noardseegermaanske
talen. De Noardwestgermaanske talen wurde wrâldwiid troch likernôch 325 miljoen
minsken as memmetaal sprutsen. Fierwei de wichtichste taal út dizze groep is it
Ingelsk. Fierders meitsje ek it Skotsk, Frysk, Noardfrysk en Sealterfrysk der
diel fan út, krektlyk as it útstoarne Yola en Fingaalsk. Guon taalkundigen
rekkenje fierders it Anglo-Romany, in taal fan wenweinbewenners yn Ingelân, der
ek ta.

Der is in tindins yn 'e taalkunde om 'e Nedersaksyske talen, dy't yn it ferline
altyd by de Súdwestgermaanske taalkloft yndield waarden, as in trêde subgroep
oan 'e Noardwestgermaanske talen ta te heakjen. Dêroer bestiet lykwols gjin
oerienstimming.

De Westgermaanske talen ûntstiene by it útinoarfallen fan 'e taalienheid fan 'e
Noard- en Westgermaanske folken, wat mooglik pas yn 'e fyfde iuw plakfûn. It
wurdt ûntwierskynlik achte dat der in Westgermaanske ienheidstaal bestien hat,
en ien inkele Noardwestgermaanske taal hat nei alle gedachten likemin bestien.

Tsjin it begjin fan 'e skriftlike oerlevering fan 'e Westgermaanske talen, yn 'e
rin fan 'e achtste iuw, hiene har yn elts gefal de ûnderskate
Noardwestgermaanske talen al ûntwikkele. Dêrfan is it Aldingelsk oerlevere fan
it begjin fan 'e achtste iuw ôf en it Aldfrysk fan 'e trettjinde iuw ôf (útsein
in fragmintaryske psalmoersetting út 'e tolfde iuw).

De ferskillen tusken de Noardwest- en Súdwestgermaanske talen lizze foar in grut
part oan in stikmannich saneamd ingveonismen, taalkundige fernijings dy't har
oer it algemien pas yn 'e twadde helte fan it earste milennium yn 'e
Noardwestgermaanske talen foardiene. Ek yn 'e Nederfrankysk-Nedersaksyske
subgroep fan 'e Súdwestgermaanske talen hawwe dy fernijings har foar in part
oppenearre, mar yn 'e Heechdútske talen alhiel net.

Ferlykje yn 'e ûndersteande tabel de telwurden fan ien oant en mei tsien yn 'e
Noardwestgermaanske talen.



https://fy.wikipedia.org/wiki/Niagarawetterfal

De Niagarawetterfallen (Ingelsk: Niagara Falls, Frânsk: Chutes Niagara) hearre
ta de grutste en bekendste wetterfallen fan de wrâld. De wetterfal bestiet út
trije dielen: de Horseshoe Falls, de American Falls en de Bridal Veil Falls. Se
lizze op de grins fan de Feriene Steaten en Kanada tusken de lykneamde stêden
Niagara Falls yn de Amearikaanse steat New York en Niagara Falls yn de
Kanadeeske provinsje Ontario. De stêden binne ferbûn troch de Rainbow Bridge, in
brêge oer de rivier de Niagara, ûnder de wetterfallen.

It ferfal fan de wetterfallen is net sa grut, trochsneed sa'n 60 meter, mar de
breedte en de hoemannichte wetter dy't de Niagarawetterfallen passearet, soargje
wol foar in grut spektakel. Oan de Amerikaanske kant stiest neist it wetter dat
oer de râne nei ûnderen ta falt. Oan de Kanadeeske kant, kinst net allinnich de
American Falls mar ek de Horseshoefalls yn harren folle gloarje bewûnderje.

Der wurdt yn Niagara in soad elektrisiteit opwekt en de mannichte wetter dy't
oer de râne nei ûnderen stoart is dan ek frij krekt regele. De wetterfallen
hawwe har yn geologysk tempo troch de leechte fan de rivier de Niagara hinne
ferpleatst en in stikje fierder streamôfwerts is te sjen mei hokker krêft de
mealstroom fan it fallen wetter de rotsen oan de foet fan de fal útholle hat.
Der binne dêr nauwe meterdjippe slûven yn de rotsen fûn dêr't amperoan in minsk
yn past.

Toeristen kinne de wetterfallen fan tichtby besjen troch plak te sykjen op de
Maid of the Mist, in boatsje dêr't tige ticht mei lâns de wetterfallen fearn
wurdt.

De Horseshoe Falls, ek bekend as Canadian Falls, is it bekendste diel fan de
Niagarawetterfallen. Ungefear 90% fan it wetter fan de rivier de Niagara streamt
oer de Horseshoe Falls, wylst ûngefear 10% oer de American Falls streamt. De
namme 'hoefizerwetterfal' komt fan de healrûne foarm fan dizze wetterfal. Dit
diel fan de Niagarawetterfallen leit op de grins fan de Feriene Steaten en
Kanada, foar it grutste part op Kanadeesk grûngebiet, om krekt te wêzen tusken
Terrapin Point op Goat Island yn de steat New York en Table Rock House yn
Ontario.

Tusken Horseshoe Falls en de twa oare wetterfallen leit Goat Island. Twa brêgen
boppe de wetterfallen ferbine it eilân mei de Amerikaanske kant.

De American Falls is de grutste fan de twa Niagarawetterfallen dy't folslein yn
de Feriene Steaten lizze, mar is lytser as de Horseshoe Falls. De breedte oan de
top fan American Falls is ûngefear 253 meter yn in rjochte line. De totale
lingte fan de bûgde râne is ûngefear 290 m. De hichte fan de wetterfal is 21
meter wêrnei't it wetter op in partij rotsen falt dy't troch in grutte
ferskowing dêr yn 1954 te lizzen komd binne. De djipte fan it wetter oan de top
fan American Falls is mar 0,6 m.

Yn de American Falls leit in eilantsje, Luna Island, sadat dizze wetterfal út
twa dielen bestiet: rjochts de eigentlike American Falls en links de lytste fan
trije wetterfallen, Bridal Veil Falls. Krektas de American Falls leit dizze
wetterfal hielendal op it grûngebiet fan de Feriene Steaten, tusken Luna Island
en Goat Island. De breedte oan de top fan de Bridal Veil Falls is mar 17 meter.
It ferfal fan Bridal Veil Falls is 24 m, mjitten oant de rotsblokken ûnderoan de
wetterfallen. Oan de foet fan de wetterfallen leit, 31 meter ûnder de top, de
Maid of the Mist Pool. It totale ferfal is 55 meter.



https://fy.wikipedia.org/wiki/Navarra

Navarra (offisjeel: Comunidad Foral de Navarra) is ien fan de 17 Spaanske
regio's. It leit yn it noarden fan it lân, eastlik fan Baskenlân en Frankryk,
noardlik fan La Rioga en westlik fan Arragon. Navarra is sawol in selsstannige
regio as in provinsje, krekt as Kantaabrje en Astuerje. Haadstêd fan Navarra is
Pamplona (Baskysk: Iruña), in stêd mei om-ende-by 190.000 ynwenners.

Yn Navarra wurdt sawol Spaansk as Baskysk sprutsen. Kultureel en histoarysk
besjoen heart it by it Baskyske gebiet. Eartiids makke it ek diel út fan it
Keninkryk Navarra. De lêste jierren ferliest it Baskysk yn Navarra lykwols
terrein op it Spaansk, omdat de taal yn tsjinstelling ta de oanbuorjende regio
Baskenlân amper yn it ûnderwiis brûkt wurdt.

Neffens regionale wetjouwing is Navarra ûnderferdielt yn trije taalsônes. Yn de
zona vascófona (Baskyske taalsône) en de zona mixta (twatalige sône) wurdt it
Baskysk op bepaalde nivo's as offisjele amtstaal brûkt, wylst yn de zona no
vascófona (net-Baskyske taalsône) allinnich it Spaansk in offisjele status hat.



https://fy.wikipedia.org/wiki/N%C3%BBnav%C3%BBt

Nûnavût (Inûktitût: >ᓄᓇᕗᑦ, Nunavut; Ingelsk, Frânsk en Inûynnaktûn: Nunavut) is
ien fan 'e trije territoaria fan Kanada. It leit yn it uterste noarden fan it
lân, en heart ta de regio fan Noardlik Kanada. De haadstêd is Iqaluit, dat
foarhinne Frobisher Bay hiet. Mei mar leafst 21,0% fan it nasjonaal grûngebiet
is it territoarium wat oerflak oanbelanget it grutste fan alle Kanadeeske
gewesten, mar op it mêd fan ynwenners komt it net fierder as krapoan 32.000, wat
it lytste oantal fan alle Kanadeeske gewesten is, en delkomt op 0,1% fan 'e
totale Kanadeeske befolking. Nûnavût is it jongste Kanadeeske gewest, en ûntstie
pas yn 1999, doe't it bestjoerlik losmakke waard fan 'e Noardwestlike
Territoaria, as in thúslân foar de eastlik Arktysk Inûyt fan Kanada.

Nunavut betsjut "Us Lân" yn it Inûktitût, de taal fan 'e eastlike Inûyt.
Offisjeel wurdt de namme op 'e Inûktitût-wize ferbûgd: Nunavummiut binne lju út
Nûnavût, en ien persoan dêrwei is in Nunavummiuq.

Nûnavût hat in oerflak fan 2.038.722 km² (hast like grut as hiel West-Jeropa),
wêrfan't 1.877.787 km² út lân bestiet en 160.935 km² út wetter. It territoarium
grinzget yn it westen oan 'e Noardwestlike Territoaria, net inkeld op it
Kanadeeske fêstelân, mar ek op ferskate fan eilannen noardlik dêrfan, lykas
Victoria en Melville. Yn it suden swettet it oan 'e provinsje Manitoba, en yn it
súdeasten hat it in tige koarte lângrins mei de provinsje Nijfûnlân en Labrador
op it eilantsje Killiniq. Fierders wurdt Nûnavût begrinzge troch see, mei yn it
noardwesten de Beaufortsee, yn it noarden de Lincolnsee en yn it noardeasten de
Baffinbaai, dat allegearre dielen fan 'e Noardlike Iissee binne. Yn it easten
leit it oan 'e kust fan 'e Labradorsee en yn it súdwesten wurdt it beswette
troch de Ungavabaai, de Hudsonstrjitte, de Hudsonbaai en de Jamesbaai, dy't
allegearre ta de Atlantyske Oseaan rekkene wurde. Nûnavût hat seegrinzen mei de
Kanadeeske provinsjes Ontario en Kebek en mei it Deenske gebietsdiel Grienlân.

Behalven in flink stik fan it Kanadeeske fêstelân, dat hast it hiele
toendragebiet fan 'e westlike Barren Grounds beslacht, en ek de skiereilannen
Melville en Boothia, omfiemet Nûnavût ek it grutste part fan 'e Kanadeeske
Arktyske Eilannen, wêrfan't de grutsten Baffinlân en Ellesmere binne. Baffinlân,
yn it súdeasten, is it op fjouwer nei grutste eilân fan 'e wrâld. It omfettet
û.m. Iqaluit (foarhinne Frobisher Bay), de territoriale haadstêd, en de Mount
Thor (1.675 m), de steilste berch fan 'e wrâld. Ellesmere leit fier nei it
noarden; de noardkaap, Kaap Kolumbia, is it noardlikste punt fan Kanada, en it
plak Alert, sa'n 834 km ûnder de Noardpoal, is it noardlikste bewenne plak fan
Kanada en fan 'e wrâld. It Kanadeeske regear lûkt de grinzen trouwens hielendal
troch oant de Noardpoal, al binne dêr gjin ynternasjonale ôfspraken oer makke.
Behalven de Arktyske eilannen hearre lykwols ek alle eilannen yn 'e Hudsonbaai
ta Nûnavût, wêrûnder de Belchereilannen, foar de kust fan Kebek, en Akimiski,
alhiel yn 'e súdlike Jamesbaai, foar de kust fan Ontario. It heechste punt fan
it territoarium is de 2.616 m hege Barbeau Peak, op Ellesmere.

It gebiet dat no Nûnavût foarmet, hat teminsten al 4.000 jier minsklike
bewenning ûnderstipe. Fynsten (fan û.m. slypstiennen), dien by archeologyske
opgravings yn 2008, wize derop dat it eilân Baffinlân it Helluland fan 'e
Wytsingen wie, dêr't de ekspedysje fan Leif Eriksson om it jier 1001 hinne foar
it earst yn Noard-Amearika oan lân gie. De earste dokumintêre boarnen oangeande
Nûnavût geane werom oant 1576, doe't de Ingelske ûntdekkingsreizger Martin
Frobisher in ferslach skreau oer syn ekspedysje, dy't as doel hie om de
Noardwestlike Trochfeart te finen. Dat slagge him net, mar hy miende al goud
ûntdutsen te hawwen op Baffinlân, yn 'e krite om 'e nei him ferneamde
Frobisherbaai hinne (dêr't de Nûnavûtske haadstêd Iqaluit no leit, dy't
foarhinne ek fan "Frobisher Bay" hiet). Hoewol't it "goud" weardeleas bliek te
wêzen, gie Frobisher de skiednis yn as de Jeropeaan dy't it earste wisse kontakt
mei de Inûyt lei. Yn 'e santjinde iuw sochten ek oare ferneamde
ûntdekkingsreizgers yn itselde gebiet nei de Noardwestlike Trochfeart, wêrûnder
Henry Hudson, William Baffin en Robert Bylot.

Nûnavût hearde fan 1670 ôf fierhinne ta Rupertslân, it gebiet dêr't de Britske
Hudsonbaaikompanjy it foar it sizzen hie, wylst yn it westlike part de
konkurrearjende Noardwestlike Kompanjy foar master opsloech en de Arktyske
Eilannen streekrjocht ûnder de Britske Kroan kamen. Nei't de Noardwestlike
Kompanjy yn 1821 troch de Hudsonbaaikompanjy oernommen wie, kaam it westen it
Noardwestlike Territoarium te foarmjen, al makke de Hudsonbaaikompanjy dêr de
facto ek de tsjinst út. Yn 1869 droech de kompanjy al syn gebieten oer oan 'e
Britske Kroan, dy't se trochjoech oan 'e twa jier earder oprjochte Kanadeeske
Konfederaasje. De gebieten waarden doe, yn 1870, gearfoege ta de ûnbidich grutte
Noardwestlike Territoaria, dy't alhiel fan 'e Amerikaanske grins yn it suden
oant de Kanadeeske noardkust en fan Labrador oant Alaska rûnen. Yn 1880 kamen ek
de Arktyske Eilannen derby te hearren. Fan 1870 ôf waard it gebiet stadichoan
ynkrompen, mei't de provinsjes Ontario en Kebek der grutte parten fan opslokten,
wylst oare dielen harsels derfan losmakken om 'e provinsjes Manitoba,
Saskatchewan en Alberta en it territoarium Yukon te foarmjen.

Under de Kâlde Oarloch kamen de noardlike Arktyske Eilannen, lykas Ellesmere en
Cornwallis, faai te stean, fanwegen harren strategyske geopolitike posysje foar
de Sovjet-Uny, oare kant de Noardpoal, oer. Om teminsten in foarm fan permaninte
bewenning te kreëarjen, deportearre it Kanadeeske regear doe Inûyt út 'e
noardpunt fan Kebek nei Resolute en Grise Fiord, yn it hege noarden. Yn dy
ûnbekende krite hiene se te kampen mei minskfijannige libbensomstannichheden en
briek der hongersneed ûnder har út, mar se waarden twongen om der te bliuwen.
Fjirtich jier neitiid skreau de Keninklike Kommisje oangeande Lânseigen Folken
in rapport mei as titel: The High Arctic Relocation: A Report on the 1953-55
Relocation. It Kanadeeske regear moast yn 'e neisleep dêrfan, yn 1993, hege
finansjele kompinsaasjebedraggen útkeare oan 'e slachtoffers fan 'e deportaasje
en harren neikommelingen, mar it duorre noch oant 2010 ear't der offisjele
ûntskuldigings kamen.

Yn 1976 waard der by ûnderhannelings tusken de Kanadeeske federale oerheid en de
Inuit Tapiriit Kanatami (doe noch de Inuit Tapirisat of Canada), de
fertsjintwurdigjende organisaasje fan alle Inûyt yn Kanada, besletten om in
referindum te hâlden ûnder de befolking fan 'e Noardwestlike Territoaria oer de
oprjochting fan in apart territoarium foar de eastlike Arktyske Inûyt. Dy
folksriedplachting waard holden op 14 april 1982, en dêrby joech de befolking it
griene ljocht foar sa'n apart Inûyt-gebiet. Nei't it federale regear der sân
moannen letter ûnder betingsten ek mei ynstimd hie, koene de ûnderhannelings oer
de lânrjochten fan 'e Inûyt los. Dat proses waard yn septimber 1992 ôfrûne en
ratifisearre by in nij referindum ûnder de befolking fan it takomstige Nûnavût.
Op 9 july 1993 waarden doe de Wet op de Nûnavûtske Lânrjochte-oerienkomst
(Nunavut Land Claims Agreement Act) en de Nûnavûtwet (Nunavut Act) oannommen
troch it Kanadeeske parlemint. It oprjochtingsproses waard beëinige op 1 april
1999, doe't it territoarium Nûnavût einlings en te'n lêsten ta wêzen kaam. De
haadstêd, dy't yn 1995 troch de befolking fan it territoarium útkeazen wie by
alwer in referindum, waard Iqaluit, op Baffinlân, dat him neitiid yn in
beskieden befolkingsgroei (fan 5.200 yn 2001 ta 6.600 yn 2011) ferhûgje mocht.
De stifting fan Nûnavût wie de earste grutte feroaring fan 'e Kanadeeske
steatkundige yndieling sûnt de ynkorporaasje fan Nijfûnlân en Labrador yn 1949.

Nûnavût hat in territoriale assimblee mei 22 sitten. De parlemintsleden
fertsjintwurdigje har eigen kiesdistrikt (riding), dêr't se by de ferkiezings op
persoanlike titel de mearderheid fan 'e stimmen helle hawwe (krekt itselde
systeem as yn Grut-Brittanje). Oars as de parleminten fan 'e Kanadeeske
provinsjes en fan it territoarium Yukon hat dat fan Nûnavût gjin partijen, mar
binne alle leden ûnôfhinkliken. It territoarium wurdt regearre troch in eigen
regear mei oan it haad in minister-presidint. Yn Kanada is it trouwens wenst
(mar gjin wet) dat de minister-presidinten fan 'e ûnderskate provinsjes en
territoaria oantsjut wurde as premier, wylst de federale minister-presidint de
prime minister is. Nûnavût is opdield yn trije lytsere regio's, Kitikmeot,
Kivalliq en Qikiqtaaluk/Baffinlân, dy't it bestjoer yn it ûnbidige gebiet
tichter by de minsken bringe moatte, mar dy't op gjin inkele manear selsbestjoer
hawwe. Yn it federale Kanadeeske parlemint yn Ottawa wurdt Nûnavût yn 'e Senaat
fertsjintwurdige troch 1 fan 105 sitten (1,0%), en yn it Legerhûs troch 1 fan
308 sitten (0,3%).

De ekonomy fan Nûnavût stipet fierhinne op 'e tsjinstesektor (fral
oerheidstsjinsten, mar ek ûnderwiis en toerisme), de mynbou en tradysjonele
selsfoarsjennende libbenswizen (de jacht, fiskerij, walfiskjacht en tradysjonele
ambachten). It regear fan Nûnavût hat in jierliks budzjet fan K$700 miljoen, in
bedrach dat frijwol hielendal oermakke wurdt troch de federale oerheid. Wat de
mynbou oangiet, wurdt der yn Nûnavût fral nei oalje en gas, goud, sulver, izer,
koper, lead, sink, diamanten en uranium dold. Tsjintwurdich is de befolking fan
Nûnavût fral ôfhinklik fan diseloalje foar ferwaarming en itensiederij, dy't per
boat of fleantúch út súdlik Kanada wei oanfierd wurdt (mei't it territoarium
frijwol gjin wei- of spoarferbinings mei de rest fan it lân hat). It
territoriaal regear besiket de oerstap op grienere foarmen fan enerzjy oan te
moedigjen, ek al om't Nûnavût slimmer de gefolgen fan klimaatferoaring ûnderfynt
as de measte oare regio's.

Neffens de Kanadeeske folkstelling fan 2011 hie Nûnavût doe 31.906 ynwenners,
wat 8,3% mear is as yn 2006. De befolkingstichtens wie yn 0,02 minsken de km².
It territoarium hat de lytste befolking fan alle Kanadeeske gewesten. Fan alle
ynwenners fan it territoarium wennen yn 2011 6.700 oftewol 21% yn 'e haadstêd
Iqaluit. It twadde plak neffens ynwennertal, mei krapoan 2.600 minsken, wie
Rankin Inlet, folge troch Arviat, mei goed 2.300. Alle oare plakken yn it
territoarium hawwe minder as 2.000 ynwenners.

Neffens gegevens fan 'e Kanadeeske folkstelling fan 2006 bestiet de Nûnavûtske
befolking foar mear as de helte út Inûyt, dy't nammentlik 83,6% fan 'e ynwenners
foarmje. Mei de Yndianen (0,3%) en de Métis (0,4%) derby komme alle lânseigen
groepen mei-inoar út op 84,3% fan 'e befolking. De blanken foarmje 15,0% fan 'e
befolking, en besteane foar it meastepart út lju fan Ingelsk, Skotsk of Iersk
komôf. De Frânsktalige minderheid (de Franko-Nûnavezen) telt sa'n 370 leden
(1,1%).

Op it mêd fan godstsjinst bestie neffens sifers út 2001 93,1% fan 'e befolking
fan Nûnavût út kristenen, wêrfan 69,8% protestanten en 23,3% roomsen. De grutste
protestantske denominaasjes wiene de anglikanen (57,9%), pinksterkristenen
(4,4%) en de feriene protestantske United Church of Canada (1,3%). Ateïsten en
agnosten foarmen 6,0% fan 'e befolking. Oare godstsjinsten wiene, yn folchoarder
fan grutte: de islaam (0,1%); it boedisme (0,1%); en it Westersk heidendom
(0,1%). De oanhingers fan 'e lânseigen religyen fan 'e Inûyt en de ûnderskate
Yndiaanske folken foarmen mei-inoar 0,1% fan 'e befolking.

De offisjele talen fan Nûnavût, dy't as sadanich by wet fêstlein binne, binne it
Inûktitût, de taal fan 'e eastlike Arktyske Inûyt fan Kanada, mei dêropta it
Inûynnaktûn, in oare Inûyt-taal, en it Ingelsk en it Frânsk. Neffens sifers fan
'e Kanadeeske folkstelling fan 2006 is it Inûktitût yn Nûnavût fierwei de
grutste taal, mei krapoan 20.200 sprekkers, oftewol 69,5% fan 'e befolking. It
Ingelsk folge op it twadde plak, mei 26,8%, en dan kamen it Frânsk (1,3%) en it
Inûynnaktûn (1,0%). Teffens kaam út dy sifers oant it ljocht dat 2.305 minsken
yn Nûnavût (7,9% fan 'e befolking) noch it Ingelsk, noch it Frânsk machtich wie.

Wylst it suden fan it Nûnavûtske fêstelân in toendraklimaat hat, en de eilannen
yn 'e súdlike Hudsonbaai en Jamesbaai in lânklimaat, hearsket der yn it grutste
part fan it territoarium in poalklimaat, mei hiele koarte, koele simmers en tige
lange, iiskâlde winters. Eureka, in waarstasjon op it eilân Ellesmere, hat de
leechste trochsneed jiertemperatuer fan alle waarstasjons yn Kanada. Troch de
opwaarming fan 'e Ierde en de resultearjende klimaatferoaring is it lykwols net
mear sa kâld yn Nûnavût as foarhinne. Dat is in grutte soarch foar de ynwenners
en it territoriaal regear, mei't de weromlûking fan it see-iis yn negative sin
de jacht beynfloedet, wylst it ûntteien fan 'e permafrost grûneroazje ta gefolch
hat. Neffens it Yntergûvernemintele Panel oangeande Klimaatferoaring fan 'e
Feriene Naasjes waarmet Nûnavût twaris sa hurd op as it wrâldgemiddelde.



https://fy.wikipedia.org/wiki/Mysene

Mysene (Gryksk Mykènai, Latyn Mycenae, Nijgryksk Mýkines) wie yn de âldheid in
wichtige stêd dy't yn it Grykske lânskip Argolis sintraal lei op 25 km
súdwestlik fan Korinte, en foarme ea it wichtige politike en kulturele sintrum
fan de nei har neamde Myseenske kultuer.

Mysene spile yn ferskate Grykske myten in rol fan betsjutting, û.o. yn de
Trojaanske syklus. By Homerus is it Goudrike Mysene de stêd fan kening
Agamemnon, oerbefelhawwer fan it Grykske koalysjeleger dat tsjin Troaje útfear.

De skiednis fan Mysene en de Myseenske kultuer begûn mei Yndo-Jeropeeske stammen
dy't likernôch 2100 f.Kr. it gebiet fan it tsjintwurdige Grikelân ynfoelen. Ien
fan dy stammen, de Agajers, krong troch oant yn de Peloponnesus, dêr't troch
harren ferskate steden stifte waarden, wêrûnder Mysene, Tiryns en Pylos, mei
mânske burchten en muorren.

De bloeitiid fan Mysene hat west yn it tiidrek tusken ± 1600 en 1400 f.Kr. Yn dy
tiid waard de stêd regeare troch in machtich keningshûs, waans macht wjerspegele
waard troch rike archeologyske fynsten, dy't har yn distiid gruttendiels yn it
Nasjonaal Archeologyske Museum te Atene befine. De machtsposysje fan Mysene
bleau oanienwei oant it tiidrek tusken ± 1400 en 1150 f.Kr. doe't plonderjende
Doarjers út it noarden de Myseenske kultuer ferwoasten. Myseenske kastielen
waarden yn brân stutsen en der kaam in ein oan de hannel bûten Grikelân. Sûnt dy
tiid wie Mysene noch mar in lytse stêd. Foar keunstners wie der net langer wurk
mear en allinnich lânbou en feefokke bleau oer as middelen fan bestân.

In lêste heldhaftige died fan de stêd wie it stjoeren fan in lyts kontingint
hoplieten nei Plataee yn 479 f.Kr. Yn 468 f.Kr. waard de iens sa machtige
keningsburcht ferovere troch it tichtby lizzende Argos en foar altyd ferlitten.



https://fy.wikipedia.org/wiki/Muzikology

Muzikology of muzykwittenskip is de wittenskiplike stúdzje fan muzyk op
universitêr nivo. Dêrby komt it sels praktisearjend muzisearjen net oan bar, it
lêze kinnen fan muzykpartitueren dêrfoaroer al. Fierwei de measte studinten ha
dan ek in muzikale foarming efter de rêch. Guon kombinearje muzikology ek mei
konservatoarium. Muzikology beëaget ûnder oaren de stúdzje fan de muzykskiednis
en fan de muzykteory (ûnder oare harmony en kontrapunt út ferskate perioades).
Ek de analize fan partitueren is in wichtich aspekt. Dêrneist hat muzikology ek
omtinken foar sosjale, psychologyske, en technologyske aspekten fan it
muzykbelibjen. Dêrby stiet de muzyk as klank sintraal. Yn 't earstoan, dat is
sa, wie de muzikology benammen rjochte op it rêden út it ferjitboek fan âlde
masters (lykas bygelyks Antonio Vivaldi en it skriuwen fan romantisearre
biografyen; yn de rin fan de 20e iuw krige de muzikology in echt wittenskiplike
status. Wichtige persoanen yn de opgong fan de muzikology as wittenskiplike
dissipline binne Carl Dahlhaus en Helga de la Motte.

It wichtichst muzikologysk neislachwurk oer klassike muzyk is the New Grove
Dictionary of Music and Musicians. Der is ek in Dútske tsjinhinger, de MGG
(Musik in Geschichte und Gegenwart).

Yn Nederlân binne opliedings oan de Universiteit fan Amsterdam en oan de
Universiteit Utert, yn Flaanderen wurdt "Master yn de muzikology" jûn oan de
Katolike Universiteit Leuven en oan de Universiteit Gent.



https://fy.wikipedia.org/wiki/Mummy

In mummy is in (meastentiids minsklik) lichem, dat nei it ferstjerrren útdrûge
is of troch keunstbewurkingen konservearre, sadat it net folslein fergiet en der
mear fan oer is as allinnich in skelet.

It wurd 'mummy' komt fan it Perzysk mumya dat 'pik' of 'asfalt' betsjut. Mummys
waarden nammentlik faak troch de by it balsemjen brûkte etearyske oalje
hielendal swart en krigen in pik-eftige substânsje.

In betide mummifikaasjetechnyk waard al ± 3000 foar Kristus yn it Alde Egypte
ûntwikkele, troch de religieuze oertsjûging dat men jins lichem en persoanlike
besittings nei it hjirneimels meinimme koe. Ut in soad oare drûge gebieten binne
ek grêven bekend wêryn't amper fergiene, útdrûge lichems en grêfjeften fûn binne
dy't troch in natuerlik mummifikaasjeproses bewarre bleaun binne. Ek yn in soad
krypten ûnder tsjerken drûgen de lichems sa hurd út dat se net fegien binne. De
bekendste Fryske mummy's binne yn Wiuwert fûn. Net allinnich yn Egypte, ek
Midden- en Súd-Amearika, Grienlân, Sinkiang, Mongoalje en Portegal kenne mummys.

Hoewol't der faak sprutsen wurdt oer de 'avansearre' mummifiasjetechniken fan de
âlde Egyptners is it better om fan 'komplekse' techniken te sprekken. In soad
ûnderdielen fan de Egyptyske metoade wienen wol effektyf (it weiheljen fan hurd
fergeande yngewanten, it yndrûgjen mei natron); oare (lykas it salvjen mei
etearyske oalje) wurken kontra-produktyf. Simpele útdrûging, fluch genôch
útfierd, oant in leech genôge fochtigheidsgraad, levert al in tige goed hâldbere
mummy op. Under natuerlike omstannichheden slagget soks allinnich goed as der
gjin ynsekten lykas aasmiggen en tuorren by it lyk komme kinne op it op te
fretten.

Yn de Egyptyske tradysje waarden harsens fia in heak troch de noasiepening, en
de yngewanten troch in sneed yn de side mei in fjoerstienen mes út it lichem
helle, wêrnei't it lichem yn fêste natron lein waard sadat it yndrûge. Dit
duorre 70 dagen. Natron is in mingsel fan sâlt en natriumwetterstofkarbonaat
(natriumbikarbonaat) dat fûn wurdt oan de iggen fan sâltmarren yn de Egyptyske
woastyn. Wadi Natroen wie in wichtich fynplak. Dêrnei joech men it in bad yn
bewarjende stoffen, en waard it lichem omwuolle mei linnen doeken, om it dêrnei
oan it grêf ta te betrouwen, meastal tagelyk mei grêfjeften. De weihelle
ynwindige organen waarden yn spesjale urnen dien, de kanopen, en apart meijûn.

Yn de 17e en 18e iuw lieten begoedige lju yn de protestantse gebieten fan
Dútslân har frekwint tsjin betelling nei harren dea yn fentilearre kelders ûnder
tsjerken en kleasters bysette, dy't troch kontinue luchtsirkulasje fia
luchtskachten drûch hâlden waarden. Op dy wize waarden harren lichems foar
ûntbining behoede. In bulte fan soksoarte kelders befetten oant hjoed de dei de
mummys fan dizze persoanen. Mooglik wie dit ynjûn troch in passaazje út Luther
syn oersetting fan it Boek Job oer weropstanning; fan de oare kant waard der
blykber foar it ûntstean fan sombys freze, omdat mannich lyk fêstbûn wie út
eangst dat de deade omdoarmje soe.

Natuerlike mummys kinne neist útdrûgjen ek troch ynfriezen en/of friesdrûgjen
ûntstean. Der is dan sprake fan in iismummy, ûntstien trochdat in lichem yn in
gletsjer bedarre is of yn permafrost begroeven is. Yn Sibearje binne sels heule
mammoeten tsientûzenen jierren bewarre bleaun yn de permafrost.

Mummys komme faak foar yn horrorferhalen en -films. Hjiryn binne se faak
"ûndeade" meunsters dy 't de protagonisten opjeie. Ien fan de âldste wurken op
dit gebiet is de roman The Jewel of Seven Stars fan Bram Stoker, foar it earst
publisearre yn 1903. De earste film mei in mummy yn de rol fan de antagonist is
The Mummy út 1932, mei Boris Karloff as de mummy. Fan dizze film ferskynde yn
1959 en yn 1999 in remake.



https://fy.wikipedia.org/wiki/Muhammad_Ali

Muhammad Ali (berne as: Cassius Marcellus Clay jr.; Louisville (Kentucky), 17
jannewaris 1942 - Scottsdale (Arizona), 3 juny 2016), wie in Amerikaansk bokser
fan Afro-Amerikaansk komôf. Hy wûn û.m. in gouden medalje op 'e Olympyske
Spullen fan 1960 en trije wrâldkampioenskippen. Ali wie ûnder syn karriêre in
kontroversjeel figuer yn 'e sportwrâld, dy't yn 'e Feriene Steaten foar opskuor
soarge troch him ta de islaam te bekearen en syn namme te feroarjen en om't er
wegere yn 'e Fjetnamoarloch te fjochtsjen. Lykwols waard er rûnom beskôge as de
grutste swiergewichtbokser ea.

Muhammad Ali waard yn 1942 berne as Cassius Marcellus Clay jr., yn Louisville yn
'e steat Kentucky. Hy wie fan mingd etnysk komôf en stamme foar it grutste part
ôf fan negerslaven dy't yn it Antebellum-tiidrek (foar de Boargeroarloch) nei it
Amerikaanske Suden ta brocht waarden. Dêrnjonken hied er lykwols ek Iersk,
Ingelsk, Italjaansk, Malagassysk en Skotsk bloed. Oars as in protte
Afro-Amerikaanske boksers groeide Ali op yn in leafhawwend gesin út 'e
middenklasse. Syn heit wie de ferver fan úthingbuorden en teksten Cassius
Marcellus Clay sr. (dy't ferneamd wie nei de njoggentjinde-iuwske politikus mei
deselde namme), en syn mem wie de húsfrou Odessa O'Grady. Ali hie ien broer,
Rudolph "Rudy" Clay, dy't himsels letter omneame liet ta Rahman Ali.

Muhammad Ali waard foar it earst opmerksum makke op boksen troch de plysjeman en
bokscoach Joe E. Martin, dy't yn 1954 in tolvejierrige Ali tsjinkaam dy't poer
wie om't syn fyts stellen wie. Ali sei dat er de dief in wan bruien jaan soe, en
doe rette Martin him oan om dan earst mar ris boksen te learen. Dat die de jonge
Ali, en it die bliken dat er in natuertalint wie. As amateurbokser wûn er seis
kear it steatskampioenskip fan Kentucky, twa kear it Amerikaanske nasjonale
kampioenskip en in gouden medalje yn 'e licht swiergewichtkategory op 'e
Olympyske Spullen fan 1960 yn Rome. Fan al syn wedstriden as amateur wûn er 100
en ferlear er fiif.

Letter yn 1960, doe't er noch mar achttjin wie, makke Ali syn debút as
profesjoneel bokser yn 'e swiergewichtkategory. Yn 1964, doe't er 22 jier wie,
wûn er ferrassend it wrâldkampioenskip by in wedstryd tsjin Sonny Liston. Koarte
tiid letter joech Ali him by de Nation of Islam en feroare er syn namme,
wêrmei't er foar in stoarm fan trelit soarge, benammen yn 'e Feriene Steaten,
dêr't de Nation of Islam beskôge waard as in gefaarlike ekstremistyske
organisaasje. Yn 1975 soed er oergean nei de otterdokse, soennityske foarm fan
'e islaam, wylst er him yn 2005 op 'e praktiken fan it soefisme rjochte, de
islamityske mystyk.

In oare kontroversjele kwestje wie Ali syn status as gewissebeswierde. Yn 1967
wegere er op religieuze grûnen syn oprop foar de tsjinstplicht. Teffens brocht
er nei bûten ta dat er poer op 'e Fjetnamoarloch tsjin wie. It Amerikaanske
regear wegere him lykwols as gewissebeswierde te erkennen om't er ek sei dat der
wol yn in oarloch fjochtsje soe as er dêrta oproppen waard troch Allah of dy syn
boadskipper (wêrmei't er Elijah Muhammad, de lieder fan 'e Nation of Islam
bedoelde). Uteinlik waard er sadwaande oppakt en skuldich befûn oan it ûntwiken
fan 'e tsjinstplicht, wat û.m. ta gefolch hie dat syn wrâldtitel him ûntnomd
waard. Ali bokste neitiid hast fjouwer jier net mear, wêrmei't er in kostbere
perioade ferlear dat er op 'e top fan syn sportive fermogen wie. Lang om let
berikte de saak yn heger berop it Amerikaansk Heechgerjochtshôf, dat yn 1971
besleat dat er frijsprutsen wurde moast, sij it grutdiels fanwegen foarmflaters
yn it oarspronklike fûnis. Hoewol't Ali troch syn opstelling yn dizze kwestje
lange tiid troch in grut part fan 'e Amerikaanske maatskippij mei de nekke
oansjoen waard, makke it him in held foar de anty-oarlochsbeweging, dy't fral in
grut part fan 'e jongerein en de Afro-Amerikaanske mienskip omfieme.

Neitiid wûn Ali yn 1974 en 1978 noch twa kear it wrâldkampioenskip swiergewicht.
Hy wie dielnimmer oan ferskate gefjochten dy't rûnom as histoarysk beskôge
wurde, wêrûnder it earste gefjocht tsjin Sonny Liston yn 1964, wêrby't er foar
de earste kear wrâldkampioen waard, trije tsjin syn grutte rivaal Joe Frazier,
en ien tsjin George Foreman. By dy lêste wedstryd, op 30 oktober 1974 yn
Kinshasa, de haadstêd fan it doetiidske Saïere, dy't ferneamd wurden is as de
Rumble in the Jungle, wûn er syn wrâldtitel nei syn jierren fan ynaktiviteit
werom. Ali syn bekendste gefjocht mei Frazier fûn plak op 1 oktober 1975 yn 'e
Filipynske haadstêd Manilla, by in temperatuer fan hast 38 °C, en kaam de
Thrilla in Manila te hjitten.

Tsjin 1976 wie Ali lykwols oer syn hichtepunt hinne. In protte gefjochten moast
er him trochhinne wrakselje, en hy begûn op it mêd fan syn sûnens serieuze
gefolgen te ûnderfinen fan it wan bruien dat er yn eltse wedstryd krige. Yn 1978
ferlear er syn titel by in gefjocht yn Las Vegas oan 'e jonge bokser Leon
Spinks, mar by in ûnynspirearre rematch yn New Orleans wist er dy in pear moanne
letter noch ien kear werom te winnen. Dêrnei kundige er op 27 july 1979 oan dat
er ophold mei boksen, mar brekme oan jild makke dat er dêr al rillegau wer op
weromkaam. Hy woe it tsjin Larry Holmes opnimme om 'e WBA-titel.

Om dyseldichste tiid hinne begûnen Ali syn sûnensswierrichheden foar de
bûtenwrâld waarnimber te wurden yn 'e foarm fan stammerjen en triljende hannen.
In lichaamlik ûndersyk dat yn opdracht fan Ali sels yn 'e Mayo Klinyk útfierd
waard, woe lykwols hawwe dat er fit to fight wie. It gefjocht mei de heal
ûnwillige Holmes, dy't wol foarseach wêr't it op útrinne soe, fûn plak op 2
oktober 1980. Behalven dat er it fysyk dochs al net mear oprêde koe, wie Ali ek
noch ferswakke troch de skyldkliermedikaasje dy't er nommen hie om oerstallich
gewicht kwyt te reitsjen. It waard in slachting dy't mar oanduorre, oant Ali yn
'e alfde rûngong einlings knock-out gie. It wie it iennichste gefjocht dat er
mei in knock-out ferlear. Nettsjinsteande in frijwol algemiene oprop om 'e
bokswanten oan 'e wylgen te hingjen, focht Ali noch ien kear, op 11 desimber
1981 yn 'e Bahamiaanske haadstêd Nassau tsjin Trevor Berbick, wêrby't er yn 'e
tsiende rûngong troch in skiedsrjochtersbeslissing ferlear.

Yn 1984 waard by Ali de sykte fan Parkinson fêststeld, dy't in protte foarkomt
by lju dy't geregeldwei mei holleferwûnings te krijen hawwe. Dokters ornearje
dat de lêste pear wedstriden de sykte op syn bêst oanboaze en op syn minst sels
feroarsake hawwe kinne. Nei't er foargoed opholden wie mei boksen krige Ali
stadichoan de algemiene wurdearring dy't him troch alle kontroversje om syn
persoan hinne yn 'e Feriene Steaten sa lang ûntsein wie. Yn totaal focht Ali as
profbokser 61 wedstriden, wêrfan't er 56 wûn (37 troch knock-out) en 5 ferlear.

Ali waard lykwols net inkeld priizge om syn rol as sporter, mar ek foar syn
ynnovaasjes en maatskiplike belutsenens. Yn in tiid dat boksers it wurd fiere
lieten troch har manager, die Ali sels syn sechje, en prate er mei de parse oer
dingen dy't neat mei boksen út te stean hiene. Boppedat transformearre er de rol
en it byld fan 'e Afro-Amerikaanske sporter yn 'e Feriene Steaten troch syn
grutskens op syn eigen ras en syn reewilligens om 'e (blanke) fêstige oarder
dêrmei tsjin him yn it harnas te jeien. Nei't er syn karriêre beëinige hie waard
Ali dêrom beskôge as ien fan 'e grutste en ynfloedrykste sporters út 'e
tweintichste iuw. It toanoanjaande Amerikaanske sportblêd Sports Illustrated rôp
him yn desimber 1999 út ta "sportman fan 'e iuw", wylst de Britske
tillefyzjestjoerder BBC him datselde jiers beneamde ta de "sportpersoanlikheid
fan 'e iuw".

Yn 1975 hie Ali al in earste autobiografy publisearre, The Greatest: My Own
Story, en yn 1991 makke er mei Thomas Hauser in mûnlinge oerlevering mei as
titel Muhammad Ali: His Life and Times. Datselde jiers reizge er nei Bagdad ta
om der by de Iraakske diktator Saddam Hussein op oan te stean en lit de
Amerikaanske gizelders frij, dy't doedestiden yn Irak fêstholden waarden. Yn
1996 waard him de eare jûn om it Olympysk fjoer te ûntstekken op 'e Olympyske
Spullen fan Atlanta. Lykwols boaze syn Parkinson stadichwei oan, en by de
iepening fan 'e Olympyske Spullen fan Londen, yn 2012, wied er in honorêr drager
fan 'e Olympyske flagge, en waard er troch syn frou Lonnie eefkes oerein holpen
by it hisen dêrfan, mei't er net mear by steat wie en draach de flagge it
stadion yn.

Ali troude foar de earste kear op 14 augustus 1964, mei de cocktailservearster
Sonji Roi, mei wa't likernôch in moanne earder yn 'e kunde kommen wie. Roi har
ûnwilligens om har mei Ali ta de islaam te bekearen wie ien fan 'e foarnaamste
redens dat dit houlik op 10 jannewaris 1966 op in skieding útrûn. Op 17 augustus
1967 wertroude Ali mei Belinda Boyd, dy't har wol ta de islaam bekeare woe en
har namme feroare yn Khalilah Ali. Mei har krige er fjouwer bern: Maryum (1968),
de twilling Jamillah en Rasheda (1970) en Muhammad Ali jr. (1972). Fan dy
fjouwer hat Maryum Ali in beskate bekendheid wûn as rapster en skriuwster.

Begjin 1975 sette Ali útein mei in bûtenechtlike affêre mei aktrise en model
Veronica Porsche; tsjin 'e simmer fan dat jier wied er by de frou wei en troude
er mei Porsche, mei wa't er twa bern krige: Hana (1975) en Laila Ali (1977),
dy't yn 1999 yn har heite fuotspoaren trêde is as bokster. Yn 2014 wie hja de
ûnfersleine wrâldkampioene yn 'e supermiddelgewichtkategory, mei 24 oerwinnings,
gjin ferliezen en gjin remizes. Yn 1986 skiede Ali fan syn trêde frou en op 19
novimber fan dat jier troude er foar de fjirde kear, mei Yolanda "Lonnie"
Williams. Mei har krige er in soan, Asaad Amin, dy't se oannamen doe't er fiif
moannen âld wie. Fierders hie Ali noch twa oare dochters, Miya en Khaliah, út
bûtenechtlike relaasjes. Ali wenne de lêste jierren yn Scottsdale, yn 'e
Amerikaanske steat Arizona. Nei jierrenlang yn 'e minnichte omtoarke te hawwen,
kaam er úteinlik op 3 juny 2016 te ferstjerren yn in sikehûs yn syn wenplak
Scottsdale (hoewol't de earste berjochten hawwe woene dat er yn Phoenix
ferstoarn wie), nei't er dêr de deis tefoaren opnommen wie mei swierrichheden
mei it sykheljen. Muhammad Ali waard 74 jier. Hy waard op freed 10 juny 2016
begroeven yn syn berteplak Louisville, yn Kentucky.



https://fy.wikipedia.org/wiki/Mozambyk

De kust fan Mozambyk bestiet út talrike baaien, folge troch útstrekke gebieten
mei savannen en bosken. Yn it noarden leit in berchgebiet mei piken boppe de
2000 meter. Yn de sompige riviermûningen lizze mangrovebosken.

Al foar de Jeropeeske ûntdekkingsreizen wennen der Arabieren oan de eastkusten
fan Afrika. Sy dienen hannel tusken Afrika en Yndia mei goud, ivoar en slaven.
Yn 1497 kaam Pedro da Covilhão as earste Portugees yn Mozambyk oan. In jier
letter kaam Vasco da Gama op it Eilân fan Mozambyk yn 'e kunde mei de sjeik
Moussa Ben Mbiki, dêr't de namme Mozambyk fan ôflaat is. Lykas de Arabieren
woenen de Portugezen ek grûnstoffen ha. Yn 1505 waarden de earste militêre
posten fan de Portugezen boud.

Yn 1962 waard Frelimo (Mozambykske Frijheidsfront) oprjochte. Twa jier dêrnei
begûn de frijheidsstriid tsjin de Portugezen. Yn 1975 waard Mozambyk ûnôfhinklik
fan Portugal. De Frelimo hie dêrnei de steatsmacht yn Mozambyk. Healwei de
santiger jierren begûn de rebûlje fan de fersetsbeweging Renamo tsjin it
marksistyske regear fan Frelimo. Yn 1976 begûn de boargerkriich. Yn 1989 waard
it Frelimo regear minder fûl en skafte it marksistysk sosjalisme as
partij-ideology ôf. Yn 1990 kaam der in nije grûnwet en as gefolch kaam der in
ein oan it ienpartijstelsel. De boargerkriich kaam yn 1992 offisjeel ta in ein.
Yn 1994 waarden de earste frije ferkiezings holden.

It grutste part fan de befolking, 45% wennet yn de noardlike en sintrale
provinsjes. De nei skatting fjouwer miljoen Magua foarme de grutste
befolkingsgroep fan it lân. De Sena en Sona (fral Ndau) binne prominint
oanwêzich yn de Zambezy fallei, en de Sangaan (Tsonga) talryk yn it suden fan
Mozambyk. Oare groepen omfiemje Makonde, Yao, Swahily, Tonga, Sjopy, en Nguny
(ynklusyf Sûlû).

De Bantû folken meitsje 99.66% fan de befolking út, de rest binne blanken (foar
it meastepart fan Portugeeske komôf, kleurlingen (minsken fan mingd bloed) en
Ynjers. It tal blanken wie eartiids folle grutter, mar sûnt de
ûnôfhinklikheidferklearring hawwe in protte it lân ferlitten.

It Portugeesk is de offisjele en meast sprutsen taal yn Mozambyk, lykwols
behearsket mar 40% fan de Mozambikanen de taal. Oare talen dy't in protte
sprutsen wurde, binne Swahily en de Bantûtalen Makuwa, Sena, Ndau, en Shangaan;
en dizze hawwe in protte Portugeeske lienwurden. Arabieren, Sinezen en Ynjers
sprekke harren eigen talen.



https://fy.wikipedia.org/wiki/Mount_Everest

De Mount Everest (Nepaleesk सगरमाथा, Chomolungma of Qomolangma (Tibetaansk
ཇོ་མོ་གླང་མ) of Zhumulangma (Sineesk: 珠穆朗玛峰 Zhūmùlǎngmǎ Fēng) is mei 8.848 meter
de heechste berch op ierde. De berch leit yn de Himalaya, op de grins tusken
Nepal en Sina, wêrfan de top op Nepaleesk grûngebiet leit. De berch waard foar
it earst beklommen yn 1953 troch Edmund Hillary en Tenzing Norgay, dêrnei folgen
mear klimmers. De Mount Everest is foar klimmers mei ûnderfining gjin drege put,
yn ferliking ta oare achttûzen meter bergen lykas de K2 yn Pakistan.
Klimatologysk is de Mount Everest wol gefaarlik, de temperatuer kin samar
omslaan en troch de kâlde wyn reitsje kinne dielen fan it lichem samar befrieze.
By it beklimmen fan de Mount Everest wurdt in soerstofapparaat oanrikkemandearre
omdat atmosfearyske druk oan de top mar ien tredde fan dy op seenivo is. D.w.s.
dat men op de Mount Everest mar sa'n 33% fan it soerstofpersintaazje op seenivo
hat.



https://fy.wikipedia.org/wiki/Moai_Skyld

Moai Skyld (Ingelsk: Pretty Shield; yn Montana, 1856 – yn it Kro
Yndianereservaat (Montana), 1944) wie in medisynfrou fan 'e Kro (Crow), in
Yndiaansk folk fan 'e Grutte Flakten fan Noard-Amearika. Har libbensferhaal
waard optekene troch auteur Frank B. Linderman, dy't har ynterviewde fia in tolk
en mei gebrûk fan gebeartetaal. It resultearjende wurk, Pretty-Shield: Medicine
Woman of the Crows, wie mooglik it earste detaillearre ferslach fan in froulik
Yndiaansk libben.

Moai Skyld waard yn 1856 berne yn wat letter de Amerikaanske steat Montana wurde
soe, as de fjirde fan alve bern yn it gesin fan 'e Kro-kriger Deadet-by-Nacht en
dy syn frou Mâle Skoansuster. Hja krige har namme fan har pake, dy't har
ferneamde nei syn ornamintele oarlochsskyld; dat waard beskôge as in grutte ear.
Moai Skyld hie in gelokkige jonkheid. Letter soe se de bernespultsjes beskriuwe
dy't sysels en de oare bern boarten mei in learene bal dy't opfolle wie mei
gaffelantilopehier.

Doe't se sân jier wie, waard se oanfallen troch in mâle bizonbolle. Yn har haast
om te ûntkommen, stroffele en foel se, wêrby't se op in tûke delkaam dy't in
wûne yn har foarholle en by ien each lâns makke. Dat foarfal liet in bliuwende
groede nei. Mei fjirtjin jier waarden Moai Skyld en guon kammeraatskes in kear
in beam ynjage troch in grizzlybear. Nei eigen sizzen bleau de oanblik fan 'e
eagen fan 'e bear wylst er nei har omheech seach, har har hiele libben by.

Mei sechstjin jier troude Moai Skyld mei de kriger Giet-Foarút, fan wa't se de
twadde frou waard om't er al troud wie mei in âldere suster fan har. Giet-Foarút
soe letter in beskate bekendheid winne trochdat er ûnder de Grutte Sû-Oarloch
fan 1876 as ferkenner tsjinst naam yn it Amerikaanske Leger en yn dy
hoedanichheid oanwêzich wie en oan 'e Amerikaanske kant meifocht yn 'e ferneamde
Slach oan de Little Bighorn, op 25 juny 1876, wêrby't it Amerikaanske 7e
Kavaleryregimint fan luitenant-kolonel George Armstrong Custer in swiere
nederlaach litte tsjin in koälysje fan Lakota, Noardlike Sjajinnen en Noardlike
Arapaho.

Moai Skyld en Giet-Foarút krigen sân bern, wêrûnder fjouwer famkes en trije
jonges. Ien famke en ien jonkje stoaren lykwols koart nei de berte. Neffens de
gewoanten fan har folk knipte Moai Skyld nei dat barren as teken fan rou har
lange hier ôf en makke mei in mês sneden yn har earms, skonken en antlit. Dêrnei
doarme se sûnder iten of drinken om oant de pine wat belune. Yn dy tastân krige
Moai Skyld in fizioen fan in frou dy't har nei in eameldersnêst ta brocht. De
frou fertelde har dat se medisynfrou wurde moast, en dat se de rânen fan it nêst
oanharkje moast en dan in winsk dwaan. Dêrop die Moai Skyld wat har sein waard
en frege om lok en in goed libben. Neitiid naam hja de eamelders foar har
geastegids oan.

As medisynfrou behannele Moai Skyld de sykten fan leden fan har folk mei
tradysjonele genêswizen en medisinale planten. Teffens hie se de rol fan
riejouster. Sa't mank de Kro wizânsje wie, waard se foar har tsjinsten net yn
jild betelle, mar yn geskinken, lykas tabak, wapitytosken, klean fan bizonhûd en
iten. Troch it ferstjerren fan Giet-Foarút waard Moai Skyld yn 1919 widdo. Hja
wie nau belutsen by it grutbringen fan har njoggen beppesizzers. Yn 1944 kaam
Moai Skyld sels te ferstjerren, yn 'e âlderdom fan 88 jier.

Foar har dea waard hja fia in tolk en mei gebrûk fan gebeartetaal ynterviewd
troch de Amerikaanske auteur Frank B. Linderman, dy't oan 'e hân dêrfan har
libbensferhaal optekene en yn 1932 publisearre ûnder de titel Red Mother.
Mooglik wie dat it earste detaillearre ferslach fan in froulik Yndiaansk libben
dat ea yn boekfoarm ferskynde. It wurk waard yn 2003 werútjûn troch de
Universiteit fan Nebraska ûnder de titel Pretty-Shield: Medicine Woman of the
Crows, mei in wurd foarôf dat skreaun wie troch Moai Skyld har beppesizzer Alma
Hogan Snell. Moai Skyld har ferhaal waard ek ferteld yn 'e dokumintêre Native
Spirit and the Sundance Way, út 2007.



https://fy.wikipedia.org/wiki/Michelangelo

Michelangelo di Lodovico Buonarroti Simoni, better bekend mei syn foarnamme
Michelangelo (Caprese, 6 maart 1475 – Rome, 18 febrewaris 1564) wie in
Italjaanske keunstner, dy't sawol skildere, byldhoude, boude en gedichten makke.

Syn heit Lodovico stamme ôf fan in keapmansfamylje út Florâns dy't fan âlds
wolfarrend wiene. Lodovico wie boargemaster fan Caprese. Michelangelo wie seis
jier âld doe't syn mem ferstoar. Neidat de húshâlding nei Florâns ferhuze, waard
Michelangeo oan in min tafertroud. Omdat de man fan de min de funksje fan
stienhouwer hie, makke Michelangelo der letter in grapke fan dat hy de leafde
foar de byldhoukeunst al mei de molke fan syn min yngetten krige hie.

Michelangelo hie as jonkje net folle belangstelling foar skoalle. Hy brocht syn
tiid leaver troch mei tekenjen. Syn útsûnderlike talinten op dat mêd diene al
bliken op jonge leeftyd. Syn heit hie ynearsten net folle begryp foar de plannen
fan Michelangelo. Yn dy tiid wie de sosjale status fan keunstner net heech.
Lykwols sette Michelangelo troch en gong op sechtjinjierrige leeftyd yn de lear
by Domenico Ghirlandaio. Net folle letter soe hy him oanslute by de Byldhouwer
Bertoldo di Giovanni, in eardere learling fan Donatello.

Fan 1490 oant 1492 stie de jonge keunstner ûnder beskerming fan de romroftige
Lorenzo I de' Medici, dy't ek Il Magnifico neamd waard. Op dizze wize krige hy
tagong ta de âldheidkundige samling yn de tún by it kleaster San Marco. Yn dy
tiid hie Michelangelo omgong mei foaroansteande learden en dichters as Marsilio
Ficino en Angelo Poliziano.

Nei de dea fan Lorenzo de' Medici komt Florâns ûnder ynfloed fan de
Dominikaanske muonts Girolamo Savonarola dy't nochal tsjin de pracht en preal
wie fan de keunsten. Savonarola bepaalde in skoftlang it kulturele klimaat yn de
stêd wêrtroch't Michelangelo de stêd ferlit en nei Bologna ferhuzet. Dêr komt er
foar in jier by de aadlike Gianfrancesco Aldovrandi te wenjen. Yn Bologna skoep
de wyls tweintichjierrige de Ingel mei kandler en it byld fan de Hillige
Petronius. Michelangelo wie net allinnich ferbûn mei de eallju Aldovrandi troch
harren leafde foar de byldzjende keunst, ek dy foar de literatuer hienen sy
mien. Michelangelo lêst Aldovrandi foar út it wurk fan de ferneamde Toskaanske
dichters Dante Alighieri, Giovanni Boccaccio en Francesco Petrarca.
Michelangelo's earste fersen, dy't wat jierren letter ûntstienen, litte fral de
ynfloed sjen fan Petrarca.

Nei in koarte weromkomst yn Florâns set hy ôf nei Rome. De mânske antike
keunstskatten dêr hawwe in ôfgryslike oantrekkingskrêft op him. Yn Rome makket
hy syn earste Romeinske wurken: Bacchus en de ferneamde Pietà, dy't yn distiid
opsteld stiet yn de rjochter sydkapel fan de Sint-Piter yn Rome.

Yn 1501 komt Michelange werom yn Florâns. Hy treft dêr in tige ferbettere
polityk klimaat oan. Foar him brekt in fruchtbere tiid oan dêr't hy wichtige
opdrachten yn krijt, lykas it ferneamde byld David. Mei Leonardo da Vinci wurdt
hy frege foar it meitsjen fan in grutte muorreskildering.

Yn 1505 wurdt Michelangelo troch paus Julius II nei Rome helle om foar him in
grêfmonumint te ûntwerpen en út te fieren. In projekt dat mei ferskate
ûnderbrekkings en oanpassings pas yn 1545 foltôge wurde soe, 32 jier nei it
ferstjerren fan de paus. Ynearsten moast it in frijsteand, grutsk monumint wurde
mei mear as 40 byldhoude figueren. Yn sterk ôfslanke foarm is it no yn de
tsjerke fan San Pietro in Vincoli yn Rome te sjen. It byld fan Mozes (± 1516) is
dêrfan it bekendste ûnderdiel, mar ek de ferneamde saneamde Slaven (Galleria
dell'Accademia, Florence) wienen foar dizze tombe bedoeld. De opdracht fan de
paus foar fresco's op it plafond fan de Sikstijnske Kapel yn Rome, liedt ta
Michelangelo's ferneamdste skilderwurken. De Skepping van Adam is it bekendste
ûnderwerp op it plafond.

De earste boumasteropdracht dy't Michelangelo krige, wie it dekorearjen fan de
ûnbewurke bleaune fasade fan de San Lorenzobasilyk yn Florâns. Hy wurke yn
opdracht foar paus Leo X. Lang neidat Michelangelo it earste ûntwerp ynlevere
hie, luts de paus him yn 1520 werom út it projekt. In stik better gie it mei de
planning fan de Biblioteca Medicea Laurenziana yn opdracht fan paus Clemens VII
yn 1524. De bibleteek herbercht de ierdefolle hânskriftekolleksje fan de Medici.

Yn 1534 fêstige Michelangelo him foarfêst yn Rome dêr't hy de lêste trichtich
jier fan syn libben trochbringt. Nei de dea fan Flemens VII nimt de nije paus
Paulus III Michelangelo fuortendaliks yn tsjinst. Op dat stuit befynt hy him op
it toppunt fan syn rom. Hy skildert dan ek "It lêste Oardiel", it ferneamde
fresko yn de Sikstijnske Kapel, yn ien fan de hjoedeiske musea yn Fatikaanstêd.
Yn 1535 wurdt Michelangelo op 'e nij benadere foar in skilderopdracht yn de
kapel. Diskear moat hy de muorre efter it alter beskilderje mei it Lêste
Oardiel. It fresko wurdt yn 1541 troch him ôfmakke. Troch it grutte Westersk
Skisma yn de 14e iuw, wie de pauslike tsjerke yn fiergeande steat fan ferfal.
Healwei de 15e iuw wurde ûnder paus Nicolaas V plannen makke foar útwreiding fan
de Sint Piter. Troch paus Julius II wurdt fyftich jier letter ta nijbou
besletten dêr't ek Michelangelo by belutsen waard. Hy is dan al de sânde
boumaster fan it projekt en kearde werom nei it oarspronklike plan Danato
Bramante, dy't in symmetryske rûne koepel foar eagen hie. It projekt waard nei
de dea fan Michelangelo foltôge.

Michelangelo hat ek it plein en de treppen fan Piazza del Campidoglio yn Rome
ûntwurpen.

Michelangelo stoar op 18 febrewaris 1564 yn Rome, inkele wiken foardat hy 89
jier wurde soe. De lêste wurden fan him binne troch Vasari optekene:"Ik jou myn
siel werom yn de hân fan God, myn lichem oan de ierde, en myn besit oan myn
famylje". Syn keunstwurken hawwe him ûnder it libben al safolle rom opbrocht,
dat hy mei Giorgio Vasari wol Il divino Michelangelo, de godlike Michelangelo
neamd wurdt. De wurken fan him wurde as grut en útsûnderlik betitele en jilde as
it hichtepunt fan de Renêssânsekeunst. Michelangelo leit begroeven yn in
prealgrêf yn de Basilica di Santa Croce yn Florâns.

De leafde is hiel wichtich yn it oeuvre en libben fan de keunstner. De wurken
fan him belichemje de leafde foar de godlike skepping, sawol yn it marmer, de
skilderkeunst as de manlike skientme. De boarne oer it privelibben fan
Michelangelo's jouwe ien namme. De grutste leafde fan him soe Tommaso dei
Cavalieri west hawwe. Fierders ûnderhâlde Michelangelo in freonskip mei Vittoria
Colonna, dêr't hy geregeldwei brieven mei skreau. Michelangelo wie folle âlder
as syn aadlike oanbidder Tommaso, mar de leafde foar him docht bliken út de
protte romantyske gedichten en sonnetten dy't er oan him opdroech.



https://fy.wikipedia.org/wiki/Maputo

Maputo is de haadstêd fan Mozambyk en fan de provinsje. De stêd hat likernôch
1,2 miljoen ynwenners en is biskopssit fan sawol de katolike as de anglikaanske
tsjerke. Ek is dêr de Universidade Eduardo Mondlane, de earste universiteit fan
it lân festige.

Maputo werd in de 18e iuw gesticht en hjitte earst Lourenço Marques nei de
Portugeeske ûntdekkingsreizger Lourenço Marques dy't it gebiet yn 1544 ferkende.
Yn 1895 waard in spoarferbining mei Pretoria yn Súd-Afrika oanlein mei fan
gefolgen dat de befolking tanaam. Yn 1898 waard Lourenço Marques de haadstêd fan
Mozambyk. Nei it ûnôfhinklik wurden fan Mozambyk yn 1975 waard de namme feroare
yn Maputo. Nei it fuortgean fan de Portegezen, dy't de measte liedende posysjes
beklaaiden, rekke de stêd yn it earstoan yn ferfal, mar no is de stêd wer
opmakke en wurdt der in soad nijbou foar de groeiende middenklasse set. Teffens
binne der plannen foar de bou fan kantoargebouwen, hotels, sportfasiliteiten:
Maputo is ien fan de hurdst groeiende steden yn Afrika.

Maputo leit oan de westkant fan de Maputobaai, dy't 95 km lang en 30 km breed
is. Yn de stêd sels mûnet de rivier de Tembe yn de Yndyske Oseaan. Yn it suden
fan de Maputobaai komt de rivier Maputo út.

Maputo hat in moderne haven dy't as útfierhaven foar stienkoal, katoen, sûker,
chroom, sisal, kopra en hurdhout tsjinnet. De stêd prdusearret sement,
ierdewurk, meubels, skuon en rubber. Fierders is de grutte aluminiumranerij
Mozal dêr festige. Maputo leit 120 kilometer fan de Súd-Afrikaanske grins by
Ressano Garcia en 80 kilometer fan de grins mei Swazilân.



https://fy.wikipedia.org/wiki/Majorka

Majorka (Spaansk: Mallorca, útspr.: [ma'ʎorka]; Katalaansk: Mallorca, útspr.:
[mə'ʎɔrkə]) is in Spaansk eilân yn it Westlike Bekken fan 'e Middellânske See en
it grutste eilân fan 'e arsjipel fan 'e Baleären. De haadstêd en grutste stêd
fan it eilân, Palma de Mallorca, is ek de haadstêd fan 'e autonome mienskip fan
'e Baleären. Bestjoerlik foarmet Majorka in regio of eilânrie binnen de
Baleären, mei in eigen flagge en folksliet (La Balanguera). It eilân is om utens
benammen bekend as fakânsjebestimming foar toeristen út noardlik Jeropa.

De beneaming "Majorka" komt fan it Latynske Insula Maior ("Grutter Eilân"), wat
yn 'e Romeinske Tiid de namme fan it eilân wie. Letter waard dat ferbastere ta
Maiorica, "it Gruttere", yn tsjinstelling ta it buoreilân Minorka, "it Lytsere".

Majorka is ien fan 'e fjouwer haadeilannen fan 'e Baleären, mei in oerflak fan
goed 3.640 km². It leit yn it Westlike Mediterrane Bekken, mei oan 'e
noardwestkant de Baleaarske See en oan 'e súdeastkant de iepen Middellânske See.
Oare kant in frij brede seestrjitte oan 'e noardeastlike side fan it eilân leit
it buoreilân Minorka, wylst súdwestlik fan Majorka de eilannen Ibytsa en
Formenteara lizze.

Majorka sels telt twa bercheftige kriten, ien yn it noardwesten en ien yn it
súdwesten fan it eilân. De noardwestlike bergen, de Serra de Tramuntana, beslane
fierwei it grutste oerflak, en hawwe as heechste punt de berch de Puig Major,
dy't mei in hichte fan 1.445 m ek it heechste punt fan Majorka is. Mei't de Puig
Major yn in militêre sône leit, is lykwols de oanbuorjende Puig de Massanella
(1.364 m) de heechste beklimbere berch fan it eilân. Sûnt 2011 stiet de Serra de
Tramuntana op 'e Wrâlderfgoedlist fan 'e UNESCO.

De midden fan Majorka is in ridlik flak, fruchtber plato, dat de namme draacht
fan Es Pla ("De Flakte"). De kusten binne op guon plakken rotseftich, mei
grotten sawol boppe as ûnder seenivo, wylst har op oare plakken de wielderige
sânstrannen útstrekke dêr't Majorka om bekend stiet. Twa fan 'e grotten, de
Coves dels Hams en de Coves del Drach, omfiemje ûndergrûnske marren. Foar de
súdkust lizze de lytse Cabrera-eilannen, en foar de westkust it eilantsje
Dragonera.

Der is net folle bekend oer de ierste bewenners fan Majorka, mar út it
Paleolitikum binne tomben en spoaren fan bewenning oantroffen dy't teminsten
weromgeane oant de perioade fan 6.000 oant 4.000 f.Kr. De earste kolonisators
fan it eilân yn 'e Klassike Aldheid wiene de Fenysjers. Letter kaam Majorka
ûnder it bewâld fan Kartago te stean, en nei de Twadde Punyske Oarloch kaam it
yn 123 f.Kr. mei alle oerseeske Kartaachske besittings by it Romeinske Ryk te
hearren. Yn 'e Romeinske Tiid kaam Majorka ta grutte bloei, en it wie yn dy
snuorje dat Palmaria (it tsjintwurdige Palma de Mallorca) en ferskate oare
stêden stifte waarden. Yn 427 waard it eilân ferovere troch de Germaanske
Fandalen, dy't it brûkten as útfalsbasis yn it westlike Middellânske-Seegebiet
oant de Romeinen it yn 465 weromwûnen.

Yn 534 foel Majorka yn 'e hannen fan it Byzantynske Ryk, en neitiid waard it
lange tiid regearre as ûnderdiel fan 'e Byzantynske provinsje Sardynje. It wie
yn dy tiid dat it kristendom foar it earst de dominante godstsjinst op it eilân
waard. Fan 707 ôf hie Majorka geregeldwei te lijen ûnder oanfallen fan
islamityske Arabyske en Berberske riken út 'e Magreb. Yn 902 waarden de Baleären
ferovere troch it Arabyske emiraat fan Kordoba, op it fêstelân fan it Ibearysk
Skiereilân. Dat late ta in nij tiidrek fan grutte ekonomyske bloei, dy't
benammen basearre wie op 'e hannel en de yrrigaasjelânbou. Nei't Kordoba as
steat yn 1015 útinoarfallen wie, kaam Majorka earst by Dénia te hearren, en
fanôf 1087 wie it in selsstannich islamitysk steatsje. Yn 1114 waard it lykwols
ferovere troch in alliëarre troepemacht fan Ramon Berenguer III, greve fan
Barseloana en de Italjaanske stêdsteat Pisa, wêrby't Palma de Mallorca acht
moanne lang belegere waard ear't it him oerjoech. De ferovering wie lykwols fan
koarte doer, mei't de oerwinners har troch swierrichheden op it fêstelân
weromlûke moasten. Majorka waard doe oant 1176 regearre troch de Almoraviden út
Noard-Afrika, en dêrnei oant 1229 troch de Almohaden.

Yn 1229 waard Majorka foargoed de islamityske wrâld ûntnomd, doe't kening
Jakobus I fan Aragon op 8 septimber mei in leger fan 15.000 man en 1.500 hynders
by Santa Ponça lâne. Nei in oarloch fan mear as in jier joegen de ferdigeners op
30 oktober 1230 de striid op, en kaam Majorka ûnder de Kroan fan Aragon. Doe't
Jakobus I yn 1276 ferstoar, waard syn ryk ferdield tusken syn soannen, en waard
Majorka njoggen jier lang in ûnôfhinklik keninkrykje ûnder Jakobus II. Yn 1285,
lykwols, griep dy syn omkesizzer Alfûns III fan Aragon de macht op it eilân, en
moast Jakobus II om utens flechtsje om it libben derôf te rêden. Nei Alfûns III
syn dea, yn 1291, wûn Majorka syn selsstannigens werom, en koe Jakobus III
weromkeare út ballingskip. It bleau in ûnôfhinklik keninkryk oant yn 1344 Peter
IV fan Aragon it eilân ferovere op Jakobus III fan Majorka, en it dêrmei wer
ûnder de Kroan fan Aragon brocht.

Troch de dynastike uny tusken Aragon en Kastylje, yn 1479, kaam Majorka úteinlik
by it feriene Spanje te hearren. Yn 'e sechstjinde iuw waarden omreden fan
oanfallen troch de Barbarijske seerôvers oan 'e kusten fan it eilân wachttuorren
boud, wylst de tsjerken fortifisearre waarden. De sitewaasje wie doedestiden sa
nuodlik, dat kening Filips II en syn riedslju yn 1570 in evakuaasje fan 'e
folsleine befolking fan 'e Baleären yn omtinken namen.

Yn 1716 waard Majorka ta in ûnderdiel makke fan 'e nije Spaanske provinsje fan
'e Baleären. Dat bleau it oant yn 'e tweintichste iuw, doe't it fan it begjin
fan 'e Spaanske Boargeroarloch yn febrewaris 1936 ôf in bolwurk fan 'e faksisten
fan generaal Francisco Franco wie. Yn augustus fan datselde jier besochten de
republikeinen mei in amfibyske lâning it eilân te weroverjen, mar by dy Slach om
Majorka waarden se úteinlik twongen om har werom te lûken troch de stipe dy't de
Spaanske faksisten krigen fan 'e Italjaanske striidkrêften, dy't stjoerd wiene
troch diktator Benito Mussolini, as ûnderdiel fan 'e Italjaanske besetting fan
Majorka.

Under de ûnmeilydsume diktatuer fan generaal Franco kaam op Majorka fral de
lânseigen Katalaanske taal yn 'e knipe. Eltsenien waard ferplichte om op elts
tinkber maatskiplik terrein Spaansk te praten, en de eigen taal waard ferballe
nei de húslike kring. Yn 'e twadde helte fan 'e tweintichste iuw ûntjoech it
toerisme him foar Majorka ta de wichtichste boarne fan ynkomsten. Nei de dea fan
Franco en it omsmiten fan 'e faksistyske diktatuer yn Spanje belibbe it
Katalaansk in weroplibbing. Yn 1983 waard de autonome mienskip fan 'e Baleären
oprjochte, mei Palma de Mallorca as haadstêd. Binnen dy autonome regio hat it
Katalaansk in gelikense offisjele status as it Spaansk.

De Baleären binne ien fan 'e santjin autonome mienskippen fan Spanje. De
Baleären binne ferdield yn fjouwer eilânrieden, wêrfan't de Eilânrie fan Majorka
(Consell Insular de Mallorca) de grutste is. De eilânrie is ferantwurdlik foar
kultuer, ynfrastruktuer en it gemeentlik bestjoer. Op lokaal nivo bestiet
Majorka út 52 gemeenten. De Cabrera-eilannen falle bestjoerlik ûnder de gemeente
Palma de Mallorca.

De ekonomy fan Majorka is yn hege mjitte ôfhinklik fan it toerisme. De
fakânsjegongers komme benammen út it Feriene Keninkryk, Nederlân en Dútslân, en
fierders ek wol út 'e Skandinavyske lannen, Ierlân, Poalen en Noard-Amearika. It
giet dêrby hast útslutend om strântoerisme, en fral simmerdeis sit Majorka
sadwaande smoarfol mei toeristen; by 't winter is it der nacht yn 'e nane. Yn
2010 besochten yn totaal mear as 6 miljoen toeristen Majorka, dy't mei-inoar
foar sa'n 80% fan it Bruto Regionaal Produkt soargen.

Yn 2010 hie Majorka in befolking fan krapoan 870.000 minsken, wat delkomt op in
befolkingstichtens fan hast 240 minsken de km². Fan 'e ynwenners binne 405.000
lju (46,6%) gearklofte yn 'e haadstêd Palma de Mallorca. Krekt as yn 'e rest fan
Spanje is ek op Majorka de Roomsk-Katolike Tsjerke fierwei de grutste religieuze
denominaasje.

De lânseigen Majorkanen hearre yn etnysk opsjoch ta de Katalanen. Op it eilân
wurdt fan âlds it Majorkaansk (Mallorquí) sprutsen, in subdialekt fan it
Baleaarske dialekt fan it Katalaansk. Mei troch it toerisme hat de eigen taal op
Majorka (en de oare Baleären) in folle minder dominante posysje as yn
Kataloanje, en sûnt it rjochtse Baleaarske regear yn 2012 oankundige hat de
jierrenlange taalstipe foar it Katalaansk ynlûke te wollen, bestiet der noed dat
it Majorkaansk wolris útstjerre kin. Yn 'e toeristyske yndustry wurdt nammentlik
frijwol útslutend Spaansk sprutsen, mei dêropta frjemde talen as Ingelsk en
Dútsk. Dy lêste taal heart men op Majorka sa'n soad, dat it eilân yn Dútslân
wolris by túltsjes "it santjinde Dútske bûnslân" neamd wurdt.

Majorka hat in Mediterraan klimaat, mei waarme simmers en mylde winters. Yn
augustus, de waarmste moanne, is de trochsneed temperatuer oerdeis 29,8 °C, en
yn jannewaris, de kâldste moanne, is dat 15,4 °C. It eilân kriget jiers
trochinoar 449 mm delslach.



https://fy.wikipedia.org/wiki/Magy

Magy is it brûken fan rituëlen, symboalen, dieden, gebearten en taal mei it doel
om ûnsichtbere boppenatuerlike krêften te eksploitearjen. It fermogen om magy te
brûken wurdt tsjoenderij of hekserij neamd. It leauwen yn it bestean en it
praktisearjen fan magy giet tebek oant de ierste minsklike kultueren en hat ek
noch grutte ynfloed yn it ramt fan spirituële, religieuze en genêskundige saken
yn 'e moderne kultueren fan hjoed de dei.

It bedriuwen fan magy wurdt tsjintwurdich yn 'e regel yn it geheim en yn
isolaasje dien, mei't soks troch de bûtenwrâld op syn bêsten mei skepsis en
erchtinken besjoen wurdt. Yn net-wittenskiplike maatskippijen, dêr't byleauwe
noch wielderich tiert en it leauwen yn magy sadwaande ek navenant faker
foarkomt, wurdt it lizzen fan in flok troch middel fan magy op ien of mear
persoanen net selden frij algemien akseptearre as útlis foar it iene of oare
persoanlike of maatskiplike drama. As men mient te witten wa't foar dy flok
ferantwurdlik is, kin soks sels tsjintwurdich noch ta moard en deaslach liede.

Neffens religieus antropolooch Wouter Hanegraaff is magy feitlik "in fierhinne
polemysk konsept dat troch in ferskaat oan religieuze belangegroepen brûkt is om
itsij harren eigen religieuze leauwenseleminten en -praktiken te beskriuwen,
itsij – folle faker – om dy fan oaren yn diskredyt te bringen." Sa is it begryp
'magy' wiidferspraat yn it Alde Testamint fan 'e Bibel, dêr't de iere joadske
skriuwers de term brûke om 'e heidenske praktiken te omskriuwen wêrby't oare
goaden fereare waarden as Jahweh.

In foarm fan hjoeddeisk leauwen yn magy is it belied fan 'e Roomsk-Katolike
Tsjerke om lju hillich te ferklearjen op grûn fan twa postúm troch harren
ferrjochte wûndertekens. Yn 'e antropology, psychology en kognitive
wittenskippen wurdt nei soks ferwiisd mei de term 'magysk tinken', nammentlik in
kausale riddenearring wêrby't faak assosjatyf tinken brûkt wurdt, lykas it as
sadanich oannommen fermogen fan 'e minsklike geast om 'e fysike wrâld te
beynfloedzjen. Yn 'e psychology wurdt magy as in persoanlik fenomeen beskôge,
dat ta doel hat om oan in yndividueel ferlet te foldwaan, en net as in sosjaal
ferskynsel dat oan in kollektyf ferlet foldocht.

Yn 'e Westerske wrâld wurdt tsjintwurdich yn it ramt fan godstsjinst net of
amper mear gebrûk makke fan 'e term 'magy', mei't dy oantsjutting datoangeande
in negative lading krigen hat. Lykwols is de oanname dat men boppenatuerlike
krêften beynfloedzje kin mei gebedens, offerjeften of ynfokaasjes (in oanname
dy't weromgiet oant djip yn 'e prehistoarje) yn begjinsel wol deeglik basearre
op in leauwen yn magy. De eigentlike term 'magy' is hjoed de dei yn it Westen
lykwols fierhinne beheind ta de literatuer en oare media, dêr't it benammen
brûkt wurdt yn 'e literêre sjenres fan mearkes en fantasy, lykas de Harry
Potter-rige, de Chalion-syklus of de Mercy Thompson-searje, dy't in protte lêzen
wurde troch lju dy't it ûnderwerp magy nijsgjirrich fine.



https://fy.wikipedia.org/wiki/Maarten_%27t_Hart

Maarten 't Hart (Maasslûs, 25 novimber 1944) is in Nederlânsk gedrachsbiolooch
en skriuwer, mei de skûlnammen Martin Hart en Jacob Stillebroer, en alter ego en
Maartje 't Hart. 't Hart is troud mei Hanneke van den Muyzenberg en wennet yn
Warmond.

Hy hat in protte romans skreaun. Syn boeken binne oerset yn ferskate talen en
binne fral populêr yn Dútslân en Sweden. Trije romans binne yn it Ingelsk
oerset: Een vlucht regenwulpen (1986), De aansprekers (1983) en De zonnewijzer
(2004), en ek in tal koarte ferhalen.

Syn boeken steane fol mei details oer natoer (it waar, planten, dieren) en litte
syn leafde foar klassike muzyk (foaral de muzyk fan J.S. Bach, Mozart and
Schubert) sjen. 't Hart is in pleiter fan it wurk fan ûnder oaren Simon
Vestdijk, J. van Oudshoorn en de Deenske skriuwer Hjalmar Söderberg.

Hy hat (as Maartje 't Hart) de oandacht lutsen mei it dragen fan frouljusklean
(travesty) op it boekebal fan 1993, dêr't de media by wiene. Letter is er dêr
wer mei ophâlden.

Maarten 't Hart is yn de fierte famylje fan kabaretier en sjonger Wim Sonneveld.



https://fy.wikipedia.org/wiki/Loadewyk_XIV_fan_Frankryk

Loadewyk XIV, bynamme 'Le Grand Roi of 'Le Roi Soleil' (de Sinnekening)
(Saint-Germain-en-Laye, 5 septimber 1638 – Versailles, 1 septimber 1715).

Loadewyk XIV folge syn heit, Loadewyk XIII op doe't er noch in bern wie (14
maaie 1643). Oant 1651 wie syn mem Anna fan Eastenryk regint, mar it feitlik
bewâld waard dien troch earste-minster kardinaal Jules Mazarin. Doe't dy yn 1661
stoar gie Loadewyk sels it bewâld fieren. Yn de 54 jier dat Loadewyk oer
Frankryk regearre, hat er syn doel om absolute macht te fêstigjen folslein
berikt. Syn bûtenlânske polityk wie rjochte op prestiizje fermearderjen en
gebietsútwreiding fan Frankryk.

Loadewyk behelle mei in oantal krigen û.o. yn de Njoggenjierrige Oarloch
lânwinst yn it noarden en easten (Súd-Flaanderen, de Elzas). Mar de Spaanske
suksesjeoarloch tusken 1700-1713/1714 mêde Frankryk folslein ôf sadat Loadewyk
by syn dea it lân yn grutte soargen efterliet.

Keninklike almacht fêstige Loadewyk ek op tsjerklik mêd troch it ferneatigjen
fan de Hugenoaten harren foarrjochten yn 1685 (Edikt fan Nantes), de bestriding
fan de jansenisten it hanthavenjen fan it galikanisme tsjinoer de oermacht fan
de paus.

Loadewyk wie troud mei Maria Theresia, dochter fan de Spaanske kening Filips IV.
Hy hie lykwols talrike matressen (Madame de Montespan). Nei de dea fan Maria
Theresia (1683) troude hy mei Madame de Maintenon. Loadewyk soarge yn syn libben
foar in grutte neiteam. Hy hie seis bern by syn earste frou Maria Theresia en ek
noch ferskillende by syn matressen. Loadewyk waard opfolge troch syn pakesizzer
Loadewyk XV.

Twa útspraken fan Loadewyk jouwe him goed wer: L'état c'est moi ('De steat bin
ik') en Un roi, une loi, une foi ('Ien kening, ien wet, ien leauwe').



https://fy.wikipedia.org/wiki/Lien

In lien is in fûns of beurs om 'minfermogende talintearre jongelju' yn de
gelegenheid te stellen in oplieding te folgjen. Guon fan dy lienen komme út de
foar-Reformatoaryske tiid. Se binne meast ta stân komt troch testamintêre
beskikkings. De organisaasje fan sokke lienen en beurzen is frijwat ferskillend.
Der is sprake fan 'kolatoaren dy't in pinsje jouwe'. In diel fan de beurzen is
bedoeld foar neisieten fan de stifter fan it lien. Der besteane boekjes mei
stambeammen fan dizze famyljes.

De saneamde Frije Lienen binne net oan famyljes bûn. By de measte lienen en
beurzen leit it tafersjoch by Boargemaster en Wethâlders of by Provinsjale
Steaten. Nei skatting besteane de lienen en beurzen fan Fryslân út rinte en hier
mei-elkoar sawat út f 150.000 jiers. Omdat de finansjele mooglikheden om te
studearjen tsjintwurdich folle rommer binne en de beurzen faak ferâldere
bepalings hawwe, hawwe guon bejeftigers problemen om in studint dy't help nedich
hat, te finen. Der waard wol oer prakkesearre om sokke beurzen beskikber te
stellen foar de Tredde Wrâld. By de famyljelienen is dit sa goed as ûnmooglik,
omdat de betingsten foar stipe by testamint fêstlein binne foar bepaalde
famyljes. Dêrneist wurde de frije lienen tsjintwurdich wol brûkt foar steun oan
studearjenden dy't om hokfoar reden ek net binnen de noarmen foar de normale
stúdzjesteun falle. Yn de Provinsjale Almenak stiet in list fan de beurzen en
lienen fan Fryslân lykas it Sint-Geertruideslien.



https://fy.wikipedia.org/wiki/Kortney_Kane

Kortney Kane, echte namme: Hannah Kingry (31 july 1986), is in Amerikaansk
neakenmodel en pornografysk aktrise, wa har artystenamme oft ek wol misstavere
wurdt as Courtney Kane of Kourtney Kane. Neffens har offisjele opjefte is se
1.65 m, mei in gewicht fan 48 kg en kupmaat 32DD, dêr't se oan kommen is troch
in boarstfergruttingsoperaasje te ûndergean.

Kortney Kane waard yn 1986 berne yn 'e steat Súd-Karolina, yn it Amerikaanske
Suden. Har earste baantsje wie as skjinmakster op in priveeskoalle, doe't se
fjirtjin jier wie. Neffens eigen sizzen hie se datselde jiers har earste
seksuële ûnderfining. Net lang nei't se mearderjierrich wurden wie, ferfear se
nei de steat Kalifornje, oan 'e Amerikaanske westkust. Dêr wurke hja earst as
barkeepster yn in stripklub, ear't hja úteinlik yn 2009 behelle rekke yn 'e
pornoyndustry.

Kane makke har debút yn in pornografyske film yn 2010, doe't se 25 jier wie.
Neffens de Internet Adult Film Database (IAFD) hat se sûnt yn likernôch 120
pornofilms spile, û.m. foar sokke foaroansteande Amerikaanske labels as Pure
Play Media, Adam & Eve, Third Degree Films, Digital Playground, Wicked Pictures,
Digital Sin, Zero Tolerance, Penthouse, Jules Jordan Video, Evil Angel, Red
Light District, Devil's Film en Vivid Entertainment. Dêrnjonken hat se ek foar
ferskate Jeropeeske studio's wurke, wêrûnder it Sweedske Private en it Dútske
Magmafilm. En ek hat Kane in protte wurke foar pornosites as Brazzers, Muffia en
PornPros. Yn 2013 waard se nominearre foar in AVN Award (de Oskar fan 'e
pornowrâld).

Njonken har aktearwurk posearret Kane ek as neakenmodel foar in ferskaat oan
neakenblêden. Yn 2013 stie se op dy manear as Miss Oktober yn 'e Amerikaanske
edysje fan 'e Penthouse. Kourtney Kane wennet op 't heden (2014) yn Los Angeles.



https://fy.wikipedia.org/wiki/Kopenhagen

Kopenhagen (Deensk: København) is de haadstêd fan Denemark. Kopenhagen leit oan
de eastkust fan it eilan Sjellân (Sjælland) en op it eilân Amager mei útsicht op
de Sweedske stêd Malmö yn Skâne oan de oare kant fan de Sont (Øresund). De
gemeente Kopenhagen hat 509.861 ynwenners en is dêrmei de grutste stêd fan
Denemark, wylst de hiele stêdekloft fan Kopenhagen 1.153.615 ynwenners hat
(2008).

De measte monumintale gebouwen yn Kopenhagen stamme út de 17e iuw, doe't ûnder
Kristiaan IV de stêd opkreaze waard. De binnenstêd is rom opset.

De bútenwiken fan Kopenhagen waarden opset om de wenningneed op te lossen. It
binne de wiken Nørrebro ("Noarderbrêge"), Østerbro ("Easterbrêge") en Vesterbro
("Westerbrêge"). Vesterbro is bekend fan it amusementspark Tivoli, Østerbro as
in statige wyk dêr't famyljes mei bern wenje en Nørrebro as in folkswyk mei in
protte nasjonaliteiten. Sawol Vesterbro as Nørrebro binne de lêste jierren bot
feroare, wêrby Nørrebro ien fan de meast hippe útgeanswiken wurden is. Østerbro
wurdt as moaiste fan de trije "brêgewiken" sjoen.

Troch it groeien fan de stêd, wêrtroch hieltiten mear grûn derby kaam, is in
oare stêd, Frederiksberch, hielendal troch Kopenhagen omsletten. Frederiksberch
lei west fan Kopenhagen mar wurdt troch Nørrebro en Vesterbro hielendal
ynsletten en is dêrtroch in soarte fan eilânstêd binnen de grinzen fan
Kopenhagen wurden. Frederiksberch is oant hjoed de dei noch hieltiten gjin part
fan de gemeente Kopenhagen mar hat syn eigen bestjoer en stedhûs.

Strøget is Kopenhagens belangrykste winkelstritte. Hjir binne ferneamde
nasjonale produkten te krijen en ek binne der fernaemde ynternasjonale winkels.
De winkelstrjitte begjint eins by it Riedhûs (Rådhus), mar fan Nytorv ôf begjint
de echte winkelstrjitte dy't trochrint oant Kongens Nytorv dêr't it keninklik
teater leit.

Yn de haven stiet it ferneamde byld De Lytse Seemearmin. Dit lytse byld is
inspyrearre troch it mearke fan de Deenske skriuwer Hans Christian Andersen. It
byld is net it ienige stânbyld: oeral yn de stêd fynt men stânbylden oan de
iepenbiere wei en yn parken. Dêrneist hat Kopenhagen ek noch in grut tal musea.

De fontein fan Gefion of Gefjun (1908) is it grutste monumint yn Kopenhagen en
leit net fier fan it byld fan Hans Christian Andersens lytse seemearmin. De
ûntwerper is Anders Bundgård. De fontein wie in kado fan it Carlsbergfond oan de
stêd Kopenhagen. Oarspronklik wie it bedoeld foar it Rådhusplads, mar it is
úteinlik oan de ein fan de Amaliegade delset tsjinoer Kastellet, de festing fan
Kopenhagen.

In apart stikje fan Kopenhagen is de Frijstêd Christiania, yn 1970 oprjochte op
it terrein fan in oerstallige kazerne.

De stêd is sûnt de simmer fan 2000 mei Malmö yn Sweden ferbûn troch de 18
kilometer lange Sontbrêge (Øresundsbroen), in kombinearre brêge en tunnel.
Hjirtroch is het mooglik om streekrjocht mei trein as auto nei Malmö te
reizgjen. Dêrtroch kin men in sa'n 45 minuten it sintrum fan Malmö berikke. Mar
ek in protte Sweden meie graach in jûntsje op stap gean yn Kopenhagen.



https://fy.wikipedia.org/wiki/Koerden

De Koerden binne in folk dat ferspried libbet oer ferskillende lannen, mei goed
30 miljoen minsken dy't benammen yn it Midden-Easten wenje. Tsjintwurdich
ferbleauwen nei skatting ien miljoen Koerden yn Jeropa. De Koerden hearre by de
Iraanske folken en sprekke it Koerdysk yn meardere farianten en dialekten.

De Koerden wenje ûnder oare yn Turkije, Syrje, Irak, Iran en yn de eardere
Sowjet-Uny. It is in folk dat wol in eigen taal en kultuer hat, mar gjin eigen
steat. Yn Irak hawwe de Koerden, nei de fal fan Saddam Hoessein fiergeande
autonomy krigen.

Oan de begjin fan de 20e iuw, doe it Ottomaanske Ryk opdield waard, wie yn it
Ferdrach fan Sèvres foarsjen yn autonomy foar de Koerden, mei de mooglikheid ta
ûnôfhinklikens nei inkele jierren. Dêrfan is lykwols neat terjochte kaam troch
de opstân fan de Turkse patriotten ûnder leiding fan Atatürk. De Frede fan
Lausanne yn 1923, dêr't de grinzen fan it it moderne Turkije yn fêstlein binne,
repte mei gjin wurd oer de Koerden.

De komôf fan de Koerden is net hielendal wis. Mooglik binne sy besibbe oan de
Meden út de Aldheid. Har taal, it Koerdysk, is in Yndo-Iraanske taal, krekt as
it Perzysk.

De measte Koerden binne religieus. Sirka 90% is moslim en ek binne in protte
Jezidi's. Mar in lyts part, sirka 5% is kristlik en der bestiet ek noch in lytse
joadske minderheid. Dizze lêste kloft is sûnt de ûnôfhinkens fan Israel sawat
alhiel nei dat lân emigreare.

Nei de Arabyske ynvaazje yn de 7e iuw hawwe de measte Koerden har bekeard ta de
islam. Dêrfoar hienen sy it Zoroastrisme as leauwen en noch hieltyd wurde alle
jierren it zoroastryske nijjier útlitten fierd. Newroz is it feest dêr't de
komst fan de maaitiid by fierd wurdt.

It stribben om te kommen ta in eigen Koerdyske steat, "Koerdistan", wurdt troch
ferskate lannen sjoen as in bedriging foar de yntegriteit fan it eigen
grûngebiet en de stabiliteit fan dizze steaten.



https://fy.wikipedia.org/wiki/Kentucky

Kentucky is in steat fan de Feriene Steaten fan Amearika. De haadstêd is
Frankfort.

Eartiids waard it gebiet befolke troch Yndianestammen. De namme is ôflaat fan it
Yndiaanske Ken-tah-teh, dat "lân fan moarn" betsjut.

Ynearsten makke it diel út fan de steat Firginia. Tusken 1784 en 1792 waarden in
tsiental offisjele gearkomsten yn it plak Danville dat ta in akkoard late,
wêrnei't de steat op 1 juny 1792 de 15e steat fan de Feriene Steaten wurde soe.

Op 20 maaie 1861 ferklearre Kentucky him neutraal yn it konflikt dat tusken de
Amerikaanske steaten ûntstie en dat bekend stiet as de Amerikaanske
Boargeroarloch, mar al gau keas it de side fan de Uny.

De steat Kentucky is 104.749 km² grut. It westlik part fan de steat leit yn de
Sintral tiidsône, it eastlik part yn Eastlik tiidsône.

Kentucky grinzet yn it noarden oan de steaten Illinois, Indiana en Ohio, yn it
westen oan Missoery, yn it easten oan West Firginia en Firginia en yn it suden
oan Tennessee.

De wichtichtste rivieren binne de Ohio, dy't alhiel de noardgrins foarmet, en de
Mississippy, dat suver eksakt de westgrins foarmet. Yn Kentucky lizze in protte
grutte en lytse marren, bygelyks Kentucky Lake, Lake Barkley en Lake Cumberland.

It suden is nochal heuveleftich mei de Black Mountain (1262 meter) as heechste
pyk.

Kentucky is ek ferneamd troch syn protte grotten. De ferneamdste is de tige
grutte Mammoth Cave.



https://fy.wikipedia.org/wiki/Keizer

In Keizer (Latynsk: Imperator) is de heechste titel foar in monarch, en hat
moreal sjoen in heger oansjen as in kening. De etymology fan keizer rint wêrom
nei Julius Caesar, waans efternamme as keizer útsprutsen waard. It wie net
Julius Caesar sels, mar syn neef en opfolger Augustus dy't it wurd Caesar brûkte
as syn titel. Yn it East-Romeinske Ryk bleau de titel oant en mei 1453 bestean.

Karel de Grutte kroane him yn 800 ta Keizer fan it Westen, dat wie de earste net
Romeinske keizer. Yn it Hillige Roomske Ryk waard ek de keizerstitel brûkt.
Napoleon waard kroand ta keizer yn 1804. Oant en mei 1918 waard de keizerstitel
allinnich noch brûkt yn it Dútske Keizerryk en Eastenryk-Hongarije.

De Russyske tsaren wienen ferlykber mei in keizer. Bûten Jeropa waard yn 'e
wrâldskiednis de keizertitel brûkt yn Súd-Amearika, Afrika en Aazje, mar dy
binne net itselde as de Jeropeeske keizertitels. Japan is sûnt 600 foar Kristus
in keizerryk, mar is it iennichste lân op ierde dy't no noch in keizer hat.



https://fy.wikipedia.org/wiki/Kaspyske_See

De Kaspyske See is see mei in gebiet fan 371.000 km² op de grins fan Jeropa en
Aazje dy't gjin ferbining mei de wrâldseeën hat.

It oerflak fan de Kaspyske See leit sa'n 28 meter ûnder seenivo, en ek it
grutste part fan it kustgebiet leit ûnder seenivo. De see hat trije bekkens. It
súdlik bekken is it djipst. Troch de fuortsetting fan de Kaukasus is dat
ôfskieden fan it noardlik bekken, dat ûndjipper is, yn it noarden mar in pear
meter. Eastlik leit de hast folslein ôfsletten Kara-Bogasbocht.

De grutste rivieren dy't yn de Kaspyske See útkomme binne de Emba, de Koera, de
Oeral, de Terek en de Wolga. De wichtichste dêrfan is de Wolga, dy't 75% fan de
tastream foarmet. Om't de Kaspyske See gjin ferbining mei oare seeën hat is der
in direkt ferbân tusken it wetterpeil en it ferskil tusken wetteroanfier en
ferdamping. Yn de rin fan de skiednis is de grutte fan de see dêrom nochalris
feroare. Troch drûchte en troch gebrûk fan it Wolgawetter sette om 1930 hinne en
perioade fan krimp yn, wêrby de Kaspyske See oant likernôch 1990 mear as 10%
gebiet ferlear; mar sûnt waakst de see wer in bytsje.



https://fy.wikipedia.org/wiki/Kartago

Kartago (Gryksk: Καρχηδών: Kargedon, fan Punyske Kart-hadasht, dat 'nij doarp'
betsjut, Arabysk: قرطاج of قرطاجة‎, Latyn: Carthago) wie in stêd yn de 'âldheid,
tichtby it hjoeddeiske Tunis yn it gebiet dat troch de Romeinen Afrika neamd
waard. De stêd lei oan de eastlike side fan de mar Tunis, tsjinoer it sintrum
fan de nije haadstêd fan Tuneezje, Tunis.

De stêd waard troch de Foenysjers stifte yn 814 f.Kr. Neffens de leginde troch
prinses Dido út Tyrus dy't op 'e flecht wie. Kartago ûntwikkele him hurd ta in
wichtige seemacht yn it westlik bekken fan de Middellânske See, dy't it allinne
rjocht opeaske oer de seehannel. Hjirtroch waard sy in wichtige tsjinstanner en
konkurrint fan de Westlike Griken (benammen dy fan Syracuse op Sisylje en
Massylje yn Sud-Frankryk) en letter fan jin útwreidende stêdsteat Rome. Lang om
let laat dizze rivaliteit ta trije Punyske oarloggen, dy't einigen meidat
Kartago troch de Romeinen mei de grûn lyk makke waard.

De earste Punyske kriich wie benammen in kriich tusken de seefloaten fan Rome en
Kartago en fûn plak tusken 264 en 241 f.Kr. Oan de ein hienen de Romeinen derby
de macht krigen oer de westlike Middellânske See rûtes. It Kartaachske oerwicht
oer de seehannel einige hjirmei. Fan need leiden de Kartagers harren ta op it
fergrutsjen fan lânbesit, benammen yn Spanje. Nei ferrin fan tiid kamen hja op
'e nij mei Rome yn konflikt, diskear troch in skeel oer it sizzenskip oer it
gebiet yn Spanje.

Mei de Twadde Punyske kriich, fan 218 oant 202 f.Kr., stuts Hannibal mei in
mânsk leger de Alpen oer nei Rome. Neffens de Romeinske skriuwer Livius die hy
dat yn oktober/novimber 218 f.Kr. en hie hy 37 oaljefanten by him. Yn it begjin
boekte hy grutte súksessen tsjin de Romeinen mar doe't dizze troch hienen dat sy
Hannibal net yn in slacht koenen ferslaan snien de Romeinen de oanfierwegen fan
de Katagers út Spanje ôf. Nei likernôch tweintich jier kriich yn Itaalje stienen
de Romeinen der it bêst foar en moast Hannibal him werom lûke. De Romeinen
koenen Spanje oermasterje en stieken oer nei Afrika. Dêr waard Kartago besingele
en twongen har oer te jaan. De Kartagers behâlden allinnich de stêd en hienen
inkeld mar ynfloed om Kartago hinne.

De tredde Punyske kriich ûntstie doe't Kartago in Afrikaanske tsjinstanner fan
Rome stipe joech en fûn plak tusken 149 en 146 f.Kr. It resultearre lang om let
yn in folsleine ferneatiging fan Kartago.

Nei de folsleine ferneatiging fan Kartago hie keizer Augustus de minsken ferbean
har op 'e ruïnes ta wenjen te sette, troch de gaadlike posysje hat er it ferbod
gau opsein. De Romeinen bouden de nije stêd dy't op 'en nij de namme Kartago
krige. De Púnjers sette har dêr krekt likegoed op 'en nij ta wenjen op it plak
fan harren foarfaars. Yn 'e rin fan de earste iuw n.Kr. woeks it tal ynwenners
fan de stêd nei 500.000, en hat de twadde stêd fan it westlike Romeinske ryk
west. Allinnich Rome hat mei 800.000 wichtiger en grutter west. Yn it kristlike
tiidrek hat Kartago ferskate konsilys holden en trochdat biskop Augustinus fan
Hippo hjir studearre hie bleau it in wichtich plak.



https://fy.wikipedia.org/wiki/KDE

KDE (K Desktop Environment) is in frije grafyske brûkersomjouwing en ramt boud
op Trolltechs Qt-toolkit foar GNU/Linux en oare Unix-eftige
bestjoeringssystemen.

De letter "K" stie oarspronklik foar "Kool" (Koel), mar is letter feroare yn
allinne in "K", wat stiet foar: "De earste letter foar de "L" fan Linux yn it
Latynske alfabet".

Neffens de webstee fan KDE: "KDE is in brûkersomjouwing foar Unix-wurkstasjons
dy't modern en oersichtlik is. Mei KDE is oan it ferlet fan in maklik te brûken
omjouwing foar UNIX-wurkstasjons foldien, ferlykber mei de brûkersomjouwings fan
Mac OS X en Windows."

De ynspiraasje foar KDE komt fan Common Desktop Environment (CDE). CDE is in
âldere brûkersomjouwing dy't mei X Window brûkt wurdt troch it VMS en
kommersjele Unix-leveransiers lykas Sun Microsystems en Hewlett-Packard.

De Dútser Matthias Ettrich sette útein mei it KDE-projekt omdat de programma's
en de ynterfaasje fan CDE der net itselde útseagen of wurken.

By KDE kin der in soad konfigurearre wurde en de opmaak fan bygelyks
oersichtlike menu's en anti-aliasing foar tekst, dy't te ferlykjen binne mei de
mooglikheden fan Windows en Mac Os X, kin de brûker sels feroarje.

Der binne in soad KDE-applikaasjes en oar sêftguod dy't mei KDE levere wurdt, dy
binne apart yn te laden en te ynstallearjen. De measte nammen fan dy
applikaasjes begjinne mei in K om oan te jaan dat it in KDE-applikaasje is. De
meast brûkte programma's binne û.o.:

KDE wurdt nei hast 90 talen oerset (sjoch keppelings om utens), sa ek nei it
Frysk. In stikmannich fan dy talen wurde net stipe troch de kommersjele
sêftguodprodusinten. Oare talen wurde net folslein stipe, sa is de dokumintaasje
by in soad talen mar in bytsje of hielendal net oersetten. De Fryske ferzje
docht sûnt ferzje 3.4 mei.

Guon fan de oan KDE besibbe projekten hawwe harren eigen útjefteskema, lykas
KDevelop; in sêftguodûntwikkelomjouwing, Quanta; in DTD-ûntwikkelomjouwing foar
it meitsjen fan û.o.. websteeën en KOffice, in útwreidpakket mei
kantoarsêftguod.

Der is sawol konkurrinsje as gearwurking tusken KDE en GNOME, in oare frije
grafyske brûkersomjouwing foar Unix. Gearwurking bart trochdat de makkers fan Qt
yn jannewaris 2004 in pakket bibleteken beskikber steld ha om GNOME-applikaasjes
hiel ienfâldich yntegrearje te litten op it KDE-buroblêd. It is net sa dat
GNOME-applikaasjes oars net mei KDE wurkje kinne, mar der binne in tal wichtige
eleminten nedich fan GNOME. Dat is oarsom ek it sa.

KDE wurdt neist UNIX ek ûntwikkele foar it bestjoeringsysteem Darwin OS en
Windows. Darwin, de basis fan Mac OS X, is basearre op de Machkernel en BSD, in
famylje fan iepenboarne Unixfarianten. De Darwin-ferzje is de earste ferzje fan
KDE dy't funksjonearret mei in bestjoeringsysteem fan Apple. Brûkers fan Darwin
en Mac OS X kinne KDE relatyf ienfâldich ynstallearje fia in fasiliteit as Fink.

Lykas in soad iepenboarne- en oare frije sêftguodpakketten wurdt KDE yn it
algemien troch frijwilligers ûntwikkele. Omdat de pear hûndert minsken op
ferskillende manieren bydrage oan KDE (bgl. troch te programmearjen, oer te
setten of de foarmjouwing te fersoargjen), is de organisaasje fan sa’n projekt
frijwat dreech. De measte swierichheden wurde besprutsen op in grut tal
diskusjelisten (sjoch keppelings om utens ûnder). Wichtige beslissings, lykas
nije ferzjes dy't útbrocht wurde en it opnimmen fan nije applikaasjes, wurde
makke op de diskusjelist "kde-core-devel" troch de saneamde "haadûntwikkelders".
Dat binne de ûntwikkelders dy't al lange tiid meiwurkje oan KDE. Beslissings
wurde net nommen mei help fan stimmerij, mar troch diskusje op de
diskusjelisten. Yn de measte gefallen skynt soks goed te wurkjen en hiel grutte
diskusjes, lykas de fraach oft de API fan KDE 2 net mear stipe wurde moat yn it
foardiel fan KDE 3, binne der net safolle.

Sa as ûnder yn it skiednisoersjoch fan it projekt te sjen is, komme der
geregeldwei nije ferzjes fan it KDE-team. Se binne der om bekend dat se
fêsthâldend binne oan it útjefteskema en it bart net gau dat in útjefte mear as
ien of twa wiken letter komt. Utsein KDE 3.1, dat mear as in moanne letter kaam,
omdat yn 'e boarnekoade in tal feiligensswierrichheden foar it ljocht kamen.
Fêsthâlde oan sa’n strak útjefteskema bart mei sa'n frijwilligersprojekt net
gau. Bygelyks it útjefteskema fan Linuxkernel is net altiten like krekt. Soks
hoecht perfoarst net ferkeard te wêzen: der binne gjin klanten dy't easkje dat
it program binnen in bepaalde tiid klear wêze moat, sadat se it projekt pas dien
meitsje as it program klear is.

In grutte KDE-útjefte hat twa getallen yn it ferzjenûmer, bygelyks "KDE 1.1".
Allinne in grutte KDE-útjefte sil nije mooglikheden hawwe. Oant no ta (augustus
2008) wienen der 13 grutte útjeften, nammentlik: 1.0, 1.1, 2.0, 2.1, 2.2, 3.0,
3.1, 3.2, 3.3, 3.4, 3.5, 4.0 en 4.1. Alle KDE-útjeften yn deselde grutte ferzje
(bgl. KDE1, KDE2 en KDE3) binne sawol op binêr nivo as yn de boarnekoade
kompatibel mei elkoar. Dat betsjut dat foar KDE 3.0.x ûntwikkele programmatuer
wurkje sil mei alle ferzjes fan KDE3. Programma's hoege dus allinne mar op ‘e
nij kompilearre te wurden by in nije grutte ferzje. Dat hat in betroubere API
foar KDE-ûntwikkelders ta gefolch. Der wienen in protte feroarings tusken KDE 1
en KDE 2 en dy wienen grut, wylst de feroarings yn de API tusken KDE 2 en KDE 3
relatyf lyts wienen. Dêrtroch koenen applikaasjes maklik foar KDE 3 geskikt
makke wurde. Oant no ta folgje de grutte KDE-útjeften it Qt-útjefteskema.

Al foardat in grutte útjefte klear is en oankundige wurdt, begjint men te
wurkjen oan de folgjende grutte útjefte. Normaal hawwe se ûngefear in heal jier
nedich om in grutte ferzje ôf te meitsjen (earder duorre dat ûngefear in jier).
Mei dy perioade wurde de brekken (sêftguodflaters) oplost en dy oploste brekken
wurde meinaam yn de lêste stabile ferzje.

Lytse útjeften wurde makke om brekken te ferbetterjen en de oersettings ôf te
wurkjen. Foar lytse útjeften wurdt der brûkme makke fan in koarter útjefteskema.
In lytse KDE-útjefte hat trije ferzjenûmers, bygelyks KDE 1.1.1. De
ûntwikkelders lizze har ta op it oplossen fan brekken, lytse flaters, en lytse
ferbetterings yn de brûkerfreonlikens, as tsjinhinger fan it yntrodusearjen fan
nije mooglikheden. Dêrneist wurde lytse útjeften brûkt om nije oersettings út te
bringen dy't der mei it ferskinen fan de haadferzje noch net wienen. In lytse
útjefte is basearre op in aparte Subversion-fertakking (branch) fan in foarige
ferzje en hat gjin ynfloed op de "HEAD branch" (yn SVN-termen ek wol "trunk"
neamd), it diel wêryn't de aktive ûntwikkeling fan de folgjende grutte útjefte
plakfynt.

De ôfwikende namme "3.0.5a" wurdt brûkt omdat de ferzje nûmers op wienen. Se
wienen al start mei KDE3.1 en der waard doe yntern noch brûkme makke fan
ferzjenûmers lykas 3.06 yn it CVS-systeem om testferzjes te ûnderskieden fan de
oankommende grutte útjefte 3.1. Nei ferzje 3.0.3 wie der ynienen needsaak om in
tal wichtige en ûnferwachte brekken op te lossen, wat dus ta in ferzjekonflikt
kaam mei 3.0.6, dy't al yn gebrûk wie. Kritike brekken wurde ek ferholpen yn
âldere ferzjes fan KDE ("back-poarten").

De resinte haadútjefte fan KDE hat de namme KDE 4. De tarieding fan KDE 4 duorre
lang mar is dan ek op 'e nij skreaun en/of oanpast oan Qt4. Op 11 jannewaris
2008 kaam nei in lange rige fan alfa-, beta- en RC-ferzjes de úteinlike stabile
ferzje 4.0 út.

De maskotte fan de KDE is it griene draakje Konqi. Yn eardere ferzjes wie de
maskotte de tsjoender (wizard) Kandalf, waans namme ôflaat wie fan Gandalf, in
persoan út de boeken fan de skriuwer Tolkien.

De staveringshifker kin wurdlisten fan Hunspell/Myspell, Aspell of beide tagelyk
tapasse, ôfhinklik fan wat ynboud is yn it subprogramma Enchant.



https://fy.wikipedia.org/wiki/Juliaanske_kalinder

De Juliaanske kalinder is de fan oarsprong Romeinske kalinder dy't dêrnei brûkt
waard yn it grutste diel fan de kristlike wrâld. Hy waard yn de rin fan de 16e
oant de 20e iuw stadichoan ferkrongen troch de Gregoriaanske kalinder, dy't
eigentlik allinnich in korreksje is fan de Juliaanske.

De Juliaanske kalinder is neamd nei Julius Caesar, dy't de kalinder yn 45 f.Kr.
ynfierde yn syn hoedanichheid fan pontifeks maksimus (haad fan de Romeinske
earetsjinst). It hie de finale korreksje wêze moatten op de Romeinske ferzje fan
de Egyptyske kalinder, dy't earder al oer it hiele Middellânske Seegebiet
ferspraat rekke wie ûnder ynfloed fan it Hellenisme.

Op advys fan de Aleksandrynske astronoom Sosigenes lei Caesar in jier van 365
dagen fêst, lykas dat al yn de Egyptyske bepaald wie. Mar om de fjouwer jier
waard in ekstra dei oan it jier tafoege. Dat jout in jier fan gemiddeld 365,25
dagen, in frij goede benadering fan it tropyske jier (it jier basearre op it
ferrin fan de seizoenen). De lingte fan it tropyske jier wie yn Caesar syn tiid
al wol persyzer bepaald as wêr't de Juliaanske kalinder rekken mei hâldt, mar it
wie in simpel systeem en it hie krekt deselde nauwkeurigens dy't de Romeinske
kalinder yn dy tiid ek hawwe koe.



https://fy.wikipedia.org/wiki/Jorge_Luis_Borges

Jorge Luis Borges (Spaanske útspr.: ['xorxe 'lwis 'borxes] ( audio)), folút:
Jorge Francisco Isidoro Luis Borges (Buenos Aires, 24 augustus 1899 – Sjenêve,
14 juny 1986) wie in Argentynsk skriuwer fan koarte ferhalen, essayist, dichter
en oersetter. Hy wurdt sjoen as de grûnlizzer fan it literêre sjenre fan it
magysk reälisme, mar hy droech ek by oan sawol de filosofy as de fantasy- en
detektivesjenres. Syn bekendste boeken, Ficciones (1944) en El Aleph (1949),
binne bondels ferhalen mei in mienskiplik tema. Borges wie fan berop
bibletekaris en waard letter direkteur fan 'e Nasjonale Bibleteek fan
Argentynje, en teffens perfester yn 'e literatuer oan 'e Universiteit fan Buenos
Aires. Syn wurk waard bekroane mei ferskate prestizjeuze prizen, mar net mei
troch him sa begeare Nobelpriis foar de Literatuer. Borges spriek in ferskaat
oan talen floeiend, en sette wurken út it Ingelsk, Frânsk, Dútsk, Aldingelsk en
Aldnoarsk oer yn it Spaansk. Geandewei syn libben seach er almar minder, en
úteinlik waard er blyn. Men wol wol hawwe dat dat alteast foar in part de
grûnslach foarme fan syn ynnovative literêre symbolyk. Hy stoar oan leverkanker
yn 'e âlderdom fan 87 jier.

Jorge Luis Borges waard op 24 augustus 1899 berne yn in begoedige
middenklasse-fermidden yn 'e Argentynske haadstêd Buenos Aires. Syn mem, Leonor
de Acevedo Suárez, kaam út in Urûguayaanske famylje fan puer "kreoalsk"
(Spaansk) komôf, dy't djip behelle west hie yn 'e kolonisaasje fan Súd-Amearika.
Leonor har heit en Borges syn pake, Isidoro de Acevedo Laprida, wie in
oarlochsheld, dy't yn 'e slaggen by Cepeda, yn 1859, Pavón, yn 1861, en Los
Corrales, yn 1880, fochten hie. Borges syn heit, Jorge Guillermo Borges Haslam,
hie foar de helte Ingelsk bloed, wylst er fierders foar in fearn fan etnysk
Spaansk en in fearn fan etnysk Portegeesk komôf wie. Borges sr. wie troch syn
mem Ingelsktalich grutbrocht, en naam syn eigen gesin letter gauris mei op reis
nei Jeropa. Fan berop wied er abbekaat en dosint psychology, mar hy woe graach
skriuwer wurde. Syn soan, mei wa't er in tige goede bân hie, skreau letter dat
him dat nea slagge wie. Oer himsels skreau Jorge Luis Borges: "om't de measten
fan myn folk soldaten west hiene, en ik wist dat ik dat nea wêze soe, skamme ik
my, doe't ik noch hiel jong wie, dat ik in boekich persoan wie en gjin man fan
aksje."

Doe't er njoggen jier wie, sette Borges Oscar Wilde syn The Happy Prince oer yn
it Spaansk. De fertaling waard publisearre yn in pleatslik tydskrift, mar
elkenien miende dat Borges syn heit de wiere oersetter wie. Borges krige oant
syn alfde oan hûs twatalich Ingelsk-Spaansk ûnderwiis. Letter seid er dat as er
it wichtichste foarfal út syn libben neame moast, dat dat perfoarst syn heite
bibleteek fan mear as tûzen boeken west hie. Om't syn eagen almar minder
waarden, in genetyske krupsje dêr't Borges sels letter ek mei oanhelle reitsje
soe, moast syn heit úteinlik syn abbekaatspraktyk opjaan. Yn 1914 ferfear it
gesin nei it Switserske Sjenêve, dêr't syn heit eachhielkundige behannelings
ûndergie, wylst Borges en syn suster Norah der nei skoalle giene. Yn 1918 rûne
er syn oplieding oan it Collège de Genève ôf, mar syn âldelju besleaten fanwegen
de ûnlijige politike sitewaasje yn Argentynje, om foarearst mar yn Jeropa te
bliuwen. Sadwaande bleau it gesin noch in jier yn Switserlân, en dêrnei brochten
se nochris trije jier troch op ferskate plakken yn Jeropa: yn Lugano en yn
Barseloana, op Majorka, yn Sevilla en yn Madrid. Wylst er yn Spanje wenne, kaam
Borges yn 'e kunde mei de literêre avant-garde, en syn earste gedicht, Himno del
Mar ("Hymne fan de See"), dat publisearre waard yn it tydskrift Grecia, hong oer
nei it nijmoadrige imazjisme.

Yn 1921 kearde Borges mei syn âldelju en suster werom nei Buenos Aires. Hoewol't
er net folle formeel ûnderwiis genoaten hie en oer diploma's noch freonen
beskikte, sette er mei faasje útein mei syn karriêre as skriuwer en dichter. Hy
publisearre surreälistyske gedichten en essay's yn literêre tydskriften, en wist
dêrmei yn koarte tiid yn literêre fermiddens in beskate reputaasje op te bouwen.
Yn 1923 publisearre er syn earste dichtbondel, mei as titel Fervor de Buenos
Aires. Teffens wied er belutsen by de oprjochting fan ferskate literêre
tydskriften. Fan 1933 ôf wurke er in hoart as redakteur by de krante Crítica, en
yn 'e twadde helte fan 'e jierren tritich wied er yn 'e tsjinst by de útjouwerij
Emecé Editores. Yn 1938 wist er in baan as bibliotekaris te bemachtigjen by de
Gemeentlike Bibleteek fan Buenos Aires, yn 'e arbeiderswyk Miguel Cané. Dêr
wiene mar sa'n bytsje boeken, dat der waard him te ferstean jûn dat er de rest
fan it biblioteekpersoniel yn diskredyt bringe soe as er deis mear as hûndert
werombrochte boeken teplak sette. Sadwaande bestege er deis in oerke oan 'e
bibleteek en gie er de rest fan 'e tiid yn 'e kelder sitten, dêr't er him oan
syn skriuwwurk wijde.

Tsjin 'e midden fan 'e jierren tritich begûn er him ek ta te lizzen op it
skriuwen fan koarte ferhalen, dy't er gauris publisearre yn it tydskrift Sur
("Súd"), dat yn 1931 oprjochte wie troch Victoria Ocampo. Dyselde brocht Borges
yn 'e kunde mei Adolfo Bioy Casares, in ferneamd Argentynsk skriuwer, dy't in
goede freon fan Borges wurde soe, mei wa't er geregeldwei gearwurke. Tegearre
skreaune se û.m. in parody op in detektiverige en ûnderskate fantasyferhalen. Yn
1936 brocht Borges de bondel Historia Universal de la Infamia ("In Universele
Histoarje fan Skanddieden") út, wêryn't er twa soarten geskriften gearbrocht
hie: essays en non-fiksjonele koarte ferhalen, en literêre ferfalskings, dêr't
er fan úthold dat it oersettings fan syn hân wiene fan fergetten rekke wurken
fan bûtenlânske skriuwers.

Yn 1938, koart nei syn heite ferstjerren, rekke Borges slim ferwûne oan 'e
holle, en ûnder de behanneling rûn er bloedfergiftiging op, wêrby't er it by de
dea om 't ôf rêde. Wylst er dêrnei oan it opbetterjen wie, begûn er te
eksperimintearjen mei de skriuwstyl dêr't er letter ferneamd om wurde soe. Syn
earste ferhalebondel, El Jardín de Senderos Que Se Bifurcan ("De Tún fan 'e
Paden Dy't Har Opspjalten"), ferskynde yn 1941. De kritiken wiene loovjend, en
it boek waard oer it algemien troch it publyk goed ûntfongen, mar de
literatuerprizen dy't mannigenien foar him ferwachte hie, bleaune út.

Borges hie sterke politike opfettings; hy wie in konservatyf dy't neat hawwe
moast fan it kommunisme, mar likemin hied er wat op mei it nasjonaal-sosjalisme.
Yn 'e tritiger jierren en ûnder de Twadde Wrâldoarloch, doe't ekstreem-rjochtse
sympatyen yn Argentynje sterk libben, wie Borges ien fan dejingen dy't har dêr
it iepentlikst fan distansjearren. Doe't yn 1946 Juan Perón oan 'e macht kaam,
dy't sels net twer wie fan ekstreem-rjochtse ideeën, krige Borges dêrfoar de
rekken presintearre: fan syn baan by de bibleteek waard er "promovearre" ta
ynspekteur fan plomfee en kninen op 'e gemeentlike merk fan Buenos Aires. Borges
stapte fansels op, mar hy fergeat noch ferjoech dizze mislediging ea, en bleau
de rest fan syn libben in fûleindich fijân fan 'e peronisten.

Underwilens wie Borges syn gesichtsfermogen fan it begjin fan 'e tritiger
jierren ôf minder wurden, wat him ûngeskikt makke foar in soad foarmen fan wurk.
Mei't er himsels as skriuwer net bedrippe koe, sette er útein mei it hâlden fan
lêzings. Sadwaande waard er aloan mear in publyk figuer. Om syn
anty-peronistyske hâlding waard er yn 1951 keazen ta foarsitter fan it
Argentynsk Selskip fan Skriuwers (SADE), al waard dy organisaasje in jier letter
troch de regearing-Perón ferbean. Nei't syn koarte ferhaal Emma Zunz yn 1954
ferfilme waard, begûn er ek filmsenario's te skriuwen. Yn 1955, doe't Perón by
in steatsgreep it fjild romje moatten hie, kearde foar Borges it tij, en waard
er oansteld as direkteur fan 'e Nasjonale Bibleteek fan Argentynje. Yn 1957
krige Borges in oanstelling as perfester literatuer oan 'e Universiteit fan
Buenos Aires. Tsjin 'e ein fan 'e jierren fyftich wied er lykwols folslein blyn
rekke. Hy skreau: "Mei sa'n prachtige irony / Skonk [God] my mei ien oanrekking
boeken en de / Nacht."

Syn mem, dy't him altiten tige nei west hie, waard doe syn persoanlike
siktaresse; hy learde nea braille. Yn 1967 troude Borges mei de doe koartby
widdo wurden Elsa Astete Millán. Neffens wat freonen fan sines letter seine, wie
dat fral op oanstean fan syn mem, dy't dat jiers njoggentich waard, en immen
besocht te finen om Borges yn syn blinens te fersoargjen en om har rol as syn
siktaresse oer te nimmen. It houlik wie lykwols gjin súkses, en duorre mar trije
jier. Yn 1970 folge der in skieding, wêrnei't Borges wer by syn mem ynloek. Dêr
bleau er oant har dea, yn 1976, doe't se 99 jier wie. Neitiid wenne er allinnich
yn it lytse flatappartemintsje dat se dield hiene, en waard er fersoarge troch
Fanny, dy't al jierren harren húshâldster west hie.

Yn 1961 waard Borges foar it earst de Prix International takend, dy't er diele
moast mei Samuel Beckett. Oant dy tiid wie Borges noch frijwol ûnbekend yn 'e
Ingelsktalige wrâld, en de priis makke grutte belangstelling foar syn wurk los.
De Universiteit fan Teksas te Austin stelde him foar in jier oan as
heechlearaar, wat late ta syn earste lêzingetoernee troch de Feriene Steaten. Yn
1962 begûn er ek lêzingen te jaan yn Jeropa. Yn lettere desennia krige er in
grut tal ynternasjonale prizen takend, lykas de Special Edgar Allan Poe Award
fan 'e Mystery Writers of America foar syn bydrage oan it detektivesjenre
(1976); de Balzanpriis foar filology, taalkunde en literêre krityk (1980); de
Prix Mondial Cino del Duca (1980); de Cervantespriis (1980); en it Frânske
Légion d'Honneur (1983).

De Nobelpriis foar de Literatuer krige Borges lykwols nea, wat him oanhâldend
dwers siet. Hy sei: "My de Nobelpriis net ta te kennen is in Skandinavyske
tradysje wurden; dat dogge se al sûnt ik berne bin." Men wol wol hawwe dat
Borges by it Nobelkomitee efter it net fiske fanwegen syn konservative politike
gedachteguod, of, om sekuerder te wêzen, om't er in ûnderskieding oannommen hie
fan 'e Sileenske diktator Augusto Pinochet, in opmerklike die foar immen dy't
Juan Perón te rjochts fûn.

Doe't Perón yn 1973 út ballingskip weromkaam en op 'e nij keazen waard ta
presidint fan Argentynje, naam Borges daliks ûntslach as direkteur fan 'e
Nasjonale Bibleteek. Fan 1975 oant syn dea wied er allegeduerigen op reis. Dêrby
waard er beselskippe troch syn persoanlike assistinte María Kodama, in
Argentynske fan mingd Dútsk-Japansk komôf. Yn april 1986, in pear moanne foar
syn dea, troude er mei har fia in abbekaat yn Paraguay, op in manear dy't in
soad Argentinen doe foar de moade hiene fanwegen de problematyske Argentynske
wetjouwing op it mêd fan skieding en wertrouwen. Borges stoar op 14 juny 1986 yn
Sjenêve oan 'e gefolgen fan leverkanker, en waard dêre ek begroeven, op it
Cimetière des Rois.

Op grûn fan har koarte houlik mei de skriuwer en fan syn beide testaminten krige
Kodama it nei syn dea foar it sizzen oer syn wurken. Har assertive behear fan
Borges syn neilittenskip brocht har mei ûnderskate oare belanghawwenden yn
oanfarring, lykas de Frânske útjouwerij Gallimard, oangeande de werpublikaasje
fan Borges syn wurk yn it Frânsk. Se loek fierders alle publikaasjerjochten fan
'e besteande Ingelske oesettings yn, en liet yn it plak dêrfan nije fertalings
meitsje, dy't sûnt de standertedysjes fan Borges syn wurken yn it Ingelsk wurden
binne.

De roman El Caudillo, dy't soms oan Jorge Luis Borges taskreaun wurdt, wie eins
it wurk fan syn heit, dy't ek fan Jorge Borges hiet. Los fan 'e ûndersteande
list binne der ek Borges syn Obras Completas ("Folsleine Wurken"), dy't mei in
útienrinnende mjitte fan folsleinens útjûn waarden yn 1953, 1974, 1984 en 1989.

Teminsten trije gedichten fan Jorge Luis Borges binne nei it Frysk ta oerbrocht
troch klassyk oersetter Klaas Bruinsma, dy't benammen bekend is troch syn
ferfrysking fan Homêros syn Ilias en Odyssee en in hiele rige Aldgrykske
toanielstikken fan skriuwers as Sofokles, Aiskylos, Euripides en Aristofanes. De
fertalings fan El Oro de los Tigres, La Rosa Profunda en Susana Bombal hat
Bruinsma ûnder de titels It Goud fan de Tigers, resp. De Djippe Roas en Susana
Bombal yn 1980 en 1981 publisearre yn ûnderskate nûmers fan it tydskrift HJIR.



https://fy.wikipedia.org/wiki/John_Lennon

John Winston Lennon (Liverpool, 9 oktober 1940 – New York City, 8 desimber 1980)
wie in popmuzikant dy't bekend waard as oprjochter fan de Liverpoolse groep The
Quarrymen, dy letter bekend waard as The Beatles. Tegearre mei Paul McCartney,
George Harrison en Ringo Starr hie Lennon mei de groep in wichtige rol yn de
popmuzyk.

De famyljenamme fan Lennon komt fan O'Leannain of O'Lionnain, in namme dy't in
protte foarkomt yn de Ierske greefskippen Fermanagh en Galway. De pakesizzer fan
Jack Lennon wie yn 1858 nei Liverpool ferfarre. En John syn heit Alfred hie in
goede stim en song om jild by te fertsjinnen.

John Lennon waard berne yn Liverpool (yn tsjinstelling fan wat dêr oer beweard
wurdt barde dat net tidens in Dútske loftoanfal), as soan fan de steward Alfred
Lennon en Julia Stanley, neffens eigen sizzen in ouvreuse. Syn heit wie faak
moannen op see en gie yn Nij-Seelân wenje doe't John fiif jier âld wie, pas yn
1964 soenen sy elkoar weromsjen.

Lennon wenne sûnt syn fjirde jier by de suster fan syn mem, Mimi. Neffens de
beppe fan Lennon soe Mimi in bettere âlder foar him wêze as Julia. Mimi wie in
goed minsk mar John sei fan har dat sy tige strang wie en him net folle leafde
joech. Op 15 july 1958 waard syn mem deariden troch in dronken plysjeman.

Julian en Sean Lennon, de soannen fan John hawwe mei wikseljend sukses in
muzikale karriêre hokker folslein oerskade wurden is troch de artistike erfenis
fan harren heit. Beiden krige lykwols net folle fysike stipe fan him: doe't
Julian noch in lytse jongen wie ferlite John syn mem Cynthia Powell om nea mear
werom te kearen en Sean wie fiif doe't John fermoarde waard.

Lennon die bliken in markant figuer yn de popmuzyk te wezen. Doe't de Beatles
healwei yn de jierren sechstich besluten har út te sprekken oer maatskiplike
fraachstikken en foarfallen yn de wrâld (bygelyks Fietnam), tsjin de sin yn fan
manager Brian Epstein, ûntwikkele Lennon him ta sprekbús fan in generaasje.

John Lennon feroarsake in ynternasjonale rel en in boykot fan de Beatles troch
in ynterview mei de Evening Standard. "The Beatles binne populêrder as Jezus
Kristus", bewearde hy, wat him net allinnich op in platenboykot yn de FS kaam te
stean, mar ek op in eterboykot yn Nederlân troch de NCRV.

Lennon kaam hieltyd mear ûnder ynfloed fan de avant-garde-keunstenares Yoko Ono.
Hy ferlit syn doetiids frou Cynthia Powell en troude yn maart 1969 mei Yoko Ono.
Syn eardere houwlik mei Cynthia datearet fan 23 augustus 1962. Sy hienen ien
soan, Julian.

Under ynfloed fan Ono waard Lennon radikaler yn dwaan en litten, en makke
stadichoan in beweging nei links. Yn 1968 naam er bygelyks it nûmer Revolúsje op
mei de Beatles. De harde singlefersje (de B-kant fan Hey Jude) wie al dúdlike
útsprutsen, mar yn de sêftere elpeefersje op The White Album (dy earder opnommen
wie) toande hy sûnder twifel de rjochting oan dêr't hy hinne gie. "We all want
to change the world/but when you talk about destruction/don't you know that you
can count me out" waarbij yn it nûmer it lêste wurd feroare yn yn. In novimber
fan dat jier joegen Johnandyoko (sy segen inoar as in ienheid) de elpee Two
Virgins út mei in bleatfoto as hoes. De muzyk, as dêr noch fan sprekke wurde
kin, waard hieltyd obskuerder. The White Album befette al in net tagonklike
lûdskollage fan Lennons hân yn (Revolution 9); The Wedding Album (1969) befette
opnames fan harren hertslagen mei om en om harren foarnammen skriuwd. Live with
the Lions (1969) befette opnames fan allinnich mar stilte.

Doe't de Beatles stadichoan opholden te bestean, gong Lennon solo en spruts him
noch mear út. Yn maart 1969 bleaunen John en Yoko by wize fan houwliksreis in
wike lang (fan 25 maart oant en mei 31 maart) ybed yn keamer 902 yn it
Amsterdamske Hilton Hotel (de "Bed-In"), sy woenen dêrmei de wrâldfrede
promoasje en protestearen tsjin de oarloch yn Fietnam. De bylden hellen de
foarsiden fan de kranten oer de hiele wrâld.

Yn july 1969 waard de anty-oarlogsmantra Give peace a chance útbrocht dy't
opnommen is tidens harren twadde Bed-In (neffens guoan harren tredde, na in
misleare Bed-In op de Bahama's) yn it Queen Elizabeth Hotel yn Montréal
(Kanada). Yn oktober brocht John mei de Plastic Ono Band de klassiker Cold
Turkey út, en yn novimber stjoerde hy syn medaille (Member of the Order of the
British Empire) werom as protest tsjin de kriich yn Biafra. In febrewaris 1970
skoar Lennon syn burd en knipte syn lange hier ôf en brocht Instant Karma!út.

Neidat de Beatles yn april 1970 foarfêst út elkoar giene, gong Lennon fierder op
it paad dat troch de Beatles ynslagge wie. Yn it klassike album John
Lennon/Album Plastic Ono Band, wie Lennon op siik nei himsels yn pleats fan John
de Beatle. Yn dy tiid wie hy dêrfoar yn terapy by de Amerikaanske psygolooch
Arthur Janov, dy't fan tinzen wie dat opboude frustraasje befrijd wurde koene
troch skreauwe: de 'oerskreauw'. Yn Mother skreaut Lennon dan ek om it ferlies
fan syn mem. Yn God ferklearet hy úteinlik 'I don't believe in Beatles/I just
believe in me/ Yoko and me/And that's reality/The dream is over.' Letter, yn
1971, brocht Lennon Imagine út.

De folgjende elpees gienen neffens in protte kritisy in nivo wat tebek. Yn 1975
brocht Lennon noch Rock and Roll út, in samling rock 'n roll-nûmers, as
foldwaning oan Chuck Berry dy't mei sukses klaimde dat Come Together út 1969 wol
hiel bot like op syn eigen nûmer You Can't Catch me.

Yn it begjin fan de jierren santich beslute John en Yoko harren yn New York te
festigjen en frege om in ferbliuwsfergunning. Sy kamen yn oanfarring mei de
regearing-Nixon dy't Lennon as in polityk gefaar beskôge en him ek folge litte
troch de geheime tsjinst. In jierrenlange juridyske striid wie it gefolch.
Neidat Nixon yn 1974 troch de Watergateskandaal it fjild romje moast, krige
Lennon yn 1976 einlik syn Green Card.

Yn 1975 skreau Lennon noch tegearre mei David Bowie Fame, en luts him doe werom
om him te rjochtsjen op de opfieding fan syn soan Sean. Hy skreau noch wol wat
songs en makke inkele demo's, mar wie net bot aktyf mear mei opnames.

Yn 1979 kundige Lennon oan wer in nije plaat te meitsjen wolle. Dy plaat
ferskynde yn de hjerst fan 1980. It album, Double Fantasy, die ynearsten net
folle. Kritisy sieten te wachtsjen op in Lennon dy't sy koenen mar dy hearden sy
net, ek al omdat Lennon oankundige hie dat er wer de strjitte op gean woe om te
demonstrearen. De plaat toant lykwols in Lennon dy't syn wylde hieren kwyt rekke
is, dy lietsjes singt oer syn leafde foar Yoko Ono (Dear Yoko, en Woman) en syn
soantsje Sean (Beautiful Boy (Darling Boy)). Hy singt oer it werom dat er út de
muzykwrâld stapt wie (Watching the Wheels).

Syn weromkomst yn de muzyk wie lykwols fan koarte djoer: op 8 desimber 1980, om
tsien minuten foar alve yn de jûn waard Lennon foar syn hús yn it Dakota gebou
oan 72nd Street fermoarde troch Mark David Chapman mei in .38 Charter
Arms-revolver. Lennon waard noch yn in plysjeauto nei it sikehûs brocht, mar hie
al safolle blied ferlern dat er koart dêrnei ferstoar. Lennon waard op 10
desimber kremeare yn Ferncliff Crematory yn Ardsley, New York. Yoko Ono hat oant
en mei de dei fan hjoed noch sizze wolle wat er met de as fan Lennon bard is.

Nei de dea op Lennon stige Double Fantasy oer de hielle wrâld nei de top fan de
ferkeaplisten. Twa singels fan it album, (Just Like) Starting Over en Woman,
waarden grutte hits, lykas it âldere Imagine. De moard op Lennon brochten
lykwols geroften op gong dat de dea fan Lennon it wurk west wie fan de
Amerikaanske oerheid dy't beduchte wêze soe foar de ynfloed dy't Lennon noch
hawwe soe op it publiek.

Nei de moard ferskine fan Lennon sa no en dan op de hitparade as er âlde opnamen
útbrocht waarden. Yn 1984 ûnder mear Nobody told me fan it album Milk and Honey
en yn 1992 Instant Karma! ter gelegenheid fan in reklame kommersjal foar
Nike-sportskoanen.

Yn 2007 waard de film Chapter 27, oer de moard op Lennon útbrocht, fanút it
eachpunt fan de moardner. Lennon-fans hawwe tsjin dizze film protesteare, omdat
se bang wienen dat Chapman de wrâld yn gean soe as in held. De film hie gjin
sukses.

Yn Central Park, tsjinoer it appartemint fan Lennon en Yoko Ono waard letter in
betinkingsmonumint oprjochte: Strawberry Fields.

Yn 2001 waard it fleanfjild fan Liverpool werneamd ta Liverpool John Lennon
Airport.



https://fy.wikipedia.org/wiki/Jeropide_ras

It jeropide ras, europide ras of blanke ras is ien fan 'e trije haadrassen fan
'e minsklike soarte, neffens in no fierhinne efterhelle klassifikaasjesysteem op
grûn fan lichaamlike skaaimerken dat fral yn 'e njoggentjinde en de iere
tweintichste iuw frij algemien yn gebrûk wie. It wurd "jeropide" (of "europide")
kombinearret de stam "Jeropa" (of "Europa"), mei de útgong "-ide", dy't "lykjend
op" betsjut. Hoewol't it ûnderwilens folslein dúdlik wurden is dat der binnen de
minske as biologyske soarte gjin wiere taksonomyske ûnderskieden besteane, en
dat alle libbene minsken ta deselde soarte en itselde ras hearre, wurdt de term
"ras" as ûnderskie fan hûdskleur bûten wittenskiplike fermiddens noch gauris
brûkt, al wurdt it eigentlike wurd "ras" dêrby oer it algemien ferfongen troch
eufemismen as "rasiale eftergrûn" of "etnyske groep". Ien wittenskiplik mêd dat
noch wol gebrûk makket fan 'e âlde oantsjuttings fan ras, is dat fan
gerjochtlike lykskôgings, om't it no ienris sa is dat de minsklike "rassen"
justjes faninoar ferskillende fysike trekken hawwe, dy't fral ta utering komme
yn it gesicht. Sa hawwe leden fan it jeropide ras oer it algemien in wat ovaler
antlit, mei in útstekkender noas en tinnere lippen.

Ta it jeropide ras waard behalven de befolking fan it grutste part fan Jeropa ek
de wat dûnkerder tinte folken fan Noard-Afrika, it Heine Easten en Noard-Yndia
rekkene. Dêrby ynbegrepen wiene (op grûn fan dúdlike sibskip mei de Arabieren)
ek de Etiopyske folken en guon oare Afrikanen mei in dûnkere hûdskleur, lykas de
Somaliërs). Party Jeropeeske folken, lykas de Turken, Finnen en Hongaren,
waarden lykwols wer net ta it jeropide ras rekkene. De yndieling fan dit ras wie
sadwaande rûchwei sa:



https://fy.wikipedia.org/wiki/Isaac_Newton

Sir Isaac Newton (Woolsthorpe-by-Colsterworth (Lincolnshire), 4 jannewaris 1643
– Kensington (Londen), 31 maart 1727) wie in Ingelske natuerkundige, filosoof,
wiskundige, stjerrekundige, teolooch en algemist. Newton wie in gammel man mei
in gat yn de hân. Ien dy’t him yn de stiik litten fielde troch syn âlden. Hy wie
gjin aardich minsk om mei om te gean. Dôchs hat Newton in grutte bydrage levere
oan de wittenskip op tal fan gebieten.

Nei de dea fan syn styfheit yn 1556 helle syn mem him fan gymnasium ôf. Sy woe
him in oplieding dwaan litte om de besittingen fan de famylje te behearen. Mar
lykwols gie de ynteresse fan Newton mear út nei boeken en wiskundige
fraachstikken. Syn famylje besluet doe dat hy in universitêre oplieding folgje
moast. Yn 1661 liet hy him ynskriuwe op it Trinity Kolleezje fan de Universiteit
fan Cambridge. It ûnderwiis yn Cambridge waard dominearre troch de
libbensskôging fan de Grykske filosoof Aristoteles. Dôchs wie it studinten yn
harren tredde stúdzjejier tastien wat frijheid te nimmen yn de stúdzjerjochting.
Yn dizze faze foel Newton syn bysûndere yntelliginsje noch net echt op. Dy kaam
pas oan it ljocht yn de simmer fan 1665. De universiteit gie ticht omdat der in
pestepidemy útbrutsen wie en hy werom moast nei syn berteplak. Yn it jier dat
folgje soe begûnen syn tinzen yn de wiskunde, optika, natuerkunde en
stjerrekunde.

Krektsa as Johannes Kepler wie Newton net ûngefoelich foar it byleauwe fan syn
tiid. Hy hie dan ek út en troch mystike kontakten. As 20-jierrige jongfeint
kocht hy yn 1663 op de jiermerke yn Stourbidge in boek oer astrology. Yn dat
boek stienen tekeningen dy’t hy net snapte omdat hy op skoalle gjin wiskunde
leard hie. Dêrom kocht hy in boek oer trigonometry, mar ûntduts al gau dat hy
net by staat wie om de mjitkundige beredenearingen te folgjen. Hy kaam doe yn
besit fan in boek fan de wiskundige Euclides fan likernôch 300 foar Kristus en
begûn der yn te lêzen.

Yn syn berteferbliuw Woolsthorp lei hy net allinnich de grûnslach foar
differintsjaal en yntegraal rekkenjen mar begûn ek ynsichten te ûntwikkeljen oer
de teory fan de universele swiertekrêft en die djipgeande ûntdekkingen oer
ljocht. As studint wie Newton boeid troch it ferskynsel ljocht en wie
fassinearre troch de sinne. Troch in gatsje yn ien fan de finsterlûken te
meitsjen liet Newton in smelle ljochtstriel op de wite muorre fan syn wurkkeamer
falle. Doe't hy in glêzen prisma yn de ljochtstriel sette makke it wyt op de
muorre plak foar in heldere reinbôge fan kleuren. It “wite” ljocht fan de sinne
wie troch it prisma yn alle kleuren fan de reinbôge feroare. Newton neamde de
kleurebân op syn muorre spektrum, in wurd út it Latyn dat “geastesferskynsel’
betsjut. Ek toande hy oan dat mei in twadde prisma de kleuren fan de reinbôge
wer ta wite ljocht gearstald wurde koene. De sprieding fan de ferskillende
kleuren fan wyt ljocht by brekking troch in prisma neame wy dispersy of
kleureskifting. Newton ferklearre dizze dispersy troch oan te nimmen dat alle
kleuren har eigen brekkingsyndeks hawwe. Hy publisearre syn ûnderfiningen yn
1672 mei de titel “New theory of light and colours’. Hy stjoerde it op nei de
Royal Society, in ferneamd Britsk genoatskip fan de beste wittenskippers. Syn
publikaasje liede lykwols ta in skriftlike striid mei ûnder oare Robert Hooke en
Christiaan Huygens dêr't hy net bliid om waard en syn wille om te publisearjen
bedoar. Syn grutte wurk “Optics” publisearre hy dêrom pas yn 1704, neidat Hooke
ferstoarn wie. Newton ferklearre ek de nei him neamde ynter- ferinsjeringen. Dat
binne kleurde ringen om it kontaktplakt tusken twa suver op elkoar sluten
trochsichtige oerflakten. Se ûntstean troch ynterferinsjes tusken de, op de
oerflakte werom keatsende ljochtstrielen. For de dûbele brekking en de
polarisaasje fan ljocht hie hy ek in ferklearring.

De omgongbanen fan de planeten Mars, Jupiter en Saturnus kamen oerien mei de
waarnommen posysjes. Letter waard ûntdutsen dat yn de baan fan Merkurius in
lytse ôfwiking siet. Newton hie oantoand dat deselde krêft dy’t in appel nei
ûnderen fallen die, de moanne yn har baan hâldt, de planeten yn in elliptyske
baan om de sinne hâldt en ek ferantwurdlik is foar it omrinnen fan de troch
Galileo Galilei ûntdutsen fjouwer grutte moannen fan Jupiter. It is in wet fan
it omkearde kwadraat: De krêft nimt ôf, likens mei it kwadraat fan de ôfstân. As
de ôfstân tusken twa foarwerpen twa kear sa grut wurdt, is de ûnderlinge
oanlûkingskrêft dy’t se nei elkoar ta lûkt, noch mar ien fjirde fan de
oarspronklike oanlûkingskrêft. As de ôfstân tsien kear sa grut wurdt, is de
oanlûkingskrêft 10y=10 kear 10 = 100 kear lytser.

It is oan Edmund Halley te tankjen dat de Principia ta stân kaam. By in besite
fan Halley yn 1684 oan Newton brocht dizze it fraachstik fan de
planeetbewegingen nei foaren. Newton fertelde dat hy dat fraachstik al jierren
earder oplost hie mar dat hy noch net tefreden wie mei syn berekkenings. Halley
slagge der doe yn Netwon te oertsjûgjen fan it belang fan syn publikaasjes fan
syn ideeën foar de wittenskip. Newton liet him oerhelje en sette syn ideeën op
papier. Doe't yn 1686 it earste diel klear kaam, lei Halley dat foar oan de
Royal Society yn Londen. Sy hienen lykwols gjin jild om it út te jaan. Halley
naam doe de ferantwurdlikheid foar de publikaasje op him en wist diels út eigen
bûse it jild op it kleed te krijen. Doe't Newton drige te stopjen mei skriuwen
fanwege in bernige rûzje mei in kollega wie it wer Halley dy´t as in diplomaat
alle minsken wer te bedimje koe. Halley ferbettere ek de drukproeven fan de
Principia en skriuwde foar de ynlieding in lofrede yn it Latyn.

Newton ûntwikkele yn 1671 in ferbettere ferzje fan de spegelteleskoop. Dat
stelde him yn staat mei in koartere buis in skerper byld te krijen. Mei de
publikaasje fan de Principia waard Newton algemien erkend as de liedingjouwende
natuerfilosoof fan de 17e iuw. Mar syn kreative karriêre wie oer syn hichtepunt
hinne. Hy krige in senuwynsinking en dêrom ferruile hy wittenskiplik ûndersyk
foar in funksje by de oerheid yn Londen. Yn 1696 waard hy opsichter fan de
keninklike munt en yn 1699 sels direkteur. Hy hâlde tasicht op de grutte
Ingelske jildfoarsjenning, hy hie gjin genede mei falskemunters.

Yn 1703 waard Newton foardroegen as presidint fan de Royal Society. Oant syn dea
yn 1727 soe hy dizze funksje hâlde. Yn 1708 waard hy troch keningin Anne
riddere. Flak foar syn dea yn 1727 skreau Newton: ’ik wit net hokfoar byld de
wrâld fan my hawwe sil, mar yn myn eigen eagen bin in allinnich in jonkje west
dat boartet op it strân en sa en no en dan de wille hân hat dat hy noch in
glêder stientsje fûn hat of noch in moaiere skulp sjoen hat. En dat wylst de
grutte oseaan fan de wierheid noch ûnûntdutsen foar him leit’. Newton wie gjin
maklik minsk. Hy waard troch syn betsjinner beskreaun as ien dy’t nea oan
ûntspanning die, nea nei bûten ta gie foar frisse loft, nea te rinnen gie of wat
dan ek, hy miende dat alle oeren dy’t hy net oan syn stúdzje bestege, ferlerne
oeren wienen.



https://fy.wikipedia.org/wiki/Hylkje_Go%C3%AFnga

Hylkje Goïnga (Drylts, 15 jannewaris 1930 - Snits, 24 maaie 2001) wie in Fryske
skriuwster dy't benammen koarte ferhalen skreau.

Hylkje Goïnga waard berne yn in doktershúshâlding yn Drylts. Nei yn Snits it
gymnasium folge te hawwen begûn se in stúdzje sosjology oan de Ryksuniversiteit
Grins, wêr't se lykwols nei in jier wer mei ophold. Yn 1953 boaske se mei de
skriuwer Anne Wadman, ien fan har eartiidske leraren op it gymnasium. Al op har
achttjinde hie Goïnga har earste koarte ferhalen publisearre (yn de Ljouwerter
Krante en it literêre tydskrift De Tsjerne) en ek yn har houlik kombinearre se
skriuwen mei de soarch foar har trije bern en it húshâlden. Dat gie har flot ôf,
want, sa't se sels sei, "ik bin wol maklik yn it húshâlden".

Doe't yn 1958 it kulturele moanneblêd De Strikel fan de grûn kaam, waard Goïnga
redaksjelid hjirfan. Se soe dat yn de 37 jier dat dit tydskrift bestie bliuwe,
de lêste jierren as einredaktrise. De autobiografysk tinte ferhalen dy't se sels
foar De Strikel skreau ûntliende se oan har hûs- tún- en kokenferhaaltsjes,
wêrfoar't se de stof ûntliende oan har eigen húshâlding. Se ferskynden yn de
rubryk Oan en oer myn man. In oantal fan dizze ferhalen waard yn 1971 bondele yn
har debút Jantsje... Ja heit!. It boek waard goed ûntfongen en betsjutte foar
Goïnga de trochbrek nei it Fryske lêzerspublyk. Se skreau ûnder it pseudonym
Martha, de namme dy't se letter oan de haadpersoan fan har ferhalen joech. Sels
sei se hjiroer: "Earst wie it in pseudonym en letter waard ik fansels Martha. De
ûntwikkeling fan Martha is ek myn ûntwikkeling, yn it begjin wie it Jaap en
Martha, letter wennet Martha op harsels". Goïnga en Anne Wadman gongen yn 1981
út elkoar; se binne nea offisjeel skieden.

Yn 1981 ferskynde Thús is de maggi op, ek in bondel mei ferhalen dy't earder yn
De Strikel publisearre wienen. Dêrnei folgen In superman fersûpt net en oare
ferhalen (1982), Frijende kikkerts (1986) (in samling ferhalen dy't sa mei inoar
gearhingje dat it boek in roman neamd wurde kin), Twa dames yn in Daf (1988) en
Hynstefigen (1990). Yn al dizze boeken is de relaasje man-frou it sintrale
ûnderwerp. De ferhalen hawwe in feministyske ynslach, mei as kearntema it
selssuchtige gedrach fan guon manlju en harren ûntrou. Sels sei se dêroer yn in
fraachpetear: "In man driuwt op syn dierlike driften en dat knoeit in frou op
den doer. Myn generaasje manlju, alteast in bepaalde kategory, is op 'e rin
slein. Gelokkich is dat de lêste tiid wer wat oan it feroarjen, manlju hawwe
tsjintwurdich mear ferantwurdlikheidsgefoel." De ferhalen fan Goïnga binne min
yn te dielen yn in kategory. Se binne fakentiids komysk, tragysk of beide
tagelyk en kenne nochal ris in grouwélige of bizarre draai. Har wurk is dêrtroch
wol ferlykber mei dat fan de Britske skriuwer Roald Dahl.

Yn 1990 skreau Goïnga de koarte roman Op stap, it Fryske boekewikegeskink fan
dat jier. Twa jier letter publisearre se Nei it park, in intrigearende koarte
roman oer in demintearjende frou. Dêrmei lei se nei sa'n tweintich jier it
aksint op in oar tema: dat fan de âlder wurdende frou dy't it paad bjuster oan
it reitsjen is. De namme fan de haadpersoan fan har ferhalen bleau lykwols
deselde: frou Martha. Nettsjinsteande dat sil Goïnga binnen de Fryske literatuer
fermoedlik bekend bliuwe as de master fan it psychologyske koarte ferhaal oer
relaasjes.

Goïnga wie hast tsjien jier bestjoerslid fan de Tryater. Foar dit toanielselskip
skreau se de stikken Frouminske en (tegearre mei Tsjits Peanstra, Baukje Wytsma
en Akky van der Veer) Twa froulju. Ek sette se foar Tryater it stik Le lavoir
fan Dominique Durvin oer út it Frânsk ta Achter de tobbe. Goïnga hold fan
oersetten en hie dêr neffens eigen sizzen wol har berop fan meitsje wold. Ynstee
dêrfan wurke se jierrenlang by de Basissûnenstsjinst Súdwesthoeke, wêrfoar't se
op legere skoallen yn Fryslân foarljochting joech oer gebitsfersoarging.

De bondels Thús is de maggi op, In superman fersûpt net en de roman Frijende
kikkerts binne troch Goïnga sels yn it Nederlânsk oersetten. Dêrneist waarden
ferhalen fan har yn it Nederlânsk publisearre yn de tydskriften Libelle,
Margryt, Viva en Intermagazine. Ek yn it feministysk moanneblêd Opzij binne
ferhalen fan Goïnga ferskynd.

Hylkje Goïnga is op Himelfeartsdei 2001 op 71-jierrige leeftyd yn Snits
ferstoarn.



https://fy.wikipedia.org/wiki/Hiteluchtballon

De hiteluchtballon is in loftballon, in loftfartúch, mei in koer foar
passazjiers en guod, dy't lichter is as lucht. It gehiel driuwt op de wyn. It
ûnderskie mei oare soarten fan loftballon is dat de waarme lucht brûkt wurdt yn
'e ballon, waarmer en dêrtroch lichter as de lucht deromhinne.

De alderearste ballon waard boud troch de bruorren Montgolfier. Op 21 novimber
1783 yn Parys makken Marquis D’arlandes en Pilatre de Rozier de earste tocht. Om
farre te kinnen wie in echt fjoer nedich. Der wurdt sein dat de Markys boppe
Parys de rivier de Seine siet te besjen doe't syn kollega sei: "Asto dy rivier
sa sitst te besjen, dan kinne wy deryn baaie. Fjoer myn maat, wat fjoer."

De hiteluchtballon hat net lang fan de rom genietsje kind. Alve dagen nei de
histoaryske feart waard der in oar soarte fan loftballon demonstrearre, in
gasballon. De gasballon brûkte wetterstofgas om omheech te kommen, was folle
simpeler wie. Twa iuwen lang bleau de hiteluchtballon in seldsum ferskynsel. Dat
feroare yn de fyftiger jierren fan de 20e iuw, doe't yn de Feriene Steaten in
hiteluchtballon boud waard as ûnderdiel fan in ûndersyksprojekt. Foar dy ballon
waarden folle modernere stoffen brûkt as by de ballon fan de bruorren
Montgolfier.

Op 11 augustus 1978 waard de Atlantyske Oseaan yn seis dagen mei in
hiteluchtballon oerstutsen. Yn dy seis dagen waard mear as 5.000 kilometer
ôflein.

In hiteluchtballon is makke fan ripstof Nylon. Dy stof is spesjaal weefd mei
oeral fersterke triedden om foar te kommen dat de stof skuort. De stof is licht
fan gewicht en is te krijen yn alle kleuren. De stof kin temperatueren ferneare
fan wol mear as 120 graden. Dat is hjitter as siedend wetter.

De ballon sels wurdt enveloppe neamd. Dizze enveloppe hat twa grutte iepeningen.
Ien oan de boppekant en ien oan de ûnderkant. De iepening oan de boppekant wurdt
brûkt om de hite lucht ôf te fieren wannear't in piloat lânje wol. Hy wurdt
ôfsletten troch in beweechbere konstruksje dy't liket op in parasjute, en dêrom
ek sa neamd wurdt.

De iepening oan de ûnderkant is om it fjoer fan de brander tagong te jaan sûnder
de stof oan te taasten. Rûnom dy iepening of mûle sitte stikken stof dy't
fjoerwarrend binne. Dy stof hjit Nomex. Itselde materiaal wurdt ek brûkt by de
oerstrûpers fan Formule 1 racers. De keabels binne makke fan rustfrij stiel en
steane yn ferbining mei de enveloppe oan in freem op sterke rizelglêzene
stokken, dêr't de brander ynsit. De stokken kinne by wynflagen de lichte
bewegings fan de ballon tsjin de brânder oer kompensearje.

De koer is makke fan flochten reid en is boppe-oan de râne ôfwurke mei suède of
lear. Oare materialen binne ek besocht mar dy misse de fearkrêft dy't in reiden
kuorke wol hat. Minsken en piloaten fine in reiden kuorke ek moaier as bygelyks
in plestik kuorke. De brânstoftanks binne fold mei floeiber propaangas. Dy tanks
steane meastal yn 'e hoeke fan de koer.



https://fy.wikipedia.org/wiki/Hert

It hert is in holle spier dy't troch him gear te lûken bloed troch it lichem
pompt. In ienfâldich ynsektehert bestiet út in holle buis dy't út en troch
gearlûkt en in slutsje floeistof yn beweging hâldt, min ofte mear yn ien
rjochting, mar sûnder sletten fettesysteem. In sûchdierhert is in mear
spesjalisearre orgaan mei fjouwer aparte, troch kleppen skate keamers dy't
tegearre twa pompen foarmje dy't in yn searje skeakele, mar fierders skate long-
en in lichemssirkulaasje op gong hâlde.

It hert is asymmetrysk fan foarm (liket eins net op in 'hertsje' (♥) sa't dat
faak tekene wurdt) en leit yn de toaraksholte sawat midden efter it boarstbien,
yn it mediastinum (de romte tusken de twa longen). Pine oan it hert wurdt hast
altiten ek midden efter de boarstbonke field. It hert leit mear oan de
linkerkant as oan de rjochterkant fan de boarstbonke. It stekt mar ± 2 sm. út
oan de rjochterkant. Mar yn de linkerlong soarget it hert foar in djippe
yndûking. It hert kin foarsteld wurde as in kegel. De top fan de kegel wurdt de
apeks neamd, it grûnflak de basis. De apeks ligt mear kaudaal (nei ûnderen ta),
fentraal (nei foaren ta ) en links as de basis dy't mear servikaal (nei boppen
ta), dorsaal (nei efteren ta) en rjochts leit. De as fan de kegel ferrint dus
skean yn de toaraks. It hert grinzet oan it mulruft (diafragma) mei de facies
diaphragmaticus. In twadde snijflak fan it hert grinzet oan it boarstbien
(sternum) en in oantal ribben. Dit is de facies sternocostalis. Lykas earder
sein grinzet it hert ek oan de linkerlong mei de facies pulmonalis. Dizze facies
pulmonalis wurdt soms ek sjoen as in oergong fan de twa oare flakken (in tige
ûnskerpe oergong), dêrom ek wol margo obtusus ('stompe râne') neamd. De oergong
tusken de facies sternocostalis en de facies diaphragmaticus oan de oare kant
wurdt de margo acutus neamd. Dizze oergang is wol skerp.

It hert wurdt hielendal omjûn troch it hertsekje, it pericard (pericardium). Dit
bestiet út in fibreus gedielte en in sereus gedielte. Dit lêste is in dûbelflues
om it hert mei in parietaal blêd dat de binnenkant fan it hertsekje beklaait en
in fiskeraal blêd dat it hert sels beklaait, dy't yn elkoar oergeane op de
hichte fan de omslachploaien. Dizze sitte op de hichte fan ferskate wichtige
arteryen en fenen dy't respekyflik it hert ferlitte en binnenkomme. It fibreuze
gedielte (it eigentlike 'sekje') is op syn beurt fergroeid mei it mulruft. Sa
wurdt in oerfolling fan it hert behindere. De romte tusken fiskeraal en
parietaal blêd wurdt de perikardiale romte neamd en is normaal fold mei (in lyts
bytsje) focht. Tanksij dit focht is it mooglik dat dizze blêden ten opsichte fan
elkoar ferskowe.

It bart ek dat bern mei in minder sûn hert berne wurde. De meast foarkommende
ôfwikings binne in gatsje yn de hertboezem (atrium) ofwol it atriumseptumdefekt,
en in gatsje yn de hertkeamer (ventrikel), it fentrikelseptumdefekt (VSD).

In tredde relatyf soad foarkommende ôfwiking is de tetralogy fan Fallot, in
beneaming foar it gehiel fan fjouwer ôfwikings dy't tagelyk optrede kinne en
dy'tt ûnder ien neamer brocht binne.

Tige slimme hertôfwikings kinne ferholpen wurde troch in herttransplantaasje. In
keunsthert is ynearsten allinnich geskikt as tydlike oerbrêging nei in
herttransplantaasje.



https://fy.wikipedia.org/wiki/Helgol%C3%A2n

Helgolân (ek: Hilgelân, Noardfrysk: Deät Lun (It Lân), Dútsk: Helgoland,
Ingelsk: Heligoland) is in Noardfrysk eilân yn de Noardsee. It leit sa likernôch
70 kilometer út de kust, folle fierder as de oare Fryske eilannen. Mei syn 60
meter hege reade rotsen is it ek folle heger as de oare Fryske eilannen. It
eilân falt ûnder de Dútske dielsteat Sleeswyk-Holstein. Neist Helgolân leit it
eilantsje Düne. Tegearre foarmje dy twa eilannen de eilannegroep Helgolân.

It eilân wie yn de tiid fan de misjonarissen Willibrord (om 700) en Liudger (om
785) bekend as Forsitelân. Forsite wie in Fryske God dy't op 't eilân bysûnder
omtinken krige. It eilân wurdt ek wol yn ferbân brocht mei it wenplak fan de God
Forsite. Dan soe it wêze kinne dat de sêge fan de tolve asega's him op it
Hilgelân ôfspile.

De namme Hilgelân komt fan oarsprong wierskynlik fan hillich lân. Yn it Frysk
binne der twa farianten fan de namme. Helgolân wurdt it meast brûkt. Dêrneist is
der noch de fariant Hilgelân. De lêstneamde fariant is neffens de wierskynlike
etomology de bettere oersetting, mar wurdt it minste brûkt.

Yn it Halûndersk hjit it eilân Deät Lun (it lân). It Halûndersk is it
Noard-Fryske dialekt fan 't Hilgelân.

It Hilgelân leit yn de Dútske Bocht, sa likernôch 70 km út de kust yn de
Noardsee. Bestjoerlik is it eilân ûnderdiel fan de Dútske dielsteat
Sleeswyk-Holstein en it distrikt Pinneberch. It eilân is 1,7 km² grut en der
wenje 1.267 minsken (2008).

Op it eilân wurdt in ûnderskied makke tusken boppelân en ûnderlân. It ûnderlân
rint fan it súdwesten nei it noardeasten om de sa likernôch 60 meter hege rots
hinne. It ûnderlân is mei twa treppen en in lift ferbûn mei it boppelân.

It eilân is bekend om syn steile reade rotsen. De Lange Anna is in frijsteande
rots oan de noardkant en is in symboal fan Hilgelân. Oan de noardeastkant fan it
eilân is in lyts strân. Oan de súdwestkant is noch goed te sjen hoe slim it
bombardemint fan de Britten yn 1947 west hat, dêr binne noch oerbliuwsels fan de
âlde Dútske bunkers te finen. Sûnt de stoarm fan 1720/21 is Hilgelân fan Düne
skieden.

Helgolân waard yn de 7e iuw troch Friezen bewenne. Neffens in berjocht fan de
kristlike misjonaris Willibrord wie kening Redbad om 700 hinne in skoftlang op
it eilân. Willibrord besocht de Hilgelanner Friezen yn it tiidrek 690-714
fergees te kerstenjen. 100 jier letter slagge it Liudger en bekearje de
Hilgelanners.

Yn de 12e iuw foel Hilgelân formeel ûnder de Deenske kroan. It eilân is bekend
wurden om syn piraten. It kin goed wêze dat de Likedielers it eilân om 1400
hinne as thúshaven brûkten. Yn de iuwen dêrnei foel Hilgelân formeel ûnder it
hartochdom Sleeswyk, dat ûnder de Deenske kroan stie.

Yn 1714 wurdt it eilân ferovere troch Denemark. De Britten besetten Helgolân yn
1807 en makken der ien fan harren koloanjes fan. De Ingelsken makken yn it
tiidrek 1808-1813 gebrûk fan it eilân as smokkelplak omdat Napoleon it grutste
part fan Europa beset hie. De Ingelske keninginne Victoria betanke de
Hilgelanners dêrfoar troch se frij te stellen fan belesting. Yn 1890 ruilje de
Britten Helgolân foar it Dútske eilân Sansibar (no part fan Tansania). Nei de
oername troch Dútslân hold Hilgelân syn belestingprivileezje.

Yn de Twadde Wrâldkriich wie Helgolân fan militêr belang. De Kriegsmarine boude
ûnder de reade rotsen in beskermhaven foar syn ûnderseeboaten. Op it eilân Düne
waard in fleanbasis foar de Luftwaffe oanlein. Nei in oanfal fan de Britske
loftmacht op 18 april 1945 wie it eilân ûnbewenber en de befolking moast nei de
fêstewâl. Dêrfoar hienen fyftjin Hilgelanners besocht om kontakt te sykjen mei
de Britten om in Britske loftoanfal foar te kommen. Lykwols waarden se op de dei
fan de Britske loftoanfal pakt. Trije dagen letter, op 21 april, waarden sân fan
de fyftjen Hilgelanners deasketten troch de Dútsers.

Twa jier letter, op 18 april 1947, besochten de Britten mei 6700 ton springstof
it eilân op te blazen. Dat wie de grutste net-nuklêre eksploazje ea. Op 20
desimber 1950 setten twa studinten mei harren learaar nei it ûnbewenne eilân.
Dêr stutsen hja de Dútske flagge, de flagge fan de Europeeske Beweging en de
flagge fan it Hilgelân yn ‘e grûn. Troch dy aksje kaam der in beweging op gong
om it eilân te rêden. Yn jannewaris 1951 kaam it fersyk fan it Dútske parlemint
om it eilân werom te jaan. De Britten joegen Hilgelân op 1 maart 1952 werom oan
West-Dútslân.

Op Helgolân wurdt it Halûndersk praat, in fariant fan it Frysk. Sûnt 2004 is it
Halûndersk neist it Dútsk in offisjele bestjoerstaal wurden. Ienris yn de trije
jier komme Friezen fanút Westerlauwersk Fryslân, Noardfryslân en Sealterlân op
it eilân gear foar in Frysk kulturiel festival dat inkele dagen duorret: It
Friesen-Droapen.

Likernôch de helte fan de "Halûnders" prate noch Frysk, fan de oare helte binne
de measte Nedersaksysktalich. It Nedersaksysk is op Helgolân net erkind, mar hat
yn hiel Dútslân wol de status fan rykstaal.

Fan 1826 ôf komt it toerisme op gong, earst as 'Seebad'. De skjinne lucht en de
natoer en de rêst lûke in protte toeristen. Helgolân falt bûten it Europeeske en
Dútske belestinggebiet. Op it ûnderlân binne in protte winkels te finen dy't
sigaretten, sterke drank en parfum ferkeapje.



https://fy.wikipedia.org/wiki/Harsens

De harsens (plurale tantum), ek wol it brein neamd, foarmje it diel fan it
sintrale senuwstelsel dat yn de holle sit (Gryksk: ἐγκέφαλον, encephalon, 'yn de
holle'). De harsens foarmje it waarnimmende, oanstjoerende, kontrolearjende en
ynformaasjeferwurkjende orgaan yn bisten. Der binne trije kloften bisten mei
harsens: de wringedieren, de lidpoatigen (ynsekten, spinnen, kreeften) binnen it
skift fan de net-wringedieren en de inktfisken. De oare net-wringedieren hawwe
gjin harsens, mar kolleksjes fan yndividuele ganglia. De harsens sitte oer it
generaal yn de kop fan it bist. De harsens binne in kompleks orgaan; it minsklik
brein is opboud út tsientallen miljarden neuroanen (senuwsellen) wêrfan elk
ferbûn is mei in grut oantal oare neuroanen, soms tûzenen. It is grif de meast
komplekse struktuer yn it universum. De harsens bestjoere en koördinearje
sensoaryske systemen, beweging, gedrach en homeostatyske lichemsfunksjes, lykas
sykheljen, bloeddruk en lichemstemperatuer. De harsens binne de boarne fan
beweging, ûnthâld en (by hegere soarten) kognysje (bewustwêzen) en emoasje.

Yn de measte harsens is in ferskil te sjen tusken grize stof en wite stof. Grize
stof bestiet út de sellichems en dendriten fan de neuroanen; wite stof bestiet
út myeline, de isolearjende laach om de aksons dy't de neuroanen oer lange
ôfstân ferbine. De bûtenste lagen fan de telensefalon wurde de korteks serebri
of harsenskors neamd. Dy bestiet benammen út grize stof. Utsein yn lagen komme
sellichems ek foar yn kearnen. Se binne ferspraat oer it heule sintrale
senuwstelsel. De aksoanen yn de wite stof binne omjûn troch in fetlike,
beskermjende en isolearjende laach: myeline. Myeline is ferantwurdlik foar de
kleur van de wite stof. dwerstrochsneden fan de harsens jouwe ynsicht yn de
struktuer fan de grize en wite stof binnen in plat flak (sjoch harsensanatomy)

By legere wringedieren as (fisken, reptilen, amfibyen) bestiet de cortex cerebri
út minder as seis lagen. Dizze struktuer wurdt ek wol allocortex neamd. By
sûchdieren bestiet in diel fan de cortex cerebri út seis lagen. Dit diel wurdt
de neokorteks neammd en leit boppe-op de âldere allocortex. By hegere sûchdieren
lykas primaten foarmet de neokorteks in grutter diel fan de harsens as by legere
sûchbisten

Nettsjinsteande it ferskaat yn bistesoarten dy't harsens hawwe, binne der op
sellulêr, struktureel en funksjoneel nivo in soad oerienkomsten. Op sellulêr
nivo: de harsens besteane út twa soarten sellen: neuroanen en gliasellen. Beide
soarten sellen komme foar as ferskillende seltypen mei ferskate funksjes.
Underling ferbûne neuroanen foarmje neuronale netwurken. Dizze netwurken
besteane út skeakeljende eleminten (neuroanen) dy't mei elkoar ferbûn binne
troch biologyske betriedding (senuwrizels). Ornaris binne neuroanen ferbûn mei
minimaal 1000 oare neuroanen. Dizze tige spesjalisearre netwurken foarmje
systemen dy't de basis foarmje fan persepsje, aksje en hegere kognitive
funksjes.

De sellen dy't aksjepotinsjalen generearje en ynformaasje trochstjoere nei oare
sellen binne de neuroanen. Yn elk harsensgebiet sitte neuroanen dy't ynput krije
(afferinte neuroanen), dy't in output produsearje (efferinte neuroanen) en
ynterneuroanen. Afferinte neuroanen ûntfange projeksjes fan oare
harsensgebieten. Efferinte neuroanen projektearje nei oare gebieten.
Ynterneuroanen hawwe gjin konneksjes bûten it harsensgebiet dêr't se yn lizze.
mar soargje foar lokale ferwurking.

Neist neuroanen befetsje de harsens gliasellen, ± 10 - 50 per neuron. Gliasellen
(fan it Grykske glia =lym ) hawwe in ûndersteunende rol yn de harsens, wêrûnder
it produsearjen fan it isolearjende myeline, it ferskaffen fan struktuer oan it
neuronale netwurk en it ferwurkjen fan ôffal. De measte soarten gliasellen yn it
sintrale senuwstelsel sitte yn it perifear senuwstelsel. In útsûndering binne de
oligodendrositen dy't yn it sintrale senuwstelsel aksoanen isolearje. Yn it
perifear senuwstelsel binne hjirfoar de Schwannsellen ferantwurdlik.

By sûchdieren wurde de harsens omjûn troch bynweefselfluezen, de harsensfluezen.
Dit is in systeem fan membranen dat de harsens skiedet fan de skedel. De fluezen
binne fan bûten nei binnen opboud út it hurde harsensflues, it spinnewebflues en
it sêfte harsensflues. It spinnewebflues is ferbûn mei it hurde harsenflues dy't
by elkoar soms as ien laach sjoen wurde. Under it spinnewebflues sit in romte
wêryn it harsensfocht (ek serebrospinalis, serbrospinale floeistof of likwor )
sit. Hjiry "driuwe" de harsens. It harsensfocht sirkulearret tusken de lagen fan
de harsensfluezen en troch holtes yn de harsens dy't wy fentrikels neame. Gemysk
is it wichtich foar it metabolisme en meganysk is it wichtich as skokdimper.
Bloedfetten komme it senuwstelsel binnen fia de romte boppe it sêfte
harsensflues. De bloed-harsenbarriêre, in funksjonele skieding tusken
bloedfetten en harsensweefsel, beskermet de harsens diels tsjin toksines dy't
mooglik mei it bloed mei binnenkomme.

Harsens fan wringeduieren ûntfange sinjalen fan de 'sensors' (receptoren) fan it
organisme fia de senuwen. Dizze sinjalen wurde troch it sintrale senuwstelsel
ynterpretearre wêrnei't reaksjes formulearre wurde, basearre op refleksen en
oanlearde kennis. Soksoarte systeem besoarget oanstjoerende boadskippen fanút de
harsesnsby de spieren yn it heule lichem.

Sensoaryske input wurdt ferwurke troch de harsens foar de werkenning fan gefaar,
it finen fan fiedsel, it identifisearjen fan mooglike partners en ferskate oare
funksjes. Gesichts-, gefoels- en gehoarynformaasje giet earst nei spesifike
kearnen fan de talamus en dêrnei nei gebieten fan de cortex cerebri dy't by dat
spesifike sensoaryske systeem hearre. Rookynformaasje (fylogenetysk het oudste
systeem) gaat eerst naar de bulbus olfactorius en dan nei oare dielen fan it
olfaktoarysk systeem. Smaak wurdt fia de harsenstamme laat nei oare dielen fan
it betreffende systeem.

Om bewegingen te koördinearjen hawwe de harsens in oantal parallelle systemen
dy't spieren bestjoere. It motoarysk systeem bestjoert de bewegingen fan
spieren, holpen troch de motoaryske skors, de lytse harsens (it searebellum) en
de basale ganglia. Uteinlik projektearret it systeem fia it rêgemurch nei de
saneamde spiereffektors. Kearnen yn de harsenstamme bestjoere in soad
ûnwillekeurige spierfunksjes lykas it sykheljen. Dêrneist kinne in soad
automatyske hannelingen lykas refleksen stjoerd wurde troch it rêgemurch.

De harsens produsearje ek in diel fan de hormoanen dy't organen en klieren
beynfloedzje. Oan de oare kant reagearje de harsens ek op hormoanen dy't op oare
plakken yn it lichem produsearre binne. By sûchdieren wurde de hormoanen ôfjûn
oan de bloedsomrin. De bestjoering fan in soad hormoanen ferrint fia de
hypofyze.



https://fy.wikipedia.org/wiki/Harmen_Sytstra

Harmen Sytses Sytstra (Mullum, 14 jannewaris 1817 - Baard, 4 april 1862) wie in
Fryske skriuwer en skoalmaster.

Harmen ferlear al jong syn beide âlden en groeide op by syn beppe. Letter learde
hy it bakkersfak by syn omke. Syn earste literêr wurk bestie út in tal
gedichtsjes. Yn syn frije tiid studearre er talen en wiskunde. Yn 1842 helle er
in ûnderwizersgraad. Yn 1843 krijt er wurk as ûnderwizer yn Seisbierrum. Letter
stie er foar de klasse yn Arum, Frjentsjer, Burgum en Baard.

Hy wie yn 1844 mei Tiede Roelofs Dykstra ien fan de oprjochters fan it Ald
Selskip, it 'Selscip foar Frysce Tael in Scriftekinnisse'. Yn neifolging fan de
Halbertsma's joech er in ferskaat oan rimen en teltsjes, oan natoerlyryk en oan
sjongsume lieten. It bekende liet 'De Wâldsang' ('Moai sûnder wjergea binne de
Wâlden...') is fan him, op in wize út de opera Le nozze di Figaro fan Mozart. Yn
1845 ferskynde it tydskrift Iduna. Dat orgaan fan it Selskip ferskynde foar
rekken fan Sytstra. Hy wie besiele fan it ideaal om Fryslân op 'e nij ferrize te
litten, sa't hy him foarstelde dat it ea west hie: grut en frij.

Harmen Sytstra ûntwurp in eigen stavering foar it Frysk, de Idunastavering, nei
in idee fan De Haan Hettema. Dy stavering die bot tinken oan dy fan de
midsiuwske Fryske wetsteksten. Dat kaam him op in protte krityk te stean en fûn
gjin neifolging. It soe te fier fan it deistich Frysk ôfstean, dêr't bygelyks
Halbertsma syn stavering op basearre.

Yn 1851 waard Iduna it tydskrift fan it Selskip, dat yn dy snuorje ek begûn mei
in jierboekje. Harmen Sytstra hat ek in protte bydroegen oan jierboekjes,
almanakken ensfh. Ek skreau er gedichten, mearkes, leginden en beskôgings.
Harmen stoar mei 45 jier oan tyfus. Hy leit begroeven yn Baard, achter it skip
fan 'e tsjerke. Syn wurk is werom te finen by Tresoar.

Sytstra boaske op 31 oktober 1852 oan Aukje Tabes Kooistra (Ternaard, 1821). Ut
dat houlik waarden berne: 1. Sytse Harmens Sytstra: Baard, 22 augustus 1853. 2.
Tabo Wiger Harmens Sytstra: Baard, 26 augustus 1856. 3. Onno Harmens Sytstra:
(Baard, 10 oktober 1858 - Ljouwert, 20 novimber 1939)



https://fy.wikipedia.org/wiki/Gryp

Echte gryp of ynfluenza is in sykte dy't troch it ynfluenzafirus feroarsake
wurdt. Dat firus ynfektearret de luchtwegen. In soad minsken sizze gryp te
hawwen as se winterdeis of yn de hjerst troch in ferkâldheideftige sykte mei wat
koarts troffen wurde, mar hjirby giet it om in gewoan ferkâldheidsfirus. Echte
ynfluenza liedt by de measte minsken ta frijwat sykteferskynsels en in in net te
ferwaarleazgjen stjerte, benammen by de âlderein. Alle jierren krije sawat
820.000 Nederlanners gryp. By in trochsneed grypepidemy yn de winter geane yn
Nederlân 250 oant 2.000 persoanen direkt oan de gryp of oan de gefolgen derfan
dea. Slachtoffers fallen benammen yn de risikogroepen: âlderen (sirka 90% fan de
stjergefallen is 65 jier of âlder) en persoanen mei in groanyske oandwaning
(bygelyks diabetes mellitus, hert- en longoandwaningen).

Gryp kin kin samar opsetten komme. Kenmerkende symptomen fan gryp binne koarts,
pine yn 'e holle, hoastje, pine yn de kiel, spierpine, ferstoppe noas, gefoel
fan swakte en minder sin oan iten.



https://fy.wikipedia.org/wiki/Grammy_Award

De Grammy Awards (oarspronklik Gramophone Awards neamd) wurde yn it generaal
beskôge as ien fan de wichtichste muzykprizen fan de wrâld, ferlykber mei de
Oscars (foar film), de Emmys (foar tillefyzje) en de Tonys (foar toaniel). Dizze
ûnderskiedings wurde alle jierren yn de Feriene Steaten troch de National
Academy of Recording Arts and Sciences (NARAS) utrikt om artistike en technyske
prestaasjes op it mêd fan muzyk te earjen. De sjuery bestiet út artysten en
profesjonele muzyktechnisy. Sy meitsje in kar út de nominearden: muzikanten,
sjongers, sjongsters en bands, arranzjeurs, tekstskriuwers, produsinten,
diriginten, komponisten en muzyktechnisy yn gâns kategoryen. Der is ek in
kategory "sputsen wurd", foar ynsprekkers fan lústerboeken; ferneamde politisy
as Jesse Jackson, Franklin D. Roosevelt, Martin Luther King, Bill Clinton en
Hillary Clinton hawwe elts ea in Grammy yn dy kategory wûn.

It tal kategoryen wikselet hast alle jierren. Maityd 2011 makke de
Grammy-organisaasje buorkundich dat it tal kategoryen fan 2012 ôf bot beheind
wurde soe. Yn 2011 waarden noch yn 109 kategoryen prizen takend, yn 2012 wienen
dat noch mar 78. Neffens de NARAS wie dy reorganisaasje nedich meidat de
mjitstêven yn guon katgoryen net hielendal dúdlik wiene, en om't der foar
beskate kategoryen ienfâldichwei te min gadingmakkers wienen. Ferskate
kategoryen waarden sadwaande gearfoege, bygelyks dy foar Best Male Pop
Performance en Best Female Pop Performance dy't tegearre de nije kategory Best
Pop Solo Performance kamen te foarmjen.

It foldie lykwols net, dat foar de útrikking fan 2013 waard it tal kategoryen
dochs wer útwreide oant 81. Yn 2013 waarden de prizen yn de folgjende kategoryen
ferdield:

(Alle prizen wurde takend oan útfierende artyst(en), útsein: (K) =
komponist(en), (A) = arranzjeurs)

(It ferskil tusken Record of the Year en Song of the Year is: 'Record' giet om
de technyske kwaliteit fan de opname, wylst it by 'Song' yn it foarste plak om
de kwaliteit fan de komposysje giet)

* = Artyst hat yn 2013 ien of mear Grammys oan syn/har totaal taheakke (dy binne
meirekkene yn it totaal tal wûne prizen)



https://fy.wikipedia.org/wiki/G%C3%BBam

Gûam (Tsjamorro: Guåhan) is in Oseanysk eilân, ûnderdiel fan de regio
Mikroneezje. It eilân foarmet in ôfsûnderlik territoarium fan de Feriene Steaten
en is net ûnôfhinklik. De haadstêd is Hagåtña.

Guam leit yn de Grutte Oseaan benoarden de Karolinen en besuden de Noardlike
Marianen. It is it súdlikste eilân fan de Marianen. Op Gûam wurdt it Tsjamorro
sprutsen en wat minder ek it Ingelsk.

Krektas alle eilannen fan de Marianen waard Gûam al om 1500 f.Kr. bewenne troch
de Tsjamorro, dy't grif út it gebiet fan it hjoeddeiske Yndoneezje kamen. Yn
1521 kaam Gûam foar it earst yn kontakt mei Europeanen, doe't Ferdinand
Magellaan de Utamac-baai op Gûam binnenfear. Sûnt 1668 besochten de Spanjerts om
de Tsjamorro te bekearen. Yn de mear as tweintich jier oarloch dy't folge gie it
befolkingsoantal troch de helte. Yn 1898 waard Gûam troch de Amerikanen ferovere
yn de Spaansk-Amerikaanske Oarloch. Yn de Twadde Wrâldoarloch waard Gûam beset
troch de Japanners. Yn 1944 waard Gûam werovere troch it Amerikaanske leger, dat
nei de oarloch in treddepart fan it eilân yn besit hold. Pas yn 1986 krigen
lâneigeners nei in rjochtssaak einliks in skeafergoeding tawiisd.

Gûam is 549 km² grut en hat 175.000 ynwenners (2008, rûsd). Mei syn oerflakte is
Gûam it grutste eilân fan de Marianen en ek fan Mikroneezje. It heechste punt op
Gûam is de Mount Lamlam (406 m).

Yn 1985 waard yn Tumon Bay in Sineesk park boud mei in stiennen byld fan
Konfusius.

Yn 2008 wennen der sa'n 175.000 minsken op Gûam. De grutste etnyske groep
bestiet út de autochtoane Tsjamorro. Se foarmje 37,1% fan de befolking. Oare
folken binne: Filipino (25.5%) en blanken (10%). De oerbliuwende minsken binne
fan Sineeske, Japanske of Koreaanske komôf. It grutste part fan de befolking,
sa'n 85%, is Roomsk-katolyk.

Op Gûam is in lytse Sineeske mienskip. De haadstêd Hagåtña] hat in Sineeske
buert. De Sinezen yn Gûam hawwe ferskillende ferienings oprjochte:

De Feriene Steaten hawwe op Gûam in wichtige marine- en loftmachtbasis, Andersen
Air Force Base neamd.

Troch de yntroduksje fan de brune beamslang (Boiga irregularis) waard de floara
en fauna fan Gûam slim ûntregele. Op it eilân komd middels in militêr transport
oan de ein fan de Twadde Wrâldoarloch, hat dizze slang al foar dit útstjerrren
fan inkele diersoarten soarge, wêrûnder de Mikronesyske iisfûgel (Halcyon
cinnamomina cinnamomina) en de Gûammonarch (Myiagra freycineti). De brune
beamslang hat gjin natuerlike fijannen op it eilân (mar hat wol bargen en
faranen as fijân) en dêrtroch is it soarte eksplosyf groeid nei sa'n 2000/km².
De befolking sjocht de bisten lykwols amper meidat it soarte benammen nachts
aktyf is.



https://fy.wikipedia.org/wiki/Fryske_literatuer

De earste skreaune wurden binne oerlevere op runeynskripsjes út it tiidrek
500-800. De earste teksten skreaun yn it Frysk ferskynden yn de 13e iuw. Dy
teksten binne oerlevere yn wetboeken en oarkonden. Healwei de 16e iuw wurde der
gjin rjochtsteksten mear skreaun. Fan de iuwen dêrnei binne ferhalen, rym- en
sprekwurden, gelegenheidsfersen en psalmen oerlevere. It hichtepunt fan de
literatuer tusken 1550 en 1800 wie Gysbert Japiks (1603-1666). Yn de tiid fan de
romantyk brûke ferskillende skriuwers it wurk fan Japiks noch as foarbyld. De
tiid fan de romantyk wie yn de Fryske literatuer it momint dat Fryske literêre
wurken wer op in heech nivo ferskynden. Yn de 19e en 20e iuw ferskynden
literatuerprizen, literêre tydskriften en selsskippen. 1945 wie it jier dat de
saneamde bining tusken skriuwers en de Fryske beweging 'ferbrutsen' waard.

De Fryske literatuer wurdt yndield yn de Aldfryske literatuer, de Midfryske
literatuer en de Nijfryske literatuer. Yn eardere boeken en publikaasjes oer
literatuerskiednis begûn it tiidrek fan it Aldfrysk om 1100 hinne, dêrnei folge
de Midfryske literatuer om 1550 en it Nijfryske tiidrek om 1800. Yn nije boeken
en publikaasjes begjint it Aldfryske tiidrek mei it ferskinen fan Fryske runen,
oant 1400. It Midfryske tiidrek leit dan tusken 1400 en 1550. Wat nei 1550 komt
is Nijfrysk, dat te ûnderskieden is yn ier-nijfrysk (1550-1800) en
modern-nijfrysk (1800-no).

Fan it tiidrek 500-800 binne Fryske runen oerlevere, wêrfan komme de measten út
it Fryske Ryk. Inkeldris wurde Fryske runen bûten Fryslân fûn lykas de munt
‘skanomodu’ (‘skjinne moed’) dy't yn Grut-Brittanje fûn is. It lokbientsje fan
Winaam mei it ynskrift ‘Inguz’ is mooglik it âldste, dat wurdt op likernôch 200
nei Kristus rûsd. Oare runeynskipsjes binne it swurdsje fan Arum fan om
likernôch 650 hinne dêr’t neffens guon ‘foar Eda boadskipper’ op stiet, en it
houtsje fan Westeremden dêr’t op stiet ‘Branning, bûch foar dit stêfke’. Oan 'e
ein fan de 8e iuw is bekend dat der in Fryske bard mei de namme Bernlef bestien
hat, mar der is gjin wurk fan him oerlevere. Nei de oermastering fan de Friezen
troch de Franken wurdt om 800 hinne de Lex Frisionum skreaun, wêrfan in
stikmannich Fryske wurden bekend binne.

Fan it Aldfrysk binne der suver allinnich wetboeken (meastepart skreaun oant
1400) en oarkonden (meastepart skreaun nei 1400) oerlevere. De Aldfryske
literatuer is yn te dielen yn twa skiften, klassyk en nei-klassyk, dêr't de
grins fan yn 'e earste helte fan de 15e iuw leit. It âldste skreaune Aldfrysk is
antedearre fan de 12e iuw, in fragmintaryske psalmoersetting. Mei-inoar binne
der sechtjin Fryske kodeksen (hânskriften) en ien boek (Freeska Landriucht) dat
it earste printe boek yn it Frysk wie. Moralisearjende poëtyske teksten binne ek
yn de wetboeken ferarbeide, mar hinget wol gear mei it rjocht, foarbylden binne
de teksten fan it Freske Riim, de Gesta Fresonum en de Magnuskêsten. De earste
Fryske oarkonde is fan 1242. De measte Fryske oarkonden binne skreaun yn it
tiidrek 1480-1500. Mei-inoar binne der rûchwei 1300 oarkonden yn it Aldfrysk, de
lêste soe fan 1573 wêze. De lêste tekst oerlevere yn it Aldfrysk is in brief fan
1578.

Om 1590 hinne begjint de renêssânse yn Fryslân. In ier teken fan dy renêssânse
wie rym-sprekwurden fan Reyner Bogerman (likernôch 1475 - 1566). Yn 1614 wurdt
in boek Sprekwurden fan de âlde frije Friezen útjûn, skreaun fan Carel Georg van
Burmania. Oare nammen binne Johan van Hichtum (likernôch 1560 - 1628), Jan
Jansz. Starter (1593 - 1626) en Peter Sybrandts Baerdt (likernôch 1590 - 1644).
In belangryk skriuwer dy’t sawol de Fryske Renêssânse as Barok fertsjinwurdiget
is Gysbert Japiks (1603 - 1666). Yn 1640 ferskynde syn earste boek Friesche
Tjerne, in brulloftdicht, dat al it oar fuort yn 't skaad sette soe. Yn 1668,
twa jier nei syn dea, ferskynde postúm de Friesche Rymlerye. Allinne troch him
sprekke de ynternasjonale lûden fan de Renêssânse en de Barok op in heech peil
yn it Frysk.

Yn 1686 ferskine twa Frysktalige boeken fan opmerklike skriuwers, in frou en in
dûmny. Yn de De Bron-Swaan fan Titia Brongersma (likernôch 1660 - 1700) steane
Frânske, Nederlânske en fjouwer Fryske teksten. Ds. Vitus Ringers (1660 - 1725)
lit datselde jier syn Stichtelijk Sang-Priëel útjaan, dêr't er mei besocht it
Fryske ta tsjerklike taal te meitsjen mei trije Fryske psalmen. It neamen
wurdich is de twadde Friesche Rymlerye fan Jan Althuysen (1715 - 1763) fan 1755.
Oare skriuwers binne Johannes Hilarides (1648 - 1725), de earste
poëzij-oersetter út de 18e iuw Durk Lenige (1722 - 1798) brûkte it Frysk ek as
earste foar it sonnet, Eelke Meinerts (1732 - 1810), Feike Hiddes van der Ploeg
(1736 - 1790). It krewearjen op it wittenskiplik en literêr mêd fan Everwinus
Wassenbergh (1742 - 1826) makke it fannijs opbloeien fan de Fryske literatuer
mooglik. Dêrby ynspirearre hy syn studinten oan de universiteit fan Frjentsjer.
Oare nammen fan skriuwers fan de 18e iuw binne Cynthia Lenige en Simen
Althuysen.

Yn de tiid fan de Romantyk griepen Fryske skriuwers faak werom nei teksten fan
Gysbert Japiks en it wittenskiplik wurk fan professor Everwinus Wassenbergh. In
skaaimerk fan de Romantyk yn Fryslân is dat it de Dútske ûntjouwings folge, it
langstme nei âlde folkslieten en folksferhalen binne der in wichtich elemint
fan. Yn ' e tiid fan de Romantyk wie it Fryske skriuwers net frjemd om har
ferhalen te skriuwen yn 'e Aldfryske stavering, lykas Montanus Hettema
(1796-1873). Yn de Romantyk kamen der mear oersettings foar 't ljocht, bygelyks
dy fan Rinse Posthumus (1790-1859), Jan Dirks Ankringa (1793-1860) en Wopke
Jabikssoan de Jong (1799-1852). Meidat der net folle oerlevere waard fan de
Midfryske literatuer wie it Frysk noch net in echte literêre taal. De
taalpioniers fan de Fryske Romantyk binne Albartus Telting (1803-1863), Eeltsje
(1797-1858) en Joast Halbertsma (1789-1869), Jan Cornelis Pieter Salverda
(1783-1836), Rein Baukes Windsma (1801-1862) en Jacob Roorda (1802-1834). In
griemmank fan nasjonalistyske eleminten opponearre him yn boeken en skriuwsels
fan Gerben Piters Colmjon (1828-1884) en Johan Winkler (1840-1916), Harmen
Sytstra (1817-1862), Tiede Roelofs Dykstra (1820-1862). Nei it ferstjerren fan
Sytstra en Dykstra yn 1862 kaam de Romantyk yn Fryslân oan ‘e ein.

De tiid fan it iere Fryske realisme opponearre him benammen yn it wurk fan
Waling Dykstra (1821-1914). Waling Dykstra kin mei boeken as Doaitse mei de
Noardske balke fan 1848 en syn wurk op it wurdboekmêd taalbouwer neamd wurde.
Syn boek De sulveren rinkelbel fan 1856 is yn 2002 op ‘e nij útjûn yn de rige
fan Fryske klassiken. Piter Jelles Troelstra (1860-1930) wie master yn 'e
rjochten en sosjalistysk politikus, mar hat lyksa wichtich west foar de Fryske
literatuer, syn earste eigen stik Oan 'e sédyk ferskynt yn 1881. Literêre
meiwurkers binne Sjoukje Maria Diederika Bokma de Boer (Nynke fan Hichtum)
(1860-1939), Tsjalling Eeltsjes Halbertsma (1848-1912) en Cornelis Wielsma
(1845-1922). Oare skriuwers fan belang binne Hjerre Gjerrits van der Veen
(1816-1887), Tsjibbe Gearts van der Meulen (1824-1906), Lucius Columba Marray
Bakker (1822-1911), Gerben Postma (1847-1925), Lútzen Harmens Wagenaar
(1855-1910), Oebele Stellingwerf (1848-1897), Geertruida Christina Jentink
(1852-1918), Japik Hepkema (1845-1919), Sikke Sibes Koldyk (1861-1927), Sybren
Valkema (1850-1921). It Naturalisme krige syn gerak yn it wurk fan skoalmaster
Sake Kornelis Feitsma (1850-1918). Om 1900 hinne hied er publikaasjes yn
ferskate tydskriften dy’t yn 1999 bondele waarden yn de rige Fryske klassiken,
mei as titel Ut ‘e ûnderste lagen.

De Jongfryske Mienskip wie tige beret en bring de Fryske literatuer nei in heech
nivo. Douwe Kalma (1896 – 1953) wie de lieder fan de organisaasje dy’t om 1920
hinne likernôch 700 jonge leden hie. Syn Samle fersen ferskynden yn 1996, mar
syn wize fan tapassen fan it taaleigen waard troch guon kritisy gauris as
keunstmjittich oantsjut. Kalma hat al it wurk fan William Shakespeare nei it
Frysk oerset. Net eltsenien koe it rjocht lykfine mei Kalma, hy hie gauris
strideraasje mei de sjoernalist en skriuwer Jan Jelles Hof (1872 – 1958) fan it
Ald Selskip. De drystmoedige Jongfryske Mienskip foar it konservative Ald
Selskip oer.

Yn it ynterbellum ferskynde de roman foar it earst yn 1921, doe’t de De Hoara’s
fan Hastings fan Simke Kloosterman (1876 – 1938) printe waard. In oar tige
bekend boek fan har is It jubeljier, dat yn 1994 op ‘e nij útjûn waard yn de
earste rige fan Fryske klassiken. Oare romanskriuwers fan dy tiid dêr’t boeken
fan op ‘e nij útjûn binne, wienen Reinder Brolsma (1882-1953) mei De Heechhôf
trilogy en Grûn en minsken, Ulbe van Houten (1904 – 1974) mei De sûnde fan
Haitze Holwerda en syn ferhalebondel De rook op it lân, Nyckle Haisma (1907 –
1943) mei Peke Donia, de Koloniaal, Douwe Kiestra (1899 – 1970) mei De froulju
fan de fetweider, Abe Brouwer (1901 – 1985) syn boek De Gouden Swipe is yn 1998
troch Steven de Jong ferfilme.

Yn gjin tiid hat de fraach nei Fryske boeken sa grut west as yn de
besettingsjierren. Fan 1942 ôf wie foar hast elke publikaasje tastimming nedich
fan de besetter en de skriuwer moast lid wêze fan de Kultuerkeamer. Guon Fryske
skriuwers dienen dat. Skriuwers dy't yn de kriich publisearren wienen Ype
Poortinga (1910 – 1985) mei syn fersebondel sinneblink fan 1941 en it Foech
soldate-oproer fan 1941, Douwe Annes Tamminga (1909 – 2002) mei syn dichtbondel
Balladen en Lieten fan 1942. Oare nammen binne Rintsje Piter Sybesma (1894 –
1975).

Yn septimber 1943 koe de Fryske Bibel ferskine. Printer Jongbloed te Ljouwert
hie it papier al foar de oarloch ynslein. De hiele oplage fan 5.000 eksimplaren
wie yn ien dei útferkocht. De Fryske tydskriften waarden yn 1942 ferbean; it
Algemien Frysk Jongereinblêd krige earst yn 1944 in publikaasjeferbod. De
auteurs dy't krekt foar de oarloch nei foaren kommen wiene yn it 'Boun fen
Frysk-nasjonale Jongerein' waarden dêrtroch yn har driuw om harsels te uterjen
opkeard. Fedde Schurer samle wurk fan jongere dichters foar it yllegale literêre
tydskrift De Rattelwacht, mar dat koe net earder as yn de simmer fan 1945
ferspraat wurde.

Sa’t Fedde Schurer (1898 – 1968) yn it literêr tydskrift De Tsjerne al skreau,
wie nei de Twadde Wrâldkriich wie de ferbining tusken de Fryske bewegers en
Fryske skriuwers al fierhinne weiwurden. In man dy’t dat al earder die wie de
dichter Obe Postma (1868-1963). Lykwols wie Schurer dochs taalstrider wurden
fanwegen kneppelfreed dêr’t er in wichtige rol yn hie. Kritikus Anne Wadman
easke yn De Tsjerne literatuer fan ‘Europeesk nivo’. Sa ûntstie ek in skieding
tusken ‘literatuer’ en ‘lektuer’.

Yn de fyftiger jierren kaam by de poëzij it eksperimintalisme op. In groep
studinten út Amsterdam rjochte yn 1954 it tydskrift Quatrebras op, dat him
ôfsette tsjin De Tsjerne. De poëzij makke yn dit tiidrek in grutte feroaring
troch, fan klassyk oandwaand foarmfêst wurk fan Douwe Tamminga yn de jierren
koart nei de oarloch, fia de eksperimintele poëzij út de jierren fyftich fan Jan
Wybenga en Hessel Miedema nei it maklik tagonklike wurk fan de saneamde
demokratyske poëzij, lykas makke troch Jan J. Bijlsma, Meindert Bylsma en
Reinder van der Leest.

By de ynformative poëzij woe de skriuwer ynformaasje jaan. Yn dy tiid waard der
oan tillefoanpoëzij ('Operaesje Fers' 1968-1994) en dichtfestivals dien. In oar
foarbyld fan ynformative poëzij wie it 'Broadtsje Healom', dat yn 1968 op
dichtersfestivals en boekejûnen ferkocht waard mei in broadsje deryn ferpakt (yn
fetfrij papier). Sawol it lichem as de geast krige dus wat te konsumearjen.

By it proaza binne yn dit tiidrek in oantal wichtige feroaringen. De koarte
ferhalen wurde fernimstiger opboud mei in goede plot en in protte aksje en by
deromans sjocht men mear psychologyske ferdjipping, in oarsoartige tematyk as yn
de boereroman, in minder tradisjonele opbou en mear ôfstân fan it faak idyllysk
werjûne Fryslân fan foar de Twadde Wrâldkriich. As earste grutte moderne roman
kin neamd wurde Anne Wadman syn debút Fioele en faem út 1948. Begjin jierren
sechstich joegen twa romans in protte opskuor: De smearlappen fan Anne Wadman yn
1963 en Fabryk fan Trinus Riemersma yn 1964. Reden wie dat dêryn op in
ûntheisterjende manier en betreklik iepentlik oer seks skeaun waard.

Yn 1962 wie it debút fan Rink van der Velde (1932 – 2001) Joun healwei tolven is
de earste roman dy’t him yn it bûtenlân ôfspilet. It leit yn ‘e reden dat der
histoaryske romans skreaun waarden ferwiizjend nei de Twadde Wrâldkriich. Yn
1966 ferskynt it boek De fûke fan van der Velde dat yn 2000 ferfilme waard troch
Steven de Jong.

Yn dit tiidrek fynt in ferbreding plak fan it proaza. Der komt mear ferskaat:
Proaza dêr’t yn eksperimintearre wurdt mei de foarm, wurk mei maatskiplik
engagement, de mear tradisjonele psychologyske roman, populêre literatuer,
misdiedromans, reisferhalen, histoaryske romans en biografysk wurk. Aparte
fermelding fertsjinnet de rige folksferhalen sammele troch Ype Poortinga en de
opkomst fan de jeugdliteratuer nei 1980. Yn it wurk fan Hylkje Goïnga, Margryt
Poortstra en Baukje Miedema komme feministyske stânpunten nei foaren.

Yn it tiidrek nei de Twadde Wrâldkriich hawwe de neikommende skriuwers fan
belang west, Piter Terpstra, Durk van der Ploeg, Sjoerd van der Schaaf, Klaas
Bruinsma, Rink van der Velde, Tiny Mulder en Ypk fan der Fear.

By de poëzij nimt it belang fan optredens ta, holpen troch fersprieding fia
ynternet. Tsjêbbe Hettinga makket yn 1993 grutte yndruk yn Frankfurt en brekt
troch nei lanlik nivo, letter Europeesk en mondiaal. Yn syn sok folget in hiele
rist oare dichters. Om it jier 2000 hinne publisearje hieltyd mear skriuwers
lytse stikjes op ‘t ynternet. Der ferskine digitale literêre tydskriften en
skriuwers hâlde harren lêzers troch in webloch op ‘e hichte.

Hylke Speerstra (1936 - hjoed) debutearre al 1968 mei Heil en Seil, yn 2000
publisearre er It wrede paradys en yn 2006 De Oerpolder. Meiïnoar binne der fan
Hylke Speerstra al mear as 100.000 Frysktalige boeken ferkocht. Speerstra nimt
foar syn wurk in tema, docht ûndersyk nei dat tema, en skriuwt dêroer in
doku-roman. De earste trije romans fan Marga Claus kinne ek as doku-roman sjoen
wurde. Rink van der Velde bliuwt oant syn dea tige warber as skriuwer, fan syn
wurken wurde mear as 200.000 ferkocht.

De Stifting Elektroanyske Letteren Fryslân (ELF) stelt him om 2000 hinne ta doel
om klassike literêre wurken yn it Frysk foar in grut publyk beskikber te
meitsjen. Dat wurdt neistribbe troch publikaasje yn boekfoarm en op ynternet.
ELF publisearret likegoed oarspronklik Frysktalich wurk as oersettingen út oare
talen. Foarsitter fan de stifting is Eric Hoekstra. Oars skriuwers dy’t sawol
eigen wurk skriuwe as oersette binne Klaas Bruinsma, Pieter Brouwer en Henk
Wolf.

Fan de jongere generaasje dichters kinne Albertina Soepboer en Arjan Hut neamd
wurde. By dy generaasje heart ek Tsead Bruinja, dy’t sawol yn as bûten Fryslân
wurdearring krijt foar syn wurk.

Sûnt 2006 is Fryske Modernen opset as in literêr projekt om it skriuwen fan
modern Frysk proaza troch nije literêre skriuwers te stimulearjen om sa it
oanbod fan Frysktalich proaza te fergrutsjen. Yn de rige fan Fryske Modernen
binne wurken ferskynd fan Nyk de Vries, Hein Jaap Hilarides, Greet Andringa,
Janneke Spoelstra en Eelkje Tuma.

Fan de njoggentiger jierren en it earste desennium fan de 21e iuw binne Durk vd
Ploeg en Jetske Bilker it neamen wurdich.



