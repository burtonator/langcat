https://hsb.wikipedia.org/wiki/Da%C5%BEink

Dažink (němsce Kleindehsa) je hornjołužiska wjes na samym zapadźe sakskeho
wokrjesa Zhorjelc při hranicy z Budyskim wokrjesom, kotraž słuša wot lěta 1994
ke gmejnje Lěwałd.

Leža we wysokosći 338 metrow pod Rubježnym hrodom (542 m) při puću z Lubija do
Kumwałda. Dalše wokolne hory su Wowča hora (419 m) na sewjeru, Bubnik (376 m) na
juhowuchodźe a Kočowska hora (466 m) na juhozapadźe. Susodne wjeski su Jawornik
za Wowčej horu na sewjeru, k městu Lubij słušacy Dažin na wuchodźe, Zwadow za
Kočowskej horu na juhu kaž tež Koča a Jiłow na zapadźe.

Wjeska, kotraž bu jako lěsny łanowc załožena, napomni so prěni raz w lěće 1306
jako ambae Theesyn a bě hižo w 14. lětstotku sydło ryćerkubła. Mjenowa forma
Dycin z lěta 1242 njeje zwěsćena a poćahuje so prawdźepodobnje na susodny Dažin.
Pod Dažinčanskim hrodom su powostanki wodoweho hrodu hišće spóznajomne. W
dźensnišej formje bu twarjenje, kiž słuži wot lěta 1953 jako šula, w lěće 1747
natwarjene. Ze starodawna słuša Dažink k Lěwałdskej wosadźe.

Do 1998 měješe Dažink zastanišćo při železniskej čarje Budestecy–Lubij, kotraž
słuži dźensa jako kolesowarska šćežka.

Hač do lěta 1994 bě Dažink samostatna gmejna z wjesnymaj dźělomaj Koča
(Kötzschau) a Zwadow (Streitfeld), kotraž měješe na kóncu něhdźe 450
wobydlerjow.

W Dažinku rěčeše so hač do 20. lětstotka serbsce, a to Lubijska narěč
hornjoserbšćiny. Po wuslědkach Arnošta Čerknikoweje statistiki z lěta 1956
rěčachu w Dažinku tehdy hišće 11 wot cyłkownje 605 wobydlerjow serbsce (2,1 %).



https://hsb.wikipedia.org/wiki/D%C5%BAiwje_ca%C5%82tki

Dwojołopjenaty pstruhačk (Maianthemum bifolium) je rostlina ze swójby całtkowych
rostlinow (Convallariaceae), kotraž je nětko dźěl podswójby ruskusowych
rostlinow (Nolinoideae) znutřka swójby hromakowych rostlinow (Asparagaceae).
Dalše serbske mjena su dwěnka (wobkedźbuj zo je dwěnka tež mjeno orchideje),
mužik a žónka, dwułopješko a dźiwje całtki.

Stołpik je horjeka cunje seršćikaće kosmaty a ma nad stołpikowym srjedźišćom
najčasćišo dwě krótkošiškatej, wutrobojtej łopjenje, kotrejž docpěwatej dołhosć
wot 10 cm a šěrokosć wot 5 cm a stej na delnim boku kiwkaće kosmatej.

Kćěje wot meje hač do junije. Kwětnistwo je wjelekćenjowa, na kóncu stejaca kić,
kotraž docpěwa dołhosć wot 5 cm. Kćenja su běłe, štyriličbne, małe, šiškate,
docpěwaja dołhosć wot 5 mm a steja po jednym w pažach šupiznojtych nošnych
łopjenow. Kćenjowy stołpik je łopjenaty. Kćenjowe łopješka su swobodne, owalne,
wróćozhibowane a docpěwaja dołhosć wot 3 mm. Kćenja ma 6 stamenow. Płódnik je
hornje stejacy.

Płód je kulojta, žołta hač do čerwjena jahoda z najčasćišo jenož 1 symjenjom a
dosahuje wulkosć wot 6 mm.



https://hsb.wikipedia.org/wiki/Cyrkej_swjateju_P%C4%9Btra_a_Pawo%C5%82a

Cyrkej swjateju Pětra a Pawoła (němsce Stiftskirche St. Peter und Paul) je
ewangelska wosadna cyrkej w Hodźiju, kotraž słuša k ewangelsko-lutherskej
krajnej cyrkwi Sakskeje. Wona steji wosrjedź wsy na wyšinje nad Dołhej Wodu a je
dla toho połoženja hižo wotdaloka widźeć. Charakteristiske znamjo Hodźijskeje
cyrkwje je jeje dwójna wěža.

Tuchwilny farar Hodźijskeje wosady je Christoph Rummel, kiž poskića sčasami tež
bože słužby w serbskej rěči. Z Hodźijskim fararjom běchu w zašłosći mj. dr.
Wjacław Warichius (1589–1618), Jaroměr Hendrich Imiš (1858–97) a Jan Pawoł
Křižan (1897–1923).

Jako přeńdźe dźěl Hodźija w lěće 1006 jako załožba do wobsydstwa Mišnjanskeho
biskopstwa, wuzwoli so najwyše ležace městno we wsy za twar noweje cyrkwje,
planowaneje jako nowy duchowny centrum tutoho dźěla Hornjeje Łužicy. Na zbytnej
ležownosći mjez cyrkwju a Dołhej Wodu mějachu kěrchow a bydlenja duchownych
nastać. Cyłkowna ležownosć mjenowaše so „wustawowa štwórć“ (wustaw = załožba).
Prěnja kapałka, pozdźiše wołtarnišćo, nasta po lěće 1010.

Biskop Beno z Mišna załoži w lěće 1076 prěnju kamjentnu cyrkwju swjateju Pětra a
Pawoła. Druhi romaniski twar nasta w běhu 13. lětstotka. Wot teje druheje
cyrkwje je so mjez 1220 a 1230 nastaty podtwar dźensnišeje dwójneje wěže
wobchował, kaž tež wokna na prědnim boku wěže.

Krótko do reformacije dožiwi Hodźij mjez 1505 a 1517 pod biskopom Janom VI. ze
Saalhausena dalšu fazu cyrkwinskeho twarjenja. Za tutón čas nasta pózdnjogotiski
twar jako chódbowa cyrkej. Tehdyši twarski mišter Wolff Hrabisch napisa swoje
mjeno při kónčnym kamjenju wołtarnišća, při klětce, myjnicy, krjepjeńcy a
wšelakorych stołpach, podobnje kaž tehdomniši farar Jan z Jabłońca.

W lěće 1589 wobškodźi so cyrkej přez woheń. W běhu znowanatwara natwarichu
masiwnu dwójnu wěžu.

Mjez 1702 a 1714 přetwari so cyrkej swj. Pětra a Pawoła wotnutřka po barokowym
stilu. Započatk 19. lětstotka dyrbješe so cyrkwina wěža zakładnje wobnowić, při
čimž so wěžowy časnik připrawi. 1862 přetworichu cyrkwinu třěchu z wysokeje
šindźeloweje třěchi do sedłoweje. Nutřkownje so cyrkej w lěće 1892 nowogotisce
wuhotowa, runje tak dóstaštej wěži wot architekta Christiana Gottfrieda Schramma
swoju tuchwilnu nowogotisku podobu.

Cyrkej je nahladny wobmjetowany twar z łamaneho kamjenja ze zwonkownymi
podpěrami a rjapnymi woknami w fasadźe. Při južnej stronje wjedu gotiske dwójne
wrota do cyrkwje, hłowny portal so při zapadnym boku wěže namaka. Při južnej
sćěnje wisa słónčny časnik z lěta 1515.

Połkulojte wołtarnišćo ma přitwaraj na južnym a sewjernym boku. Přikryw
wołtarnišćo wobsteji z hwězdoweho wjelba a pokaza pózdnjogotiske wumolowanje z
lěta 1505. Na sewjernej stronje wołtarnišća namaka so barbite wokno z lěta 1892,
zwobraznjace modlenje pastyrjow. Přikryw w sewjernym přitwarje wobsteji z
pomolowaneho syćoweho wjelba, mjeztym zo ma južny přitwar ze sakristiju jednory
drjewjany přikryw.

W nutřkownym wobsteji cyrkej z hale z třomi cyrkwinskimi łódźemi a třomi
kwaklemi. W syćowych wjelbach pokaza so ornamentalne pomolowanje zažneje
renesansy z lěta 1515. Cyrkwiny rum steji na kwadratiskim podrysu a noša so wot
štyrjoch šwižnych, oktagonalnych zepěrow.

Wěža je 62,5 metrow wysoka. We wysokosći zwonoweho poschoda namakaja so
noworomaniske dwójne arkady pod wysokimaj, husće pódla so stejacymaj wěžowymaj
helmomaj.

Pišćele, natwarjene wot Budyskeho pišćeletwarskeho zawoda Eule jako Opus 542,
wobjimuja 1814 pišćelow w 27 registrach na dwěmaj manualomaj. Prospekt, to je
wonkowne wuhotowanje pišćelow, je so wot Friedricha Pressa stworił.

W zwonowym poschodźe dwójneje wěže běchu wot lěta 1832 tři zwony, w lěće 1951
přida so štwórty zwón:



https://hsb.wikipedia.org/wiki/Cyrkej_swj._M%C4%9Br%C4%87ina

Cyrkej swjateho Měrćina (łaćonsce St. Martini Episcopi Confessoris) je
serbsko-katolska wosadna cyrkej w Njebjelčicach. Wona steji na granitowym kopcu
w sewjerowuchodnym dźělu wsy, sewjernje hłowneje dróhi. K wosadźe słušatej nimo
wosadneje wsy tež wjesce Serbske Pazlicy a Pěskecy (wot 1765). Wona wobsteji
znajmjeńša z 15. lětstotka a bě klóštrej Marijina hwězda podstajena. Tak wosta
tež po reformaciji katolska.

Nowa cyrkej swjateho Měrćina bu wot 1740 do 1743 w barokowym stilu po naćisku
italskeho architekta a twarskeho mištra Drježdźanskeje dwórskeje cyrkwje Gaetano
Chiaveri při puću do Serbskich Pazlic natwarjena. Kóšty přewza po zdaću
kurwjerchowski guwerner Sakskeje, Egon Anton Fürst zu Fürstenberg, kiž bě
Budyskemu tachantstwu před swojeje smjerće 1716 za nowotwar katolskeje cyrkwje
předwidźane pjenjezy darił. Na zapadnej stronje cyrkwinskeje łódźe namaka so
wěža, na wuchodnej stronje sakristija. Prěnjotna trojoposchodowa króna wěže,
podobna na Budysku radnicu, bu w lěće 1830 wottorhana a masiwna nowa kupola
natwarjena, kotrejž so w ludowym erće „latarnja“ praji.

1907 je farar Kubaš ju nutřka wobnowić dał a 1938 slědowaše wonkowne wobnowjenje
pod fararjom Handrikom. W lěće 1976 bu wěža znowa wobmjetana. W cyrkwi namakatej
so 16 metrow wysoki a 5,5 metrow šěroki běły hłowny wołtar a retabla z drjewa w
barokowym stilu. Při wołtarje su swjećo swjateje Marije donjebjeswzaća, nad tym
swjećo swjateho Měrćina a na bokomaj swjatej Katyrna a Marhata. Při drjewjanej
běłej baroknej klětce předstaja so ewangelisća.

Drjewjany južny wołtar, swjećeny swjatemu Měrćinej, je 8,5 metrow wysoki a
nimale štyri metry šěroki a bu wot fararja Kubaša z Hainsbergskeje cyrkwje pola
Aachena kupjeny a 1892 w Njebjelčicach nastajeny. Wobraz swjateho Měrćina,
prošerjej płašć dawaceho, bu w lěće 1899 wot sakskeje princesny Mathildy
darjene. Sewjerny wołtar je runje tak drjewjany a swjatej Mariji swjećeny. Šěsć
metrow wysoki a 270 cm šěroki běły, zdźěla pozłoćeny wołtar pokaza na wołtarnym
wobrazu Mariju, Jězusa Chrystusa z křižom a Boha Wótca kaž tež postawje swjateju
Hańže a Marhaty na bokomaj.

Na wjacorych městnach namaka so wopon klóštra Marijineje hwězdy z pismikami
C.S.A.M., poćahowacymi so na abatisu Cordulu Sommer (Cordula Sommer Abbatissa
Mariastellensis).

Hač do lěta 1917 měješe Njebjelčanska cyrkej dwaj zwonaj a wot 1923 tři nowe
(Marijiny, Měrćinowy a Józefowy), kiž buchu pak w Druhej swětowej wójnje
zebrane. 1964 dósta cyrkej štyri nowe zwony z Apoldy.



https://hsb.wikipedia.org/wiki/Cyril_Kola

Cyril Kola (* 18. julija 1927 w Radworju) je serbski publicist, spisowaćel a
kulturnowědnik.

Cyril Kola narodźi so jako syn małoratarja w Radworju, hdźež wopytowaše wot 1934
do 1942 ludowu šulu. 1942 nawukny Kola powołanje dekoraciskeho molerja w
Budyšinje a dźěłaše wot 1946 do 1948 w nohajcowni w sewjeročěskich Warnoćicach.
Měrćin Nowak-Njechorński, prěni šefredaktor Noweje doby, zdoby Kolu po jeho
nawróće do Łužicy 1948 za redaktora nowiny. Wot lěta 1963, krótko do złoženja
redaktorstwa 1964, studowaše Cyril Kola w dalokostudiju kulturne wědomosće při
Karla Marxowej uniwersiće w Lipsku. W tutym času skutkowaše jako župny sekretar
Domowinskeje župy „Město Budyšin“ (1964), jako dramaturg Statneho ansambla za
serbsku ludowu kulturu (1965–1966) a jako redakciski sekretar Noweje doby
(1967–1969), prjedy hač studij jako diplomowy kulturnowědnik 1968 wotzamkny. Wot
lěta 1970 do 1991 běše wón šefredaktor serbskeho kulturneho časopisa Rozhlad a
skutkuje wot 1991 jako swobodny spisowaćel na wuměnku.

Mjez jeho twórbami su dramy kaž Kwas budźe (1962), Wopyt pola přiwuznych (1972)
a Chěžka na wsy na předań (1979), ale tež proza kaž Róža (Ludowe nakładnistwo
Domowina (LnD), Budyšin 1963) a Puće z daliny (LnD, Budyšin 1988). Hač do
dźensnišeho přełožuje Kola ze słowjanskich rěčow do hornjoserbšćiny za Serbske
Nowiny.



https://hsb.wikipedia.org/wiki/Commonwealth_of_Nations

Commonwealth abo oficielnje Commonwealth of Nations je mjezystatny zwjazk,
kotryž wobsteji předewšěm ze Zjednoćeneho kralestwa Wulkeje Britaniskeje a
Sewjerneje Irskeje a jeho něhdyšich kolonijow. Załoženje a institucionalizacija
tutoho zwjazka spočatk 20. lětstotka bě reakcija Zjednoćeneho kralestwa na
prócowanja jeho teritorijow Kanada, Južna Afrika, Awstralska a Nowoseelandska wo
njewotwisnosć, zo by tute dale z Britiskim mócnarstwom zwjazała.

Po přistupach Indiskeje (1947), Ceylona (1948) a Pakistana (1949), kotrež do
jich njewotwisnosće k Britiskemu mócnarstwu słušachu, nasta moderny Commonwealth
(New Commonwealth). 1957 přistupi něhdyša kolonija Ghana jako prěni
srjedźoafriski kraj. Commonwealth bywaše hromadźišćo něhdyšich britiskich
kolonijow; při tym njeje wot wuwołanja republiki hižo trěbne, zo připóznaja
čłonske staty britisku kralownu tež jako swójsku statnu hłowu. Dla
dekolonizacije přiběraše ličba čłonow wot wósom w lěće 1955 na 20 w lěće 1964. Z
Commonwealtha nasta multietniska a multikulturna organizacija. 1995 přistupi
Mosambik jako prěni kraj, kotryž ženje britiska kolonija njebě; w lěće 2009
slědowaše Ruanda jako něhdyša belgiska kolonija.

Dźensa ma Commonwealth 53 čłonskich statow, z kotrychž su 16 (tak mjenowane
Commonwealth Realms) w personalnej uniji ze sobu zwjazane. W tych krajach płaći
přeco hišće britiska kralowna Hilžbjeta II. jako hłowa stata. Zo bychu swoju
njewotwisnosć wuzběhnyli, pomjenuja ju pak w jednotliwych krajach oficielnje
jako Queen of Canada, Queen of Australia, Queen of New Zealand atd.

Oficielna hłowa Commonwealtha je britiski kral abo britiska kralowna. Nimo toho
eksistuje Commonwealth Office w Londonje, kotrež rjaduje wšědne naležnosće. Šef
tutoho zarjada je generalny sekretar.



https://hsb.wikipedia.org/wiki/Christian_Knauth

Christian Knauthe (tež Christian Knauth; * 19. decembra 1706 w Zhorjelcu, † 7.
januara 1784 we Friedersdorfje) bě hornjołužiski stawiznar a ewangelski farar we
Friedersdorfje pola Markoćic. Płaći jako najwuznamniši hornjołužiski
domiznowědnik 18. lětstotka.

Knauthe narodźi so 1706 w Zhorjelcu jako jedne wot dźesać dźěći Gottfrieda
Knautha. Po wopyće Zhorjelskeho gymnazija studowaše wot 1728 do 1732 w Lipsku
teologiju, filozofiju kaž tež cyrkwinske a politiske stawizny. Přez kontakty k
serbskim studentam nawukny tam tež serbšćinu. Wot 1732 dźěłaše jako domjacy
wučer we Friedersdorfje. Dźěło jako prědowar započa 1736 w Zhorjelskej cyrkwi
Swjateje Trojicy.

Wot 1741 běše z fararjom Friedersdorfskeje wosady a wukubła tež tamnišich dźěći.
W lěće 1765 wozjewješe prěnju wjesnu chroniku Friedersdorfa. Ze swojej knihu
Derer Oberlausitzer Sorberwenden Umständliche Kirchengeschichte wot 1767
přinošowaše tež k sorabistiskemu slědźenju. Cyłkownje wozjewješe wjace hač 65
ćišćanych spisow. Nimo toho zestaješe wosobinsku knihownju z něhdźe 4600 spisami
kaž tež pjenježny kabinet. Zběrka bu pak w lěće 1754 přez woheń zničena.



https://hsb.wikipedia.org/wiki/Christian_Felber

Christian Felber (* 9. decembra 1972 w Solnohrodźe) je awstriski uniwersitowy
lektor, rejwar, knihowy awtor, swobodny publicist a referent wo prašenjach
hospodarstwa a towaršnosće. Wón je załoženski čłon globalizowanskokritiskeho
hibanja Attac w Awstriskej, iniciator „Demokratiskeje banki“ (němsce
„Demokratischen Bank“) a wunamakar „ekonomije powšitkowneho dobra“ (němsce
„Gemeinwohl-Ökonomie“).

Felber studowaše we Wienje a Madridźe romanisku filologiju a španišćinu jako
hłownej fachaj ale tež politisku wědomosć, psychologiju a sociologiju jako
pódlanske fachi. Wón dokónči swój studij w lěće 1996 z magistrom w romaniskej
filologiji. Wot toho wón dźěła jako swobodny awtor. Felber je aktiwny z lěta
2000 při attac w Awstriskej, hač do lěta 2003 bě w předsydstwje a hač do lěta
2004 rěčnik; aktualnje je rěčacy. W nazymje lěta 2008 bywaše Christian Felber
lektor na Uniwersiće za hospodarstwo Wien.

Felber bě dnja 31. Oktobra 2008 (Reformaciski dźeń) nimo Frank Crüsemann, Ulrich
Duchrow, Heino Falcke, Kuno Füssel, Detlef Hensche, Siegfried Katterle, Arne
Manzeschke, Silke Niemeyer, Franz Segbers, Ton Veerkamp a Karl Georg Zinn prěni
podpisar namołwy Měr z kapitalom? Namołwa přećiwo přiměrjenju ewangelskeje
cyrkwje na móc hospodarstwa (němsce Frieden mit dem Kapital? Ein Aufruf wider
die Anpassung der evangelischen Kirche an die Macht der Wirtschaft.)

W lěće 2009 je wón pohibowansku załožbu Awstriska (němsce Bewegungsstiftung
Österreich) załožował, W lěće 2010 iniciěrowaše projekt „demokratiskeje banki“
(němsce „Demokratischen Bank“). Hromadu z kołom wjacorych předewzaćelow a
předewzaćelkow wuwiwaše Felber model „ekonomije powšitkowneho dobra“ (němsce
„Gemeinwohl-Ökonomie“, jako teoretisku alternatiwu k kapitalistiskemu wikowemu
hospodarstwu a k centralnemu planowemu hospodarstwu.

W lěće 2010 bu na iniciatiwje časopisa LEBENSART k Nachhaltigen Gestalter 2010 z
wobłuka ciwilneje towaršnosće woleny ale tež wot Public Relations Verband
Austria k Kommunikator des Jahres 2010 nominowany (jedyn z třoch nominowanjow).

Nimopowołansce Christian Felber je z lěta 2004 tež načasny rejwar, mjez druhim
při rejowanskim lěću (němsce Tanzsommer) w Graz a Z Cie. Willi Dorner.



https://hsb.wikipedia.org/wiki/Chortnica

Chortnica (němsce Cortnitz, serbsce tež Kortnica) je hornjołužiska wjeska z 42
wobydlerjemi (2011) we wuchodźe Budyskeho wokrjesa a słuša z lěta 1994 k městu
Wóspork.

Leži we wužłobinje při sewjernej kromje Hornjołužiskich zahon něhdźe štyri
kilometry sewjerozapadnje Wósporka a dwaj kilometraj juhowuchodnje Barta.
Najblišej susodnej wsy stej k Malešecam słušace Brězecy na zapadźe a Hrodźišćo
na juhowuchodźe.

Mały kulowc, wobstejacy z tři- abo štyristronskich statokow, naspomni so k
prěnjemu razej w lětomaj 1407/08 jako Cortenicz. Wjesne mjeno pochadźa wot
serbskeho słowa za wosebitu družinu psow, chortow. Ležownostne knjejstwo měješe
Hrodźišćanske ryćerkubło. Srjedź 19. lětstotka wupućowaše něhdźe 20
Chortničanskich Serbow do Awstralskeje.

Po Mukowej statistice měješe Chortnica we 1880tych lětach 139 wobydlerjow, mjez
nimi 137 Serbow (99 %) a jenož dwaj Němcaj. W lěće 1925 rěčeše po hamtskej
statistice hišće 114 wot 128 wobydlerjow serbsce.

W lěće 1925 bě mjez 128 wobydlerjemi 122 ewangelskich a šěsć katolskich.
Ewangelscy wěriwi přisłušeja znajmjeńša ze 16. lětstotka Hrodźišćanskej wosadźe.



https://hsb.wikipedia.org/wiki/Brunojcy

Brunojcy (pólsce Bronowice, němsce Braunsdorf) su łužiska wjes při prawym brjoze
Nysy, kotraž słuša z lěta 1945 k Pólskej. Leži na juhu Lubušskeho wojewódstwa,
tři kilometry sewjernje Wjeski (Łęknica) a sewjerowuchodnje Mužakowa při kromje
Pückleroweho parka. Brunojce słušeja ke gmejnje Trjebule w Žarowskim wokrjesu a
maja něhdźe 370 wobydlerjow. Historisce słušeja k Hornjej Łužicy a ležachu při
hranicy Žahańskeho wojewódstwa, kiž bě dźěl Šleskeje.

Brunojce słušachu k staroserbskim sydlenskim rumej wokoło Mužakowa a bě
znajmjeńša wot 1366 přez nimale šěsć lětstotki dźěl Mužakowskeho stawoweho
knjejstwa a Mužakowskeje wosady. Wjeska ležeše při nadregionalnje wuznamnej
wikowanskej dróze via regia Lusatiae inferioris (tež Delnja krajna dróha),
kotraž wjedźeše z Lipska přez Grodk, Mužakow a Žarow hač do Waršawy. Dla tutoho
połoženja buchu Brunojce w Třicećilětnej wójnje ćežko wobškodźene.

Wot kónca Druheje swětoweje wójny słušeja Brunojce kaž cyła Łužica wuchodnje
Nysy k Pólskej.

Kónc 19. lětstotka běchu Brunojce po statistice Arnošta Muki jedna z mało
zbywacych serbskorěčnych wjeskow wuchodnje Nysy. Rěčeše so Mužakowska narěč
serbšćiny. Jenož wobydlerjo srěnich lětnikow rozumichu němsce, stari a dźěći
porno tomu scyła nic. Cyłkownje wobsteješe wobydlerstwo z 357 Serbow (94,4 %) a
21 Němcow. Tutón poměr so hakle přez industrializaciju přeměni. Hač do lěta 1910
so ličba wobydlerstwa nimale podwoji na 708.



https://hsb.wikipedia.org/wiki/Brunicowa_jama_Rychwa%C5%82d

Rychwałdska jama (němsce Tagebau Reichwalde) je wotkryta brunicowa jama we
Łužiskim brunicowym rewěrje, kotruž firma LEAG wudźerži. Brunicowa jama leži w
sewjerowuchodźe sakskeje Hornjeje Łužicy a bu po susodnej wsy Rychwałd
pomjenowana. Z brunicu, kotraž leži w tutej kónčinje něhdźe 85 metrow pod
zemskim powjerchom so jeničce Hamorska milinarnja zastara.

Dotalne wudobywanišćo rozpřestrěwa so na cyłkownje něhdźe tři króć pjeć
kilometrach na teritorijomaj Hamora a Rěčic w Zhorjelskim wokrjesu. Jama so w
1980tych lětach wotewri a mjezuje w sewjeru na wojerske zwučowanišćo, we
wuchodźe na gmejnu Rěčicy, w juhu na Rychwałd a w zapadźe na Krynhelecy.

W lěće 1980 spřistupni so južnje staršeje Wochožanskeje jamy najwuchodniša jama
Łužiskeho brunicoweho rewěra, z kotrejž so 1987 prěnja brunica wudobywaše. W
lěće 1999 so wudobywanje z přičinow rentability wusadźi, ale hižo 2007 so
znowawotewrjenje přihotowaše. Mjez druhim so wšitke nastroje, kaž tež wulki
wuwozny móst F60, wobnowichu a brunica so wot decembra 2010 zaso wudobywa.
Wudobywanje je hač do lěta 2040 planowane.

Dla Rychwałdskeje jamy dyrbješe so hižo we 1980tych lětach cyła gmejna Wunšow (z
Publikom, Mostami a Pakosnicu a cyłkownje 173 wobydlerjemi) přesydlić. Nimo toho
buchu wulke dźěle Rychwałdskich hatow, přirodny běh Běłeho Šepca a jeho zliw z
Čornym Šepcom zničene. Rěka sama so přepołoži a běžeše wot toho časa jako
runočarny kanal při sewjernej kromje brunicoweje jamy. Hač do lěta 2014 wuhotowa
so na južnej kromje jamy nowy, přirodźe bliši běh rěki, dokelž dyrbi so jama
dale do sewjerowuchoda rozšěrić.

Za rozšěrjenje jamy do wuchodneho směra přesydlichu so mjez 1993 a 1995
wobydlerjo Mochowca, Štyrjoch Dubow, Zamostow a Stareho Lubolnja. Dla
wotsadźenja wudobywanja běchu powostanki tutych wjeskow hač do lěta 2013 widźeć.
Wot rozšěrjeneje brunicoweje jamy je tež hatowa krajina pola Hamoršća
potrjechena. Nimo toho dyrbi so w přichodźe železniska čara Berlin–Zhorjelc
přepołožić.

Wšitke dewastěrowane wjeski słušachu k serbskemu sydlenskemu rumej a mějachu
hišće kónc 19. lětstotka podźěl wjace hač 90 procentow serbskorěčnych
wobydlerjow.



https://hsb.wikipedia.org/wiki/Brithenig

Brithenig je fiktiwna (konstruowana) rěč, kotruž wutwori w lěće 1996 Andrew
Smith z Noweho Seelanda. Po jeho zdaću takle by klinčała romanska rěč, kotraž by
so w antiknej keltiskej Wulkej Britaniskej wuwiła, hdy by tam wjace rěčnikow
ludoweje łaćonšćiny sydliło. Andrew Smith wutwori brithenig na zakładźe ludoweje
łaćonšćiny, někotre słowa pak su požčonki z keltiskich rěčow a tež na
wurjekowanje britheniga ma mócny wliw walizišćina. Kaž Andrew Smith sam napisa,
za njeho to je hobby, fiktiwnu rěč wutworić a dale rozwiwać. Wón nikomu škodźeć
njecha, wosebje pak nochce wobškodźić prawa narodnych mjeńšinow, zo bychu swoje
rěče wužiwałe. Za fiktiwnych rěčnikow britheniga Andrew Smith wumysli
alternatiwnu historiju w jich swěće Ill Bethisad a dokładnje ju wopisa. Kaž
wenedyk je tež brithenig měnjeny jenož jako eksperiment, kotryž ma rozwiwać
fantaziju tych, kiž so za rěče, alternatiwnu historiju abo fiktiwne swěty
zajimuja. Na rozdźěl wot planowych rěčow kaž esperanto, ido, volapük abo lingua
franca nova jeho twórc docyła njewočakuje, zo budźe něchtó brithenig aktiwnje
nałožować.

W brithenigskim słowoskładźe su tež někore keltiske (waliziske) słowa, na
přikład tref (město), afon (rěka), mor (morjo), mab (hólc), tad (nan), glas
(módry; walizisce "šědźiwy").

Njeje jednore, brithenigske zwuki wopisać, dokelž z jeničkim žórłom za jich
spóznanje je Andrewa Smithowy tekst. Jeho awtor njewužiwa mjezynarodny fonetiski
alfabet (IPA), ale wopisuje jednotliwe zwuki na zakładźe wurjekowanja
jendźelšćiny. Přetož wón nałožuje wopis jara bliski wopisej waliziskich zwukow w
J. T. Bowenowej a T. J. Rhysa Jonesowej wučbnicy walizišćiny, spytamy na
zakładźe Andrewa Smithoweho wopisa a Bowenoweje a Rhysa Jonesoweje wučbnicy
wurjekowanje brithenigskich zwukow skerje dedukować. Štož wurjekowanje diftongow
nastupa, citujemy jendźelsce Smithowy wopis.

Hačrunjež tež w druhich romanskich rěčach eksistuja zwukowe změny, te
brithenigske maja ryzy keltiski charakter. Na spočatku słowa zetkawamy tři
zwukowe změny: spěwnu, spirantnu a nosowu. Najwažniša je spěwna změna, kotraž so
jewi na spočatku wěcownikow žónskeho roda (cas, lla gas), kajkostnikow
(adjektiwow) a słowjesow (werbow), po přisłowjesniku (adwerbje) a po předłóžkach
di (z, wot) a gwo (pod). Spirantna změna je typiska za plural substantiwow,
adjektiwow a werbow, zetkawamy ju tež po předłóžkach tra (přez) a a (k, do), po
wjazawce (konjunkciji) mai (ale) a tež w infinitiwje, jelizo tón njesćěhuje po
pomocnym werbje. Nosowa změna so jewi po negatiwnym rhen před werbom a po
předłóžkach in (w, do) a cun (z /z někim abo z něčim/). W rěči brithenig zwukowe
změny rěkaja cluinediwn, deklinacije, a su wopisowane kaž moillad, softened;
solwed, loosened; a naral, nasal.

Na sćěhowacych linkach podamy krótki, jara jednory zarys gramatiki britheniga na
zakładźe Andrewa Smithowych stronow Brithenig. Wothladamy wot formow, kotrež
twórc tuteje rěče „narěčne“ mjenuje.

Brithenigski artikl je pak definitny, pak indefinitny. Jeho nałožowanje je jara
konsekwentne.

Někotre wěcowniki, kotrež su w singularje maskulinumy, maja w pluralu žónsku
formu, na př. ill ew (jajko), lla ew (jajka).

Na rozdźěl wot łaćonšćiny brithenig njeznaje kategoriju pada, tuta rěč jenož
předłóžki (prepozicije) wužiwa. Po někotrych předłóžkach so forma definitneho
artikla ill eliduje: a (k, do) + ill = a'll, di (z, wot) + ill = di'll, gwo
(pod) + ill = gwo'll.

Na rozdźěl wot wjetšiny romanskich rěčow posesiwna konstrukcija so njetwori
obligatorisce z pomocu předłóžki di (hlej na př. italske la casa del padre), ale
móže měć ryzy keltiski (bóle konkretnje prajene: waliziski) charakter.
Brithenigska posesiwna konstrukcija móže być jednora jukstapozicija (Andrew
Smith ju mjenuje "genitiwna konstrukcija"), na př. "chěža toho čłowjeka" rěka
brithenigsce cas ill of (t. r. "chěža + definitny artikl + čłowjek"), "chěža
(někajkeho) čłowjeka" rěka cas yn of (potajkim "chěža + indefinitny artikl +
čłowjek").

(Hlej waliziske jukstapozicije kaž cornel y darlun, "róžk (toho) wobraza", gwlad
beirdd, "zemja basnikow", kotrež maja samsny woznam.)

Eksistuja pak tež formy lla gas di'll of (= cas ill of) a lla gas d'yn of (= cas
yn of), bliše wjetšinje romanskich rěčow.

Kajkostnik zwjetša sćěhuje po wěcowniku, před wěcownikom běžnje zetkawamy jenož
kajkostnikaj bon (dobry) a mal (špatny). Hewak kajkostnik před wěcownikom měwa
wobrazny woznam, na př. yn gran of rěka „wulki (=wuznamny) čłowjek“, ale yn of
gran je „wulki (=wysoki) čłowjek“. Podobnje yn blentin sul rěka „samotne
(wopušćone) dźěćo“, yn sul blentin je „jeničke dźěćo“.

Druhdy twori so superlatiw z pomocu sufiksa -isaf: lla giwdad ci es felisaf,
„tuto město je najrjeńše“.

Dołhe formy wosobowych naměstnikow wužiwaja so po předłóžce, po słowje ca (hač)
a w sadach, hdźež jewitej so dwaj naměstnikaj jako objekt:

We formomaj llo, lla njewustupuja zwukowe změny, ale w druhich formach
wosobowych naměstnikow so zwukowe změny jewja, na př. po předłóžce: Ys dun yn
llifr a fui. (Wón mi knihu dawa /wón dawa knihu mni/.)

Kaž w někotrych woprawdźitych romaniskich rěčach tež w brithenigu eksistuja
formy pronomenow zwjazanych z předłóžku cun (z):

Jako impersonalny subjekt nałožuje so naměstnik sa: Sa es fel eidd. (Dźensa je
rjany dźeń /dźensa je rjenje/.)

Jako powšitkowny subjekt wužiwa so słowo yno (wotwodźene z yn of, t.r. čłowjek;
přirunaj francoske on): yno gant, („spěwaš“, francosce „on chante“, němsce „man
singt“).

Přiswojowace naměstniki přeco před wěcownikom abo kajkostnikom steja. Wone
wuwołuja spěwnu změnu prěnjeho sobuzwuka femininumow w singularje a spirantnu
změnu prěnjeho sobuzwuka wšěch wěcownikow w pluralu. Forma maskulinumow w
singularje so po přiswojowacych naměstnikach njeměnja.

Sew rěka „jeho“, „jeje“ abo „jich“. Zo by woznam tutoho naměstnika jasny był,
druhdy wužiwa so tež předłóžka di a wosobowy naměstnik lo abo lla: sew gas di
llo (jeho chěža), sew gas di lla (jeje chěža).

W 1. a 2. wosobje ma tuta konstrukcija emfatiski woznam: mew gas (moja chěža),
mew gas di fui (moja chěža).

sew yn (jeho, jeje, jich; před substantiwom w singularje) , sew hyn (jeho, jeje,
jich; před substantiwom w pluralu)

Brithenigski system ličenja je wowliwowany wot keltiskich rěčow, hdźež ličbnik
dwaceći hraje wuznamnu rolu (přirunaj francoske quatre-vingt, t. r.
„wosomdćesat“, posłownje „štyri dwaceći“). W brithenigu pak je keltiski wliw wo
wjele mócniši hač we francošćinje.

Ličbnik před wěcownikom steji. Yn wuwoława spěwnu změnu prěnjeho sobuzwuka
sćěhowaceho femininuma; po ličbnikach dew, trui a sei jewi so spirantna zwukowa
změna. Jelizo wěcownik, před kotrymž ličbnik dew abo trui steji, je kolektiwny
femininum jako plural wěcownika muskeho roda (hlej horjeka podaty přikład ill
ew, jajko, lla ew, jajka), wuwoławatej tutaj ličbnikaj spěwnu změnu.

Ličbniki cinc, gweint a cent maja před wěcownikom formu cin, gwein a cen.
Wěcownik po ličbniku je přeco w singularje.

Ličbniki wyše hač dźesać móžeja so nałožować z wěcownikom na dwě rozdźělnej
wašni, na př.: yn of e ghindig abo yn e ghindig di llo hof (šěsnaće mužow).

Ličbniki wobstejenja maja přeco zestajenu formu. Wone so tworja z pomocu słowa
gweg (serbsce raz): yn weg (jónu), dew weg (dwójce), trui weg (trójce), cathr
gweg (štyri króć).

Brithenigske werby dźěla so do třoch konjugacijow. Prěnja konjugacija ma
infinitiwnu kóncowku –ar (na př. canhar, „spěwać”), druha –er (na př. perdder,
„zhubić“) a třeća –ir, (na př. dorfir, „spać“). R w tutej kóncowce so běžnje
njewurěkuje.

Eo wa wenir gwsc. (Hnydom) přińdu z wami. (Hlej francoske: Je vais venir avec
vous.)

Konstrukcija ystar + particip wotpowěduje jendźelskej konstrukciji to be doing,
francoskej être en train de faire qc, na přikład: eo yst canhan (hlej na př.
italske sto cantando abo katalanske estic cantant), "I am singing", abo Ys
ystafant dorfin, "they were sleeping".

Kaž woprawdźite romanske rěče ma brithenig někotre njeprawidłowne (njeregularne)
werby, na př. diger (prajić), clodder (začinić), comprêner (rozumić), cyrrir
(běžeć), duger (wjesć), lleir (čitać), mither (posłać), tener (dźeržeć) a dr.

Llawarsi: eo fi law, ty dy law, ys/sa si law, nu nu lawan, gw 'w lawath, ys/sa
si lawant

Serbskemu negaciskemu prefiksej nje- (abo tež no-, ni-, na př. njerěču, nochcu,
nimam) wotpowěduje brithenigske rhen: eo su rhen („njejsym“). Jelizo prěni zwuk
słowjesneje formy je p, t, c, b, d abo g a za tutej formu rhen sćěhuje, prěni
sobuzwuk słowjesneje formy so nazaluje: eo nghant rhen („njespěwam"), gw
mherddefan rhen („njejsće zhubili“), ys norfira rhen („wón njebudźe spać“).

ma samsny woznam kaž jendźelska konstrukcija there is/there are, francoska il y
a, španiska hay, italska c’è/ci sono abo němska es gibt (hlej tež serbske
wobchadne dawa: W našim měsće serbske knihi njedawaja.)

Sa es yn char, awta su (there are some cars). Po negaciji wužiwa so w tutej
konstrukciji před substantiwom předłóžka di: Sa es rhen di yn char, žane awta
njejsu (There aren't any cars).

Přisłowjesnik twori so zwjetša z kajkostnika z pomocu sufiksa –fent (Andrew
Smith we swojim wopisanju britheniga dodawa, zo we wobchadnej rěči wurjekuje so
jenož –fen), na přikład bel (rjany) – belfent (rjenje). Přisłowjesnik stopnjuje
so tež z pomocu ply, potajkim belfent (rjenje) – ply felfent (rjeńšo).

Někotre přisłowjesniki stopnjuja so njeprawidłownje: ben (derje) – myl (lěpje),
mal (hubjenje) – pui (hubjeńšo).

8. Sig ill Dôn llo hyspariaf di llâ syrs lla der inteir, e ys chalfarent a
eddiffigar lla giwdad. 9. A es perch sa affell Babel – perch llâ ill Dôn ystyrdd
llinghedig ill mun inteir. Di llâ ill Dôn llo hyspariaf syrs ffeig lla der
inteir.

5. Jahwe pak zestupi, zo by sej wobhladał město a wěžu, kotruž běchu ludźo
natwarili. 6. A Jahwe rjekny: „Hlejće, su jedyn lud a rěča witcy jednu rěč. Tole
je hakle spočatk jich činjenja, w přichodźe jim hižo ničo njebudźe njemóžne,
štožkuli sej wumysla. 7. Tuž da zestupmy a zamućmy tam jich rěč, zo njeby žadyn
druheho rěč hižo zrozumił!“ 8. Tuž jich Jahwe rozbroji wottam po wšej zemi, a
dybjachu přestać město twarić. 9. Tohodla mjenuja jo Babel. Přetož tam je Jahwe
zamućił rěč wšeje zemje, a wottam je jich Jahwe po wšej zemi rozbrojił.



https://hsb.wikipedia.org/wiki/Branibor_p%C5%99i_Haboli

Branibor (němsce Brandenburg an der Havel) je bjezwokrjesne město we wuchodnej
Němskej a jedyn ze štyrjoch wyšich centrow po nim pomjenowaneho zwjazkoweho
kraja Braniborskeje. Je po wobydlerstwje třeće najwjetše a po přestrjeni
najwjetše bjezwokrjesne město kraja a ma wjace hač tysaclětne stawizny. We
wopismje z lěta 1170 naspomni so Branibor jako město, tuž běše prěnje
braniborske sydlišćo z měšćanskimi prawami.

Branibor leži při Haboli na zapadźe Braniborskeje mjez Berlinom a Dźěwinom,
něhdźe 70 kilometrow zapadnje němskeje stolicy. Na měšćanskim teritoriju
rozhałžkuje so rěka do wjacorych mjeńšich promjenjow, čehoždla su kupy typiske
za město. Nimo toho namaka so we wokolinje dźesać přirodnych jězorow, kotrež su
zwjetša z Habolu zwjazane. Habola twori hranicu mjez historiskimaj krajinomaj
Habolski kraj w sewjeru a Zauche w juhu. Dalše běžace wodźizny nimo Habole stej
w Flemingu so wužórlacej rěce Plane a Buckau.

Najwyša hórka na měšćanskich honach je 70 metrow wysoka a namaka so zady
awtodróhi při južnej kromje města. Marijina hora wosrjedź města je 69 metrow
wysoka. Pódy wokoło Branibora su zwjetša pěskojte a lědma płódne.

Branibor je wobdaty wot wokrjesow Podstupim-Srjedźna marka (na sewjeru, wuchodźe
a juhu) a Habolski kraj (na sewjerozapadźe).

Najstarše naspomnjenje mjena Branibor nadeńdźe so w załoženskim wopismje
Braniborskeho biskopstwa, hdźež je załoženje biskopskeho sydła w civitate
Brendanburg wopisane. Tute wopismo pochadźa najskerje z lěta 948. W chronikach
jewi so mjeno k prěnjemu razej nimale 20 lět po tym, a to w zwizku ze
zdobywanjom hroda Brennaburg přez Němcow. Pochad mjena njeje jasny, móžnosći
stej mjez druhim wotwodźenje wot słowjanskeho słowa bran (bahno) abo wot
germanskeho branda (woheń). Dalša móžnosć je wotwodźenka wot (hypotetiskeho)
indogermanskeho rěčneho mjena brendh za so wužórlacu wodu. Serbske mjeno z
kóncowku -bor je sekundarna forma.

Wot 6. lětstotka zaćahnychu słowjanske kmjeny do nimale prózdnych teritorijow
mjez Wódru a Łobjom, hdźež běchu znajmjeńša hač do 5. lětstotka germanske kmjeny
žiwe, wot kotrychž pak nimale žane archeologiske powostanki nimamy. Na
dźensnišej Tachantskej kupje bě hłowny hród słowjanskich Habolanow, kotryž so w
lětomaj 928/929 přez Hendricha I. zdoby. W běhu słowjanskeho zběžka zdobychu
Habolenjo w lěće 983 swój hród wróćo.

Posledni słowjanski wjerch Přibisław měješe swoje sydło w hrodźe na Tachantskej
kupje. Po jeho smjerći 1150 přeńdźe kraj do wobsydstwa markhrabje Albrechta I.,
kotryž po krótkim zběžku pod nawodom wjercha Jaksa z Kopjenika hród zdoby a
braniborsku marku załoži.



https://hsb.wikipedia.org/wiki/Brandenburg

Braniborska (němsce Brandenburg, delnjoserbsce Bramborska, delnjoněmsce
Brannenborg) je zwjazkowy kraj na wuchodźe Němskeje. Stolica je Podstupim.

Braniborska mjezuje z Mecklenburgsko-Předpomorskej na sewjeru, z Pólskej při
Wódrje na wuchodźe, ze Sakskej na juhu, ze Saksko-Anhaltskej na zapadźe a z
Delnjeje Sakskej na sewjerozapadźe při rěce Łobjo.

Najwyša hora zwjazkoweho kraja je Kutschenberg (201 m), kotryž so blisko
sakskeje hranicy pola Wótranja nadeńdźe.

Braniborska bu w lěće 1991 jako kraj znowazałožena, po tym zo bě hižo raz wot
1945 do 1952 eksistowała. W lěće 1952 wotstronichu so pak kraje w Němskej
demokratiskej republice a město toho wutworichu so wobwody Podstupim, Frankobrod
nad Wódru a Choćebuz.

Braniborska je rozrjadowana do 420 gmejnow, mjez nimi 112 městow, z kotrychž su
města Branibor, Choćebuz, Frankobrod nad Wódru a Podstupim bjezwokrjesne.

W tuchwilnym braniborskim sejmje z cyłkownje 88 městnami je šěsć stronow
zastupjenych: SPD (30 městnow), CDU (21) Lěwica (17), AfD (10), Zwjazk 90/Zeleni
(6) a Braniborske zjednoćene byrgarske hibanja/Swobodni wolerjo (BVB/FW, 3
městnow). Jedyn zapósłanc je bjez frakcije. Poslednje wólby běchu 14. septembra
2014.

Wot nazymy 2014 tworitej SPD a Lěwica znowa koaliciju pod ministerskim
prezidentom Dietmar Woidke (SPD).



https://hsb.wikipedia.org/wiki/Br%C4%9B%C5%A1ka

Brěškowc(Prunus persica) je kerk abo štom ze swójby róžowych rostlinow
(Rosaceae). Jeho płód je brěšk, brěška.

Brěškowc je w lěću zeleny kerk abo štom, kotryž docpěje wysokosć wot 3 hač 10 m.

Měnjate, stołpikate łopjena su wótro rězane, šěroko-lancetojte, hładke, nahe,
nad srjedźišćom najšěrše a docpěja dołhosć wot 8 (6) hač do 15 cm.

Kćěje wot měrca hač do apryla. Róžojte abo čerwjeno wioletne kćenja so před abo
z łopjenami jewja. Wone docpěja přeměr wokoło 3 cm.

Blědoróžojte, swětłoróžojte, žołtočerwjene, žołte abo šarlachčerwjene póčkate
płody docpěja wulkosć wot 5 hač do 7 (wot 4 hač do 8) cm a wobsahuja poroznu,
hłuboko brózdźenu, lochko so wotdźělowacu póčku. Brěški su kosmate, mjeztym zo
nektariny su njekosmate. Eksistuja sorty ze žołtym a běłym płodowym mjasom.

Pochadźa originalnje z Chinskeje a je přišła přez Persiskeje do antikneje
Grjekskeje a Romskeje mócnarstwa a wottam k srjedźnej a zapadnej Europje.

Někotre sorty so jako płodowe štomy plahuja, mjeztym zo druhe sorty jako pyšne
rostliny plahuja.



https://hsb.wikipedia.org/wiki/Bo%C5%82harski_alfabet

Bołharski alfabet (Азбука/Asbuka) so w bołharskej warianće kyriliskim pismje
pisa a wobsahuje 30 pismikow w sćěhowacym porjedźe:

W starych tekstach móžeja nimo toho pismiki Ѣ/ѣ (Jat; wurjekowanje regularnje
hdy po konteksće kaž е abo я; na př. голѣм ↔ голѣми) ale tež Ѫ/ѫ (Wulki Jus, nic
zaměnjować z kyriliskim pismikom Mały Jus: Ѧ/ѧ) wustupować. W dźensnišej
Bołharšćinje so tute stare znamješka pak wjace njewužiwaja; wone so za čas
ortografiskeje reformy 1945 wotstronichu.

Za małe pismiki so často tak mjenowane kursiwne formy tež w zrunanym pismje
wužiwa. Dokelž so tute wot (ruskich) standardnych formow zdźěla sylnje
rozeznawaja, kotrež so tež w najwjace leksikach pokaza, nastanja za wosoby bjez
znajomosćow słowjenskich rěčow (turisća atd.) často problemy při wučitanju na
př. wot dróhowych tafličkow. Tabelariski přehlad wo rozdźělach mjez kursiwnymi a
njekursiwnymi formami so namaka w nastawku wo kyriliskim pismje.

Palatalizacije wustupuja nic tak často kaž na př. w rušćinje. Sylne rozdźěle
mjez palatalizowanymi a njepalatalizowanymi wurjekowanjemi su jenož při małych
pismikami jasnje słyšomne, na př. při n a l:

Kaž w němčinje a w druhich słowjenskich rěčach eksistuje wuzwukowe stwjerdźenje.



https://hsb.wikipedia.org/wiki/Blu%C5%84

Bluń (němsce Bluno, 1938–45 Blunau) je srjedźołužiska wjes ze 456 wobydlerjemi w
samym sewjeru Budyskeho wokrjesa, kotraž słuša wot lěta 1995 ke gmejnje
Halštrowska Hola.

Holanska wjes Bluń leži w lědma hórkatej nižinje w samym sewjeru Hornjeje
Łužicy, wšak wotpowěduje sewjerna mjeza wjesnych honow zdobom hranicy k Delnjej
Łužicy a Braniborskej. Łužiska wuhroda, přirodna hranica mjez Łužicomaj, běži
sewjernje wsy w zapado-wuchodnym směrje. W južnej połojcy Blunjanskeho
teritorija, w 20. lětstotka za brunicowu jamu Sprjewiny doł wotbagrowanej, so
dźensa wulkej jězoraj namakataj, a to Južny Blunjanski jězor w zapadźe a
Zabrodski jězor we wuchodźe. Bjezposrědnje za braniborskej hranicu započnje so
wudobywanišćo jamy Wjelcej-juh.

Susodne wsy su Zabrod we wuchodźe, Bjezdowy za Blunjanskim jězorom w juhozapadźe
a Prožym na braniborskej stronje w sewjerozapadźe. Něhdy tři kilometry sewjernje
Blunja ležaca industrijowa gmejna Gozdź bu w lěće 2006 w zwisku z rozšěrjenjom
jamy Wjelcej-juh rozpušćena.

Wjes naspomni so k prěnjemu razej w lěće 1401 jako Blunde. Prěnjotnje steješe
drje na druhim městnje, na čož pokaza stare ležownostne mjeno Stara Wjas při
zahonskej hranicy mjez Blunjom a Zabrodom.

Hač do lěta 1995 běše Bluń samostatna gmejna, potom zjednoći so z Ptačecami,
Lejnom, Bjezdowami, Narćom, Nowej Łuku, Zabrodom a Židźinom do noweje
wulkogmejny Halštrowska hola.

Po Mukowej statistice měješe Bluń we 1880tych lětach 488 wobydlerjow, mjez nimi
481 Serbow (99 %) a jenož sydmjo Němcy. Arnošt Černik zwěsći 1956 serbskorěčny
podźěl wobydlerstwa wot hišće 71,3 %.

W lěće 1956 nošeše wot cyłkownje 314 Blunjanskich žonow hišće 132 serbsku
narodnu drastu po Wojerowskim wašnju. Z nich bě 13 niže 24 lět, najmłódša
nošerka měješe 20 lět.

Přez Bluń wjedźe wot časa swojeho zapołoženja dla pokročowaceje brunicoweje jamy
zwjazkowa dróha 156 (Rań–Běła Woda). Wjesne dróhi do susodnych Bjezdowow,
Židźinoho a na Hory kaž tež železniska čara z Wojerec do Nowych Wikow su so
runje tak přez brunicowe jamy zhubili.



https://hsb.wikipedia.org/wiki/Bitwa_pola_Budy%C5%A1ina

Bitwa pola Budyšina, kotraž so při Triumfowych wrotach w Parisu tež jako
bataille de Wurschen mjenuje, wotmě so 20. do 21. meje 1813 blisko Budyšina w
zwisku wuswobodźenskich wójnow přećiwo napoleonskej Francoskej.

Napoleon je w bitwje pola Großgörschena (Lützen) zwjazkarjow Rusku a Prusku
zbił. Mjeztym zo so zwjazkarjo do wuchoda wróćo ćahnychu, Napoleonowe wójska
zwjazkarjow blisko Budyšina znowa nadpadnychu. Hačrunjež Francozojo jenož
krajinu zdobychu, so bitwa jako dobyće Napoleona hódnoći.

W času bitwy přebywachu tři monarchojo wójnskich přećiwnikow w Hornjej Łužicy.
Wokoło Budyšina koncentrowachu so wokoło 250.000 wojakow a něhdźe 30.000 konjow.
W bitwje wojowachu zdźěla Němcy přećiwo sebi – někotre staty Porynskeho zwjazka
(Württembergska, Badenska, Hessenska, Bayerska a Sakska) na francoskej a Pruska
na zwjazkarskej stronje.

Zwjazkarjo so po bitwje pola Großgörschena (2. meje) na wuchodny brjóh Łobja
wróćo ćahnychu. Napoleon pósła maršala Neya přez Torhow, zo by přećiwo Berlinej
postupił. Mjez tym generalaj Lauriston a Reynier Prusow a Napoleon sam Rusow
nadběhowachu. Tuchwilu běštaj generalny pólny maršal a wójnski minister Ruskeje
Barclay de Tolly a pruski generalny leutnant von Kleist z wójskomaj k
zwjazkarskemu wójsku dóšli, kotrež nětko něhdźe 95.000 wojakow ličeše. Napoleon
přikaza maršalej Neyej puć do Berlina přetorhnyć a přez Wojerecy přećiwo prawemu
bokej zwjazkarjow wojować. Po tym zo pósła diwiziju Peri k zjednoćenju z Neyom,
so wón 18. meje sam z Drježdźan wójsku přidruži. Zwjazkarjo wotpósłachu Barclaya
ze swojimi čerstwymi jednotkami, rusku grenaděrowu diwiziju a korps maršala
Yorcka, zo bychu zjednoćenju Neya a Napoleona zadźěłali. Z wulkeho dźěla zniči
drje Barclay diwiziju Peri, Yorck trjechi pak pola Wysokeje na přesahowacu móc
Lauristona, tak zo wobaj k stejnišću Budyšin wróćo spěchaštaj. Na wuchodnym
brjohu Sprjewje zabrachu zwjazkarjo hłownu poziciju, hdźež Barclay prawe křidło,
Gortschakow lěwe křidło a Blücher zhromadnje z Yorckom centrum wobsadźichu.
Wulkowjerch Konstantin z jeho gardu zestaji so k rezerwje. Na předwječoru bitwy
posudźi Napoleon bitwišćo z třoch wuhladnišćow pola Smochćic, Słoneje Boršće a
Małeho Wjelkowa.

Rano, dnja 20. meje 1813 so bitwa započina. 85.000 zwjazkarjow stejachu 163.000
wojakam na francoskej stronje napřećo. Po překročenju wyše a pola Budyšina da
Napoleon swoje korps připochodować – Oudinot při prawym křidle, potom Macdonald,
Marmont, Bertrand a jako rezerwu gardy pod Mortierom a kawalerijowej korpsaj.
Nadběhi Oudinota na wyšiny wokoło Bukec zwrěšća, w centrumje zdobychu so
Sprjewja a na lěwym křidle zabra předwójsko Neya přechod pola Klukša bjez toho,
zo so Sprjewja překroči. Napoleona měješe nětko swój hłowny kwartěr w Budyšinje
a monarchojo zwjazkarjow we Worcynje.

Hłowna bitwa wotmě so 21. meje. Znowa nadběhowaše Oudinot pod wulkimi stratami
wyšiny při čimž jemu kejžor podpěru wotpokaza, dokelž dyrbjachu tři korpsy Neya
rozsud na lěwym křidle docpěć. Hač do toho so w centrumje jenož artilerijowa
wójna wjedźeše. Hdyž Ney k bitwišću dóńdźe nadběhowaše hnydom Barclaya na prawym
křidle a zdoby Přiwćicy a wyšiny wokoło Hliny. Na to da Napoleon Krakečanske
wyšiny w centrumje, kotrež tworjachu jadro stejišća Blüchera, nadběhować – po
surowej bitwje je zdoby. Ney wohrožeše prawe křidło do tajkeje měry, zo so
zwjazkarjo k wotchadej nuzowachu.

W šleskim Poischwitzu so 4. juniju 1813 nachwilny měr wujedna. Napoleon sebi
pozdźišo wumjetowaše, zo ležeše w tym rozsudny zmylk, dokelž zwjazkarjo zaso k
mocam přińdźechu a so dale posylnichu. Naposledk podleži pola Lipska w Bitwje
narodow wot 16.–19. oktobra 1813.



https://hsb.wikipedia.org/wiki/Banjowcowe_rostliny

Najbliže přiwuzne swójby banjowcowych rostlinow znutřka porjada Cucurbitales su
begonijowe rostliny (Begoniaceae), Scheinhanfgewächse (Datiscaceae) a
Tetramelaceae. Tradicionelna systematika banjowcowych rostlinow bazuje w prěnim
rjedźe na přiznamjenjach androeceuma, gynoeceuma, wobwitkow, ze srjedźišća 20.
lětstotka tež na próškowej strukturje a natwarje symjenoweje skorpizny. Jedna
najnowšich klasifikacijow swójby je ta wot C. Jeffrey 2005. Sćěhowaca zestawa je
z Kocyan et al. 2007 přiwzata, kotrež su system wot Jeffrey přez nowe rody
rozšěrili, tak zo swójba 126 rodow wobsahuje. Změny porno Kocyan et al. su
markěrowane:

Tuta na morfologiskich přiznamjenjach bazowane rjadowanje je móhł wot Kocyan et
al. 2007 w fylogenetiskim přepytowanju, kotrež 123 wot 130 rodow wobsahowaše,
hač na tribusoweho runiny zwjetša wobkrućić, subtribusy su wězo kumštne
poddźělenja. Z dźěła wot Kocyan et al. so móže sćěhowacy, na tribusy zjednorjeny
kladogramm wotwodźeny, při čimž žołmojte linije tribusy pokazuja, kotrež su
parafyletiske im Hinblick na druhe hałuzy samsneho klada:

Pod wot Jeffrey 2005 připóznatymi tribusami je Jollifeae we wysokej měrje
polyfyletiski. Rody Jollifeae tworja skupina na bazy Cucurbitoideae. Znutřka
tuteje skupiny su někotre rody druhich tribusow zarjadowane (Cogniauxia wot
Benincaseae, Ampelosicyos a Tricyclandra wot Trichosantheae). Wostatne
Trichosantheae tworja skupinu na bazy Sicyeae. Někotre rody su po wuslědkach wot
Kocyan et al. para- abo polyfyletiske.



https://hsb.wikipedia.org/wiki/Bahnowy_%C5%82uknad%C5%BA

Bahnowy łuknadź (Caltha palustris) je rostlina ze swójby maslenkowych rostlinow
(Ranunculaceae). Dalše serbske mjena su łokoćina, błótuch a libjaca kwětka.

Łuknadź je trajne zelo, kotrež docpěwa wysokosć wot 50 cm (wot 15 hač 30 cm).
Rostlina je słabje jědojta.

Stołpik je nižoležacy hač do wobłukaće postupowace abo zrunane, nahi a dudławy.
W hornim dźělu stołpiki su rozhałuzkowane.

Łopjena su schódne, wutrobojte, kruhojty abo jěrchenkojte a ćmowozelene. Spódnje
łopjena su dołhostołpikate, docpěwaja šěrokosć wot 15 cm, su prědku tupe, na
kromje karbikojte abo zubate. Hornje łopjena su sedźace.

Wón kćěje wot měrca hač do junija. Kćenja su čworkožołte, docpěwa šěrokosć wot
2,5 hač 5 cm, sedźa na kóncach bóčnych hałuzow a nimaja keluch, ale maja wjele
próškowych łopješkow. Wona maja 5 šěroko-owalnych, tučnje błyšćacych kćenjowych
łopjenow.

Kćenja buchu wot insektow wopróšene, při čimž wone přez sylnu žołtu barbu, ale
tež přez UV-reflektowace brěčkowe znamješka namakaja puć k nektarej.

Bahnowy łuknadź je w Europje, w Alpach we wysokosćach wot hač do 2400 m,
sewjernej Aziji a Americe rozšěrjeny.



https://hsb.wikipedia.org/wiki/B%C5%82%C3%B3tuch

Bahnowy łuknadź (Caltha palustris) je rostlina ze swójby maslenkowych rostlinow
(Ranunculaceae). Dalše serbske mjena su łokoćina, błótuch a libjaca kwětka.

Łuknadź je trajne zelo, kotrež docpěwa wysokosć wot 50 cm (wot 15 hač 30 cm).
Rostlina je słabje jědojta.

Stołpik je nižoležacy hač do wobłukaće postupowace abo zrunane, nahi a dudławy.
W hornim dźělu stołpiki su rozhałuzkowane.

Łopjena su schódne, wutrobojte, kruhojty abo jěrchenkojte a ćmowozelene. Spódnje
łopjena su dołhostołpikate, docpěwaja šěrokosć wot 15 cm, su prědku tupe, na
kromje karbikojte abo zubate. Hornje łopjena su sedźace.

Wón kćěje wot měrca hač do junija. Kćenja su čworkožołte, docpěwa šěrokosć wot
2,5 hač 5 cm, sedźa na kóncach bóčnych hałuzow a nimaja keluch, ale maja wjele
próškowych łopješkow. Wona maja 5 šěroko-owalnych, tučnje błyšćacych kćenjowych
łopjenow.

Kćenja buchu wot insektow wopróšene, při čimž wone přez sylnu žołtu barbu, ale
tež přez UV-reflektowace brěčkowe znamješka namakaja puć k nektarej.

Bahnowy łuknadź je w Europje, w Alpach we wysokosćach wot hač do 2400 m,
sewjernej Aziji a Americe rozšěrjeny.



https://hsb.wikipedia.org/wiki/B%C4%9Bl%C5%A1ecy

Bělšecy (němsce Ebendörfel) su hornjołužiska wjes z 234 wobydlerjemi w juhu
Budyskeho wokrjesa, kotraž słuša wot lěta 1950 k Budestečanskej gmejnje.

Wjes leži štyri kilometry južnje Budyšina na sewjerozapadnej skłoninje Lubina
při zwjazkowej dróze 96, wjedźacej z wokrjesneho města do Žitawskeho směra. W
staršej delnjej wsy namaka so křižowanišćo krajneje dróhi z pućom, kiž wjedźe
přez Lubjenc do Rachlowskeje doliny pod Čornobohom. Młódša hornja wjes nasta
hakle po lěće 1900, leži něhdźe 30 metrow wyše a je ze susodnym Rašowom
zwjazana.

We wokolinje Bělšec wužórlitej so Bobolčanska a Třělanska woda, přitokaj
Albrechtowki.

Słowjanska wjeska naspomni so k prěnjemu razej w lěće 1365 jako Belczewicz,
Belcschewicz. Němska mjenowa forma zjewi so hakle w lěće 1732 jako Ebendörffel.
Hišće hač do kónca 19. lětstotka bě w oficielnych kartach alternatiwne mjeno
Belschwitz zapisane. Tute pochadźa wot staroserbskeho muskeho mjena Běliš („tón
běły“).

We 1880tych lětach mějachu Bělšecy po Mukowej statistice 226 wobydlerjow, z nich
210 Serbow (93 %) a 16 Němcow.

Wot časa reformacije je wjetšina Bělšečanow ewangelska, bě pak dla ležownostneho
knjejstwa dołho nuzowana, so w Budyskej Serbskej cyrkwi křćić a wěrować dać.
Přisłušne pohrjebnišćo bě katolski kěrchow w Mnišoncu. W lěće 1925 bě mjez 368
wobydlerjemi 319 ewangelskich (86,7 %) a 49 katolskich. Ewangelscy wěriwi
přisłušeja znajmjeńša wot spočatka 17. lětstotka k Budestečanskej wosadźe,
katolscy chodźa ze starodawna do Budyskeju cyrkwjow.

Wyše Bělšec při puću na Lubin steji wojerski pomnik z granodiorita wot Pichowa z
dwurěčnymi němsko-serbskimi napisami, wěnowany padnjenym prěnjeje swětoweje
wójny. We wsy samej nadeńdźemy při Hłownej dróze derje zdźeržanu tykowanu chěžu
ze stołom. Na w zašłosći tule knježacu ekumenu pokazujetej katolski modlerski
stołp wot 1865 a ewangelski Lutherowy kamjeń wot 1883.



https://hsb.wikipedia.org/wiki/B%C4%9B%C5%82y_korje%C5%84

Jednokwětna kokorička (Polygonatum odoratum) je rostlina ze swójby całtkowych
rostlinow (Convallariaceae) kotraž je nětko dźěl podswójby ruskusowych rostlinow
(Nolinoideae) znutřka swójby hromakowych rostlinow (Asparagaceae). Dalše serbske
mjeno je běły korjeń.

Měnjate łopjena docpěwaja dołhosć wot 3 hač 14 cm a su šěroko-eliptiske, na
delnim boku šěrozelene.

Kćěje wot meje hač junija. Wonjace, wisace kćenja docpěwaja šěrokosć wot 5 hač 7
mm a steja po jednym abo po dwěmaj. Šěsć kćenjowych łopješkow je k rołce
zrosćene a běłe a na swobodnych kónčnych zelenojte a nahe. Jich rołka docpěwa
dołhosć wot 12 hač 30 mm, při čimž je w srjedźišću tróšku brjuchata.

Synonymy wot Polygonatum odoratum (Mill.) Druce su: Convallaria odorata Mill.,
C. polygonatum L., Polygonatum hondoense Nakai ex Koidzumi, P. japonicum
C.Morren & Decaisne, P. langyaense D.C.Zhang & J.Z.Shao, P. maximowiczii
F.Schmidt, P. odoratum f. ovalifolium Y.C.Chu et al., P. officinale Allioni, P.
officinale var. papillosum Franchet, P. planifilum Kitagawa & Hir. Takahashi, P.
quelpaertense Ohwi, P. simizui Kitagawa, P. thunbergii C.Morren & Decaisne, P.
vulgare Desf..



https://hsb.wikipedia.org/wiki/B%C4%9B%C5%82y_janu%C5%A1kowc

Čerwjeny januškowc abo běły januškowc (Ribes rubrum) je kerk ze swójby
kosmačkowych rostlinow.

Dalše serbske mjena su pyrička, čerwjeny janski jahodowc. Jeho płód je janowka,
čerwjena janska jahodka a swjatojanske jahodki.

Čerwjeny januškowc je zrunany, kerčinaty, w lěće zeleny nanophanerophyt bjez
kałačow, kotryž wysokosć wot 1 hač do 2 metrow docpěje. Młode wurostki su lochko
kosmate a ze žałzami wobsadźene. Skora staršich hałuzow je čerwjeno-bruna hač
šěro-čorna. Pupki su jejoformowe a maja čumpate pupkowe šupizny.

Měnjate lišćowe łopjena su po wobrysy kulojte, dołho stołpikate, 4 hač 10
centimetrow dołhe a hač do 7 (8) centimetrow šěroke. Wone su tři- hač pjećlapate
a na spódku wutrobojte abo přikušene. Łopjenowe lapy su tupe a na kromje zhruba
rězane. Łopjenowy delni bok je w młodosći krótko-móškaće kosmaty, pozdźišo nahi.
Łopjenowy stołpik je něhdźe tak dołhi kaž łopjeno a runje tak čistozeleny.

Kćěje wot apryla hač meje. Kćenja su dwusplažne, nazeleń žołte abo tež
čerwjenojte barbjene a po štyrich hač wosmych w na spočatku zrunanych, pozdźišo
jako wobłuk dele wisacych kićach rjadowane. Keluchowy bónčk je kołoformowje
rozšěrjeny. W jeho nutřkownym je pjećróžkata, wuhorbjena rynka. Keluškowe
łopješka su hołe, zelenkojte abo nabruń čerwjene barbjene, zdźěla čerwjenje
dypkate, łopatkowe a někak dwójce tak dołhe kaž žołtojte krónowe łopješka.
Próšnikowe połojcy su přez podlěšenu prochowu nitku dźělene a lochko rozpěrane.

Jahody maja přeměr wot 6 hač 7 milimetrow, su kulojte, čerwjene abo běłe, druhdy
tež róžojte, transparentne a wobsahuje mnoholičbne symjenja. Płód je jědźny,
brěčkaty a ma aromatiski, kisałkojty słód. Wone wot junija dozrawja.

Zrałe płody čerwjeneho januškowca so za wujuškowanje a přihotowanje marmelady a
pudinga wužiwaja abo syrje jědźa.



https://hsb.wikipedia.org/wiki/B%C4%9B%C5%82a_Hora_(W%C3%B3spork)

Běła Hora (němsce Belgern) je hornjołužiska wjeska ze 74 wobydlerjemi we
wuchodźe Budyskeho wokrjesa, kotraž słuša z lěta 1994 k městu Wóspork.

Leži we łučinje Kotołki a Lubaty na lěwym boku rěčki něhdźe dźesać kilometrow
wuchodnje Budyšina a šěsć kilometrow zapadnje Wósporka. Při zapadnej kromje
wjeski namaka so na přirodnej hórce stare serbske hrodźišćo Běła Hora, po
kotrymž bu najskerje pozdźišo załožene městačko Wóspork (němsce Weißenberg)
pomjenowane a ke kotremuž słušeše tež stražnicu za wikowansku dróhu Via regia.
Susodnej wsy stej Worcyn na juhowuchodźe a k Malešanskej gmejnje słušace Skanecy
w sewjerozapadźe. Na juhu Běłeje Hory namaka so wulki Běłohórski hat. Hišće
spočatk 19. lětstotka běchu tež w nižinje wuchodnje Běłeje Hory wjacore haty.

Wjes naspomni so prěni raz w lěće 1360 jako Belligern a słušeše prěnjotnje
najskerje k Budyšinskej wosadźe, ze 16. lětstotka pak k Hrodźišćanskej. Runje
tak ze 16. lětstotka ma Běła Hora swójske ryćerkubło. Barokny knježi dom je so w
19. lětstotku wottorhał. W samsnym lětstotku je so tež prěnja šula we wsy
natwariła.

Po Mukowej statistice měješe Běła Hora we 1880tych lětach 122 wobydlerjow, mjez
nimi 112 Serbow (92 %) a 10 Němcow. W lěće 1925 rěčeše po hamtskej statistice
hišće 96 wot 111 wobydlerjow serbsce.



https://hsb.wikipedia.org/wiki/B%C4%9B%C5%82a_G%C3%B3ra

Běła Hora (němsce Byhleguhre) je wjes w braniborskim wokrjesu Dubja-Błóta. Leži
wosrjedź Błótow. K wjesce słušeja hišće wjesne dźěle Nowa Běła Hora
(Neubyhleguhre), Mühlendorf a Kaupen. W bliskosći leži něhdźe 100 ha. wulki Běły
Horowy jězor, kotryž so za plahowanje karpow wužiwa.

Mjeno wjeski wopisa běłu, swětło-swěćatu horu. Sydlišćo so w 13. lětstotku w
Mjazeborowej chronice přispomni. Po powědkach ležeše sydlišćo prjedy na
pěskowych nawěwach dźensnišeje Welcyceje (wuchodnje dźensnišeho sydlišća).
Markhrabja Gero měješe tam najskerje spočatk 10. lětstotka lóštny hród, něhdźe
na tym městnje, hdźež dźensa hajnkownja steji.

Běła Hora słušeše k stawnemu knjejstwu Tšupc (Straupitz), kotrež w lěće 1770
sydlišća Nowa Běła Hora a Mühlendorf załožić da. Tute wuwichu so k samostatnym
gmejnam a buchu 1937 do Běłeje Hory zagmejnowane.

Po Mukowej statistice z lětow 1884/85 rěčachu tehdy 450 wot cyłkownje 850
wobydlerjow delnjoserbsce (53 %). Arnošt Černik zwěsći w lěće 1956 jenož hišće
snadny serbskorěčny podźěl wobydlerstwa wot 6,8 %.



https://hsb.wikipedia.org/wiki/Assembler

Jako assembler so w informatice specielny přełožowar woznamjeni, kotryž jednu
mašino-orientowacu assemblerowu rěč do za mašiny (na př. ličaki) zrozumliweho
objektoweho koda (tež mašinoweho koda) přełoži. Často so wuraz assembler tež
jako skrótšenka abo synonym k assemblerowej rěči wužiwa.

Wšelake procesor-architektury maja často dospołnje wšelake assemblerowe a
mašinowe rěče, tak zo je za kóždu architekturu wotpowědny assembler trěbny.
Porno kompilatorami za wyše programěrowanske rěče, kotrež mašino-njewotwisnu,
často standardizowanu rěč, kaž na př. C abo PASCAL přełoža, su assemblery přeco
specifisce za jedyn abo wjacore procesorowe typy postajene.

Za x-86-procesorowu swójbu a dalše kompatiblne procesory (na př. Intel Pentium
abo AMD Athlon) su Microsoft Macro Assembler (MASM), Borland Turbo Assembler
(TASM) a pod LGPL k dispoziciji stejacy Netwide Assembler (NASM) jara
rozšěrjene. K tomu dawaja hišće wjele dalše assemblery za wšelake procesorowe
typy, kaž na př. Flat Assembler (FASM), GNU Assembler (GAS), High Level
Assembler firmy IBM, Assembler-F, Tachyon Legacy Assembler a hišće wjele dalše.



https://hsb.wikipedia.org/wiki/Arno%C5%A1t_Bart-Br%C4%9Bzyn%C4%8Danski

Arnošt Bart (tež Arnošt Bart-Brězynčanski, němsce Ernst August Barth; * 29.
awgusta 1870 w Lětonju pola Kubšic, † 15. februara 1956 w Brězynce pola Delnjeje
Hórki) bě serbski politikar a narodny prócowar. Wón słušeše w lěće 1912 k
sobuzałožerjam Domowiny a bě jeje prěni předsyda hač do lěta 1927.

Bart pochadźa ze serbskeje małoburskeje swójby. Mjez 1885 a 1888 wuknješe na
wikowanskej šuli w Budyšinje. Po tym pućowaše přez Europu a wopytowaše mjez
druhim Francosku, Rusku a Rakusko-Wuhersku. Po puću wuknješe młody Bart zahoriće
francosce, rusce a čěsce.

Po nawróćenju do Łužicy zastupi 1890 do Maćicy Serbskeje. W lěće 1911 bu do
poslednjeho krajneho sejma kralestwa Sakskeje woleny, hdźež so jako
bjezfrakcijny zapósłanc wosebje za kulturne a socialne zajimy serbskeje wjesneje
ludnosće zasadźowaše. Chcyše předewšěm serbskich małych a srjedźnych ratarjow
spěchować.

W lěće 1912 bě Arnošt Bart sobuzałožer serbskeho třěšneho zwjazka, kotryž chcyše
jako prěni předsyda k sylnemu zastupnistwu serbskeho ludu wuwić. Tomu zadźěwaše
wudyrjenje prěnjeje swětoweje wójny.

Po nowemberskej rewoluciji w Sakskej słušeše Bart w hodowniku 1918 k załožerjam
Serbskeho narodneho wuběrka, kotryž chcyše wjace samopostajenja a kulturnu
awtonomiju za Serbow. Dołho bě njejasne, hač chcychu čłonojo wuběrka serbsku
awtonomiju w ramiku Němskeho mócnarstwa abo přizamknjenje Łužicy k nowozałoženej
Čěskosłowakskej. Hišće 1918 jednaše Bart ze sakskim knježerstwom w Drježdźanach
wo prawach Serbow; runočasnje pak nawjaza kontakty k čěskosłowakskemu
knježerstwu, wot kotrehož podpěru za serbske zajimy wočakowaše. W serbskej
ludnosći samej namakachu wšak jenož mało zrozumjenja za swoje politiske zaměry.

W januarje 1919 pućowaše Bart přez Prahu k Pariskej měrowej konferency, hdźež
chcyše čěskosłowaksku delegaciju wot toho přeswědčić, zo bychu tež w mjenje
Serbow jednali. Wosta hač do započatka apryla w Praze, bjez wuspěcha. Wróćiwši
so do Němskeje, bu dla „přeradniskich počinanjow“ zajaty a 1920 wot Lipšćanskeho
mócnarstwoweho sudnistwa k třom lětam jatby na twjerdźiznje wotsudźeny, wot
kotrychž połojcu wotpokući.

Po pušćenju z jatby angažowaše so Bart w Serbskej ludowej stronje. 1933 bu wot
nacijow krótkodobne zajaty a 1935 z łužiskeje domizny wuhnaty. W lětomaj 1944 a
1945 sedźeše w jatbje Gestapo.

Po Druhej swětowej wójnje wobdźěli so při nowotwarje serbskich institucijow.
Jako konserwatiwny wšak w nowym socialistiskim systemje hižo žanu politisku rolu
njehraješe.



https://hsb.wikipedia.org/wiki/Amygdaleae

Prunus je ród ze swójby róžowych rostlinow (Rosaceae). K rodej słuša štomy z
jědźnymi póčkatymi płodami, kaž na př. wišnja, slowka, aprikoza, brěška,
nektarina, mandla, ale tež dla jich kćenjow plahowane pyšne drjewa.

Płody přeco su mjasne z twjerdej póčku, kotraž zdźěla wulke mnóstwo amygdalina
wobsahuje.

Prunus bu prjedy jako jenički ród podswójby (Amygdaloideae) wobhladany. Dla
molekulargenetiskich přepytowanjow so ród pak dźensa jako tribus Amygdaleae do
podswójby Spiraeoideae staji.[Žórło 1]

Eksistuja rozdźělne systematiki za ród. Zdźěla bu družiny do wjacerych rodow
rozdźělene, to so pak přez molekulargenetiske dźěła njepodpěruje. Padus,
Padellus, Cerasus, Amygdalus, Persica, Armeniaca a Laurocerasus su potajkim wšě
do Prunus integrowane a płaća jenož wjace jako synonymy. Klasiske podrjadowanje
do pjeć podrodow so přez molekulargenetiske přepytowanja jenož zdźěla podpěruje,
faluje pak klasifikacija, kotraž jenož monofyletiske taksa listuje.[Žórło 2]



https://hsb.wikipedia.org/wiki/Althaea_officinalis

Lěkarska popla (Althaéa officinalis) je rostlina ze swójby šlězowych rostlinow,
z roda poplow.

Botaniske mjeno „althaea“ wotwodźuje so wot grjekskeho słowa „άλδανω“.
Woznjamjenja telko kaž hojić. Słowo malwa pochadźa wot grjekskeho słowa
„μαλαχς“, kotrež mjechki a změrowacy woznjamjenja.

Delnje łopjena su wutrobojte a kónčkojte. Cyle horjeka wustupuja často
njedźělene łopjena.

Lěkarska popla kćěje wot julija hač do septembra. Kćenja su swětłoróžojte abo
(zrědka) běłe, steja w łopjenowych rozporach a docpěja šěrokosć wot 3 hač 5 cm.
Zwonkowne 7–9 keluškowych łopješkow su lancetojte, krótše hač jejkojte, wótre
keluškowe łopjena.

Rozšěrjenje saha na zapadźe hač do Iberiskeje połkupy, na juhu hač do Srjedźneho
morja, na wuchodźe hač do Sibirskeje a Altaja a na sewjerje hač do južneje
Skandinawiskeje. Do srjedźneje Europy bu tuta rostlina wot čłowjeka přinjesena
(Archeofyt).

W rostlinskim lěkowanstwje wužiwaja so koruški (łaćonsce Radix Althaeae) a
łopjenka (łaćonsce Folia Althaeae). Zběraja koruški wot oktobra do nowembra a
łopjenka wot meje do junija. Wužiwaja so drogi za zymnowodowy ekstrakt, za sirup
abo za čajowy wobstatk. Grjekojo a Romjenjo znajachu wuskutki lěkowanja tuteje
rostliny. Dioskurides, Theophrast, Galen a Plinius naspominaja rostlinu w
swojich spisach. W srjedźowěku běše powšitkownje z wašnjom tutu rostlinu
wužiwać.



https://hsb.wikipedia.org/wiki/Altenburg

Starohród (němsce Altenburg) je němske město na samym wuchodźe Durinskeje a
zarjadniske sydło wokrjesa Starohródski kraj. Je z něhdźe 33.000 wobydlerjemi
dźesate najwjetše město zwjazkoweho kraja a nadeńdźe so při južnej kromje
Lipšćanskeje nižiny njedaloko sakskeje a saksko-anhaltskeje hranicy we łučinje
Plesny. Nadregionalnje znate je město dla tule w lěće 1810 wunamakaneje hry
škot.

Najbliše wulkoměsta we wokolinje su Lipsk (40 km do sewjera), Kamjenica (40 km
do juhowuchoda) a Gera (30 km do juhozapada). Krajna stolica Jarobrod nadeńdźe
so něhdźe sto kilometrow do zapadneho směra.

Po rozpadźe Durinskeho mócnarstwa w 6. lětstotku zasydlachu so w Starohródskej
kónčinje z wuchoda pochadźacy Serbja, kiž natwarichu prěnje hrodźišćo na skale.
Kraj wuchodnje Solawy dóńdźe w lěće 928 zaso pod němsku kontrolu a město so 976
prěni raz naspomni, hdyž dari je kejžor Ota II. Žitčanskemu biskopstwu. Z tym je
Starohród jedne z najstaršich městow dźensnišeje wuchodneje Němskeje. Wot 12.
lětstotka bě Starohród z kejžorskej pfalcu. Połoženje při wažnej wikowanskej
dróze Via Imperii, kotraž wjedźeše z Italskeje hač k Baltiskemu morju,
přinošowaše k wuznamej města.

W lěće 1918 sta so prjedawša rezidenca wójwodstwa Saksko-Starohródskeje z
krajnej stolicu nowozałoženeho swobodneho stata Saksko-Starohródskeje, kiž
přistupi 1920 Durinskej.

Starohród leži při železniskej čarje Lipsk–Dwórc. Blisko města nadeńdźe so
lětanišćo Lipsk-Starohród, jedne z najstaršich němskich lětanišćow.



https://hsb.wikipedia.org/wiki/Alois_Andritzki

Alojs Andricki (němsce Alois Andricki, tež Aloys Andritzki; * 2. julija 1914 w
Radworju; † 3. februara 1943 w koncentraciskim lěhwje Dachau) bě serbski
katolski duchowny a martrar Mišnjanskeho biskopstwa. Wón běše wurazny přećiwnik
nacionalsocializma a zamorduje so w Dachauskim koncentraciskim lěhwje. Andricki
bu 2011 jako prěni Serb zbóžnoprajeny. Jeho wopomnjenski dźeń je 3. februar.

Alojs Andricki, syn wučerja Jana Andrickeho a Madleny (rodź. Cyžec) a bratrowc
Mikławša Andrickeho, narodźi so 1914 jako štwórte ze šěsć dźěći w Radworju. Třo
bratřa (Jan, Gerat a Alfons) studowachu tohorunja teologiju. Najmłódši bratr
Alfons, kotryž přisłušeše jezuitskemu rjadej, padny jako wojak w druhej swětowej
wójnje. Sotra Marta (1922–2016) bydleše hač do swojeje smjerće w ródnym
Radworju.

Andricki wopytowaše 1921 ludowu šulu w Radworju, hdźež běše jeho nan šulski
nawoda. Po štyrjoch lětach změni wón na Budysku Katolsku wyšu a natwarjacu šulu,
hdźež maturu z wuznamjenjenjom złoži. Wot 1934 do 1937 studowaše na
filozofisko-teologiskej akademiji w Paderbornje a zastupi po tym do měšniskeho
seminara w Smochćicach. Dnja 30. julija 1939 wuswjeći biskop Petrus Legge Alojsa
Andrickeho w Tachantskej cyrkwi w Budyšinje na měšnika. Swoju primicu woswjeći
wón 6. awgusta 1939 w domjacej wosadźe w Radworju.

Jako šuler běše Andricki sobustaw a mjez 1931 do 1933 starši gymnazialneho
towarstwa Włada. W Radworju wutwori so 1933, po tym zo sportowe zjednoćenstwo
Sokoł swoju dźěławosć zastaji „Radworska katolska hólčina“. Mjez 1933 a 1934
běše Alojs Andricki prěni nawoda hólčiny, kotraž měješe młodostnych nabožnje a
narodnostnje kubłać a sportowsce hromadźe zwjesć. Za čas swojeho studija wuzwoli
so wón 1936 na redaktora a staršeho serbskeho studentskeho časopisa Serbski
student.

W lěće 1939 nastupi Andricki kapłanstwo při Drježdźanskej Dwórskej cyrkwi, hdźež
wukonješe předewšěm nadawki dušepastyrja za młodostnych, prefekta Drježdźanskich
kapałnikow a prezesa Drježdźanskeje Kolpingoweje swójby. Swojeje sprawnosće,
wotpokazowaceho wustupowanja napřećo nacionalsocialistiskej ideologiji w
zjawnosći a serbskeho pochada dla, běše dušepastyr Andricki NSDAP a statnym
organam njepřijomny. Andricki a dalši kapłanojo předstaja z Drježdźanskej
młodźinu 5. januara 1941 Oberufersku hru wo Jězusowym narodźe („Oberuferer
Weihnachtsspiele“) w Drježdźanskej Dwórskej cyrkwi. Při dalšim předstajenju 12.
januara 1941 w Pěrnom kontroluje Gestapo hru, na čož sćěhowachu wótre
rozestajenja.

Wotpowědnje swojemu měšnistwu prócuje so kapłan Andricki, najebać njepřihódnych
wuměnjenjow za čas přebywanja w lěhwje, wo wědomje křesćanske zmyslenje a
žiwjenje. Hromadźe z druhimi duchownymi studowaše prawidłownje Swjate pismo a
wutwori z nimi liturgiski kruh. Andricki přizamknje so skupinje měšnikow
Schönstattskeho duchowneho hibanja a zezna załožerja hibanja Josefa Kentenicha,
kotryž so 13. měrca 1942 do Dachauskeho farskeho bloka zapokaza. W decembru 1942
wudyri hubjenych hygieniskich wuměnjenjow dla tyfus pola njedozežiwjenych w
lěhwje. Krótko po hodźoch lěta 1942 schori tež Alojs Andricki, přizjewi so pak
hakle 19. januara w rewěrje chorych. W tutym času ležeše hromadźe z Hermannom
Scheipersom w barace za chorych na brjušny tyfus. Próstwu wo spožčenju swjateho
woprawjenja na smjerć choremu Andrickemu wotpokaza hladar jatych a jeho na to z
injekciju zajědojći. Andricki zahiny w starobje 29 lět.

Zbóžnoprajenje Alojsa Andrickeho zahaji biskop Joachim Reinelt z informatiwnym
procesom 2. julija 1998 na putniskej Božej mši w Róžeńće. Po tym zo so proces na
płoninje biskopstwa 2001 zakónči, přepoda vatikanski postulator jurist Andrea
Ambrosi 6. meje 2003 w Drježdźanach biskopej poziciju wo martrarstwje, „Positio
super martyrium“. Dnja 10. decembra 2010 zdźěli kongregacija za zbóžno- a
swjatoprjenje w Romje, zo je proces zbóžnoprajenja wotzamknjeny. Hižo 5.
februara 2011 běchu so w swjedźenskim procesionje smjertne powostanki duchownych
Alojsa Andrickeho, Bernharda Wenscha a Aloysa Scholzy wot Stareho katolskeho
kěrchowa do Katedrale swjateje Trojicy (katolska Dwórska cyrkej) přenjesli,
hdźež so popjelnicy na martrarskim wołtarju namakaja. Swjatkownu póndźelu 13.
junija 2011 bu Alojs Andricki w pontifikalnej Božej mši, kotrejž slěduja wjace
hač 2000 wěriwych, před katedralu zbóžnoprajeny. Z tym je Andricki prěni zbóžny
Serb a zdobom prěni zbóžny rodźeny Saksa.

Na prěnjej Schadźowance po druhej swětowej wójnje, kotraž wotmě so jutry 1946 w
Radworju, počesćichu serbscy studenća swojeho něhdyšeho staršeho z wopomnjenskej
taflu při cyrkwi. Při Kukowskim hrodźišću připrawichu 1984 serbscy młodostni
křiž, kotrehož napismo złoži so na primicny wobraz Alojsa Andrickeho. Wot tutoho
časa je hrodźišćo zdobom zetkanišćo katolskeje młodźiny. W samsnym lěće připrawi
so tež při ródnym domje Andrickeho w Radworju koporowy relief grafikarja Wernera
Juzy jako wopomnjenska tafla. W zwisku z přihotowanjemi jeničkeho zjězda
katolikow w NDR, so w februaru 1987 w Drježdźanach dróha po Andrickim pomjenowa,
ale tež w Budyšinje a Radworju stej dróze po nim pomjenowanej. W Drježdźanskej
Katedrali swjateje Trojicy a wot lěta 1993 tež w Dachauskim muzeju stej tafli k
wopominanju Alojsa Andrickeho připrawjenej.

Radworska katolska pěstowarnja nosy mjeno „Dom Alojsa Andrickeho“ a w
delnjošleskim Rząsiny je zakładna šula wot lěta 2005 po Alojsu Andrickim
pomjenowana. K wopominanju Alojsa Andrickeho dari Radworska farska wosada zwón,
kotryž so 4. februara 1990 wuswjeći a jako šesty zwón na cyrkwinej wěži
připrawi. Dokelž měješe wona brach w materialu, so wona zwonkownje identisce
znowa złije. W Radworčanskej kapałce, hdźež namaka so tež Njeswačanska madona,
je wot lěta 2010 wokno z jeho podobiznu. Při wołtarju je popjeł třoch martrarjow
Alojsa Andrickeho, Bernharda Wenscha a Aloysa Scholzy zaměstnjeny, kotryž so ze
Stareho katolskeho kěrchowa w Drježdźanach wuwza. Lipšćanska Katolska studentska
wosada woli 2013 Alojsa Andrickeho jako patrona za nowu kapałku na tamnišej
Harkortowej dróze.

Zhromadnje z towarstwom „Münchner-Platz-Komitee e. V.“ wěnowaše Drježdźanska
załožba „Stiftung Sächsische Gedenkstätten zur Erinnerung an die Opfer
politischer Gewaltherrschaft“ wopomnjenski dźeń Spomnjenja woporow
nacionalsocializma 27. januara 1998 Alojsej Andrickemu a čěskej žurnalistce
Milenje Jesenskej.

W lěće 1967 wuda Marja Kubašec literarnu biografiju Alojs Andricki, w kotrejž
bój wojowarja, martrarja přećiwo fašizmej a wo dostojny přichod čłowjeka
skicuje. Kniha wuńdźe 1979 a 1999 w Ludowym nakładnistwje Domowina znowa.

We wuměłskej widejowej instalaciji Andricki. Wuznaće rozestaji so Sonja Toepfer
na eksperimentelne wašnje ze žiwjenjom Alojsa Andrickeho. Prapředstajenje filma,
kotryž so w nadawku biskopstwa Drježdźany-Mišno zdźěła běše 18. januara 2011 w
Drježdźanach.

Składnostnje stotych posmjertnych narodninow Alojsa Andrickeho předstajitaj
Budyske Němsko-Serbske ludowe dźiwadło a Serbski ludowy ansambl 12. apryla 2014
prapremjeru serbskeje hudźbneje dramy Chodźić po rukomaj Jěwy-Marje Čornakec a
Ulricha Pogody.



https://hsb.wikipedia.org/wiki/Alchemilla_vulgaris

Łučny šišmanc (Alchemilla vulgaris; syn.: Alchemilla acutiloba Opiz, Alchemilla
acutiloba var. stellata Poelt, Alchemilla acutangula Buser) je rostlina ze
swójby róžowych rostlinow. Dalše serbske ludowe mjena su łučne šwejški, swjateje
marcyne šórcuški a swjateje marcyne kožuški.

Łučny šišmanc je trajne zelo, kotrež docpěwa wysokosć mjezy 10 a 50 cm. Rostlina
přez škałoby na łopjenowych kromach wodu aktiwnje woteda.

Łopjena su kruhojte hač jěrchenkojte, 5-11-lapate a docpěja šěrokosć wot 2 hač
do 12 cm. Wone su na štwórći hač napoł zarězane. Jich kosmy su rozdźělne. Lapy
su połkruhojte hač třiróžkate. Łopjency maja 7-13 zubatych wotrězkow. Bazowe
łopjena łučneho šišmanca su kulojte, dołhostołpikate a jenož hač do połojcy
dźělene. Delnje łopjena docpěja wulkosć wot hač do 20 cm.

Wón kćěje wot meje hač do septembra (awgusta). Zelenožołte abo žołtozelene
kćenja su małe z wulkosću wot něhdźe 5 mm a steja w kónčnje stejacych,
kłubičkojtych pakićach abo čumpatych kłubičkach a maja 4 stameny. Krónowe
łopješka faluja. Keluškowe łopješka steja w dwěmaj rjadomaj, štyri znutřkowne a
štyri zwonkowne.

Łučny šišmanc je w Euraziji rozšěrjeny, ale faluje w perifernje ležacych
regionach Europy.



https://hsb.wikipedia.org/wiki/Agawowe_rostliny

Agawowe rostliny (Agavoideae) su podswójba znutřka hromakowych rostlinow
(Asparagaceae).

Podswójba Agavoideae ma nimale swětodaloke rozšěrjenje. Ćežišćo wšelakorosće na
družinach leži w neotropisu. Přirodny areale dosahnu wot juha USA, wo srjedźnej
Americe, hač do sewjerneje južneje Ameriki a Azije. Molekulargenetiske
přepytowanja su w zachodnych nimale dźesać lětach k tomu wodźili, zo su hranicy
swójbow znutřka roda hromakojtych rostlinow (Asparagales) so sylnje přesunyli.
Tak su agawowe rostliny dźensa jenož podswójba (Agavoideae) w swójbje
hromakowych rostlinow (Asparagaceae). Do toho bě samostatna swójba Agavaceae.
Rody buchu prjedy tež do Liliaceae Juss. zarjadowane. Swójba Agavaceae bu jako
Agavineae w lěcé 1829 wot Barthélemy Charles Joseph Dumortier w Analyse des
Familles de Plantes 57, 58 prěni raz wopisana. Typusowy ród je Agave L.. Wobjim
někotrych rodow bu dla nowowobdźěłanjow w zachodnych něhdźe dźesać lětach sylnje
změnjeny.

Eksistuje dźensa 18 rodow z wyše 600 družinami w podswójbje agawowych rostlinow
(Agavoideae):



https://hsb.wikipedia.org/wiki/20._l%C4%9Btstotk

20. lětstotk započa so dnja 1. januara 1901 a traješe hač do 31. decembra 2000.
Po dekreće kejžora Wylema II. swjećachu započatk noweho lětstotka w Němskej pak
hižo 1. januara 1900. 20. lětstotk słuša k dobje nowowěka.

Najwažnišej podawkaj lětstotka běštej Prěnja a Druha swětowa wójna z
holocaustom, zničenjom europskich Židow přez nacionalsocialistisku němsku
(1914–18 resp. 1939–45). Wot kónca druheje wójny hač do lěta 1990 steješe swět
pod wliwom tak mjenowaneje „Zymneje wójny“ mjez supermocomaj, Zjednoćenymi
statami a Sowjetskim zwjazkom, kotrejž reprezentowaštej dwaj systemaj –
kapitalizm a komunizm. Němska bu mjez 1949 a 1990 do dweju statow rozdźělena –
Zwjazkoweje republiki a Němskeje demokratiskeje republiki (NDR) – mjeztym zo
zhubichu tamne tradicionelne europske wulkomocy kaž Zjednoćene kralestwo a
Francoska dźeń a wjace mjezynarodneho wuznama a w běhu dekolonizacije tež swoje
kolonije w Africe a Aziji. Tam nastachu wjele nowych njewotwisnych statow (n.př.
Indiska, Pakistan, Algeriska, Kenija atd.). W srjedźnej Europje wobstejachu w
běhu 20. lětstotka wjacore mnohonarodnostne staty, kotrež so po 1990
rozpušćichu, zdźěla měrliwje (Sowjetski zwjazk, Čěskosłowakska), zdźěla krawje
(Juhosłowjanska).

Za Serbow bě 20. lětstotk dwustronski. Na jednym boku dóstachu po potłóčowanju a
zakazu rěče pod nacionalsocialistami w NDR k prěnjemu razej šulstwo, swójske
institucije, wědomostnaj institutaj, zjawnu dwurěčnosć a statne připóznaće, na
tamnym boku zhubichu so runje w srjedźnej Łužicy wjele serbskich wjeskow dla
wudobywanja brunicy a ličba serbskorěčnych spadny wot někak 150.000 kónc 19.
lětstotka na mjenje hač 40.000 w lěće 2000.



https://hsb.wikipedia.org/wiki/%C5%BDuricy

Žuricy (němsce Säuritz) su wjes w hornjołužiskim wokrjesu Budyšin, kotraž słuša
ke gmejnje Pančicy-Kukow. Maja 104 wobydlerjow.

Wjeska namaka so we wužłobinje zapadołužiskeje pahórčiny něhdźe štyri kilometry
juhowuchodnje Halštrowa. Na wjace hač 280 metrow wysokich kopcach zapadnje a
sewjerozapadnje Žuric namaka so granodiorit blisko pod zemju. Wjesne hona maja
přestrjeń wot 3 km².

Susodne wsy su Kašecy a Hłupońca w sewjerowuchodźe, Porchow w juhu a Jědlow w
sewjerozapadźe.

Wjes naspomni so k prěnjemu razej we wopismje klóštra Marijina hwězda z lěta
1357 jako Zuricz. Woznam wjesneho mjena je dotal njejasny. Za lěto 1476 je
knježe sydło zapisane, kiž so pak pozdźišo jenož hišće jako wudwor pomjenowaše.
Hač do 19. lětstotka dyrbjachu někotre burske statoki klóštrej dawki płaćić. W
17. lětstotku dóńdźe k njeměram, jako zwyši klóšter dawki. W lěće 1652
wotpokazachu Žuričenjo žadanje klóštra, přichodnje za njón předźeno přasć.

Po Mukowej statistice mějachu Žuricy we 1880tych lětach 157 wobydlerjow, mjez
nimi 86 Serbow (55 %) a 71 Němcow. Arnošt Černik zwěsći 1956 serbskorěčny podźěl
wobydlerstwa Žuričanskeje gmejny wot jenož hišće 38,2 %. Hač do dźensnišeho leži
wjeska při rěčnych mjezach serbšćiny.

W lěće 1925 bě mjez 164 wobydlerjemi 93 ewangelskich a 71 katolskich. Ewangelscy
wěriwi słušeja wot lěta 1875 k Porchowskej wosadźe (prjedy do Hodźija), katolscy
chodźa wot 1772 do Wotrowa.



https://hsb.wikipedia.org/wiki/%C5%A0tyri_Duby

Štyri Duby (němsce Viereichen) běchu holanska wjes w sewjeru Hornjeje Łužicy,
kotraž bu w lětach 1993–95 wopušćena a potom za Rychwałdsku brunicowu jamu
dewastěrowana. Wjes ležeše na dźensnišim gmejnskim teritoriju Rěčic.

Štyri Duby ležachu na prawym boku Běłeho Šepca wuchodnje Hamoršća na južnej
kromje Mužakowskeje hole a w bliskosći Hamorščanskich hatow.

Prěnje historiske naspomnjenje městna jako Vireichin pochadźa z lěta 1399.
Sydlerskostawiznisce běchu Štyri Duby kulowc při štyrjoch dubach. Wot 1494
słušeštej wjeska a wokolina k Mužakowskemu knjejstwu. Wot lěta 1770 chodźachu
Štyrjodubjanske dźěći do noweje Mochowčanskeje šule.

Po zarjadowanskej reformje wot 1952 słušachu Štyri Duby k Běłowodźanskim
wokrjesej w Choćebuskim wobwodźe. Hač do lěta 1992 běchu samostatna gmejna z
wjesnymi dźělemi Mochowc (wot 1. apryla 1938), Stary Lubolń a Hamoršć (wot 1.
januara 1973). Na gmejnskim teritoriju ležeše nimo toho sydlišćo Zamosty. W lěće
1986 bu teritorij Wunšowskeje gmejny formelnje zagmejnowany.

Po statistice Arnošta Muki mějachu Štyri Duby w 1880tych lětach 125 wobydlerjow,
wot kotrychž běchu 120 Serbow (96 %). Arnošt Černik zwěsći w lěće 1956 w gmejnje
Štyri Duby serbski podźěl wot jenož hišće 50 % wobydlerstwa.

Ewangelscy wobydlerjo Štyrjoch Dubow přisłušachu wot 1858 Rychwałdskej wosadźe,
dokelž wot lěta 1857 w Dubčanskej cyrkwi hižo žane serbske bože słužby
njedźeržachu. W Rychwałdźe wotmě so serbska mša tydźensce po němskej.



https://hsb.wikipedia.org/wiki/%C5%A0mergula

Kitkata wišnja (Prunus padus) je štom abo kerk ze swójby róžowych rostlinow
(Rosaceae).

Dalše ludowe mjena su: počepina, šmergula, smoržowe zelo, pórpoćina, purpoćizna,
pórčoplina, počaplina, počeplina, počipina, póćipina, póćipizna, počapla,
počepica, poćerpin, purpućina, purpoćina.

Kitkata wišnja je kerk abo štom, kotryž docpěwa wysokosć wot 3 hač do 12 (15) m.

Łopjena su jejkojte abo eliptiske a docpěwaja dołhosć wot 5 hač 10 cm (6-12 cm)
a su sćeńka zubate, na hornim boku tróšku zmoršćene. Jich stołpiki njesu 2
žałzy. Jich nazymske barbjenje často je oranžowe.

Kćěje wot apryla hač meje. Najprjedy zrunane, prózdnišo wisace kiće docpěwaja
dołhosć wot 15 hač 20 cm a wobsteja z 10 hač 25 wonjacych, maksimalnje 1,5 cm
šěrokich kćenjow. Běłe krónowe łopješka docpěwaja dołhosć wot 5 hač 10 mm.
Keluškowe łopješka njesu trodle a su žałzojte.

Kulowaty póčkaty płód nima zbytk kelucha, hórce słodźi a docpěwa wysokosć
hróšatka. Jich póčka je jamkojće brózdźena. Zrałe płody su čorne.

W Ruskej korbyplećerjo zhibujomne, oliwne abo čerwjenobrune hałuzy jako
plećenski material wužiwaja.



https://hsb.wikipedia.org/wiki/%C5%81upoj

Łupoj (němsce Luppa) je wjes z 205 wobydlerjemi we wuchodźe hornjołužiskeho
wokrjesa Budyšin. Słuša wot lěta 1994 ke gmejnje Radwor a leži 155 m nad mórskej
hładźinu na lěwym boku Łomšćanki w krajinje hornjołužiskeje hole a hatow. Hač do
lěta 1994 bě samostatna gmejna z Łupjanskej Dubrawku, Bukowku a Łomskom jako
wjesne dźěle.

Susodne wjeski su Łomsk na sewjerowuchodźe, Nowe Bronjo na juhu a Łupjanska
Dubrawka na sewjerozapadźe.

Prěnje historiske naspomnjenje jako Luppa je hakle z lěta 1563. Znajmjeńša ze
17. lětstotka bě wjes tež knježe sydło. Mjez lětomaj 1739 a 1954 měješe Łupoj
swójsku (serbsku) šulu.

W lěće 1884 měješe Łupoj po Mukowej statistice 143 wobydlerjow, z nich 131
Serbow (92 %). Arnošt Černik zwěsći 1956 serbski podźěl wobydlerstwa wot jenož
hišće 41,2 %.

Po ludličenju w lěće 2011 bydlachu we wsy 205 wobydlerjow w přerěznej starobje
wot 43,8 lět (Sakska: 46,4).

Do Łupojskeje ewangelskeje wosady – dźensa dźěl wosady Minakał-Łupoj – słušeja
ewangelscy wobydlerjo Łupoja, Bronja, Łupjanskeje Dubrawki a Radworja.



https://hsb.wikipedia.org/wiki/%C5%81u%C5%BEi%C4%8Denjo

Łužičenjo (delnjoserbsce: Łužycanarje (stare Łužycany), łaćonsce Lusitzi abo
Lusici, němsce: Lusizer, pólsce: Łużyczanie) běchu zapadosłowjanski kmjen w
Delnjej Łužicy.

Po sydlenskim hiatusu wot něhdźe 200 hač do 300 lět po daloko sahacym
wotpućowanju Germanow z tutoho regiona w 4./5. lětstotku dóńdźe drje wokoło 700
(dotal najstarši dendrodatum ze sćěny pod słowjanskim hrodźišćom z Lubnjowa) a w
sylnišej měrje we 8. lětstotku k wobsydlenju Delnjeje Łužicy přez słowjanske
skupiny.

Prěni raz buchu wone pod mjenom Lusitzi w Bayerskim geografje zesrjedź 9.
lětstotka naspomnjene. Wokoło lěta 870/880, najpozdźišo 890, započa so po nowych
dendrochronologiskich přepytowanjach w Delnjej Łužicy twarjenje hrodźišćow. Swój
wjeršk docpě tute wuwiće wokoło lěta 920, jako mějachu Łužičenjo něhdźe 30
hrodźišćow w kraju mjez Brěšću a Dubju w zapadźe a Nysu a Bobrom we wuchodźe.
Tute wuwiće bě bjezdwěla reakcija na přiběrace wohroženje přez wuchodofrankowske
mócnarstwo, kotrež wuwjercholi potom w znatej wójnskej wuprawje krala Hendricha
I. z lětow 928/29 přećiwo Habolanam, Dalemincam a Čecham a lěta 932 přećiwo
Łužičanam we Łužicy. Słowjanska elita bu přez markhrabju Gera w druhej połojcy
10. lětstotka do dalokeje měry wotstronjena. Mjezy lětomaj 1002 a 1031 běštej
Delnja a Hornja Łužica (něhdyši kmjenowy teritorij Milčanow) pod pólskej
wyšnosću.

Podawki 11. a prěnjeje połojcy 12. lětstotka wostanu njejasne. Hakle z druheje
połojcy 12. lětstotka je zaso wjace pisomnych žórłow. Tutón čas padnje do
druheje fazy srjedźowěkowskeho wuchodosydlenja, jako twarjachu słowjanscy
wobydlerjo hromadźe z němskimi abo flamskimi sydlerjemi nowe wsy w starym
sydlišćowym teritoriju a započachu z trjebjenjom dotal njewotkrytych lěsowych
płoninow. Njedźiwajo na z tym započanu asimilaciju wobsteji hač do dźensnišo
słowjanske wobsydlenje Delnjeje Łužicy přez serbski lud.



https://hsb.wikipedia.org/wiki/%C4%8Corny_janu%C5%A1kowc

Čorny januškowc (Ribes nigrum) je kerk ze swójby kosmačkowych rostlinow
(Grossulariaceae). Dalše serbske mjeno je čorny janski jahodowc. Jeho płód je
čorna janska jahodka.

Čorny januškowc je w lěću zeleny kerk, kotryž docpěje wysokosć wot 80 hač 150 cm
(2 m). Rostlina njenjese ćernje. Wšě dźěle rostliny při rozrybowanju sylnje
wonja, nimale njepřijomnje.

Měnjate łopjena su třilapate hač pjećlapate, dołho stołpikate, maja kulojty abo
róžkaty wobrys, su na hornim boku nahe, njesu na delnim boku žołtojte žałzy a
docpěja dołhosć wot 10 cm a šěrokosć wot hač do 10 cm. Při tym 3 lapy su wulke,
ale 2 stej małkej. Na krótkich wurostkach kaž w promjenjach kopate wustupuja.

Kćěje wot apryla hač meje. Zwjetša pjećličbne kćenja su njenapadnje zelenojte,
znutřka blědźe čerwjenojte a steja po štyrjoch hač po dźesaćoch we wotestejacych
abo dele wisacych kićach. Krónowe łopješka su zrunane a krótše hač wróćo
křiwjene, husto kosmate keluškowe łopješka.

Kulowate płody su čorne, jědźne, brěčkate jahody, kotrež docpěja šěrokosć wot 10
hač 15 mm. Wone wot junija dozrawja a su bohate na witaminy.

Rostlina je předewšěm w srjedźnej a sewjernej Europje rozšěrjena, ale tež w
sewjernej a wuchodnej Aziji wustupuje.



https://hsb.wikipedia.org/wiki/%C4%8Corny_janski_jahodowc

Čorny januškowc (Ribes nigrum) je kerk ze swójby kosmačkowych rostlinow
(Grossulariaceae). Dalše serbske mjeno je čorny janski jahodowc. Jeho płód je
čorna janska jahodka.

Čorny januškowc je w lěću zeleny kerk, kotryž docpěje wysokosć wot 80 hač 150 cm
(2 m). Rostlina njenjese ćernje. Wšě dźěle rostliny při rozrybowanju sylnje
wonja, nimale njepřijomnje.

Měnjate łopjena su třilapate hač pjećlapate, dołho stołpikate, maja kulojty abo
róžkaty wobrys, su na hornim boku nahe, njesu na delnim boku žołtojte žałzy a
docpěja dołhosć wot 10 cm a šěrokosć wot hač do 10 cm. Při tym 3 lapy su wulke,
ale 2 stej małkej. Na krótkich wurostkach kaž w promjenjach kopate wustupuja.

Kćěje wot apryla hač meje. Zwjetša pjećličbne kćenja su njenapadnje zelenojte,
znutřka blědźe čerwjenojte a steja po štyrjoch hač po dźesaćoch we wotestejacych
abo dele wisacych kićach. Krónowe łopješka su zrunane a krótše hač wróćo
křiwjene, husto kosmate keluškowe łopješka.

Kulowate płody su čorne, jědźne, brěčkate jahody, kotrež docpěja šěrokosć wot 10
hač 15 mm. Wone wot junija dozrawja a su bohate na witaminy.

Rostlina je předewšěm w srjedźnej a sewjernej Europje rozšěrjena, ale tež w
sewjernej a wuchodnej Aziji wustupuje.



https://hsb.wikipedia.org/wiki/%C4%8Corna_hora

Čorna Hora (tež Čornohórska abo Montenegro, čornohórsce/serbisce Црна Гора, Crna
Gora) je njewotwisny stat w zapadnym dźělu Balkanskeje połkupy w juhowuchodnej
Europje. Leži w Dinariskich horinach při Jadranskim morju. Stolica a najwjetše
město Čorneje Hory je relatiwnje mała Podgorica.

Čorna Hora běše mjez 1918 a 2006 z dźělom Juhosłowjanskeje a bu 3. junija 2006
po wothłosowanju zaso njewotwisny. Je z čłonom Zjednoćenych narodow a
zastupowanski kandidat Europskeje unije a NATO.

Čorna Hora mjezuje ze Serbiskej w sewjeru, Kosowom na wuchodźe, Albanskej w juhu
a z Chorwatskej a Bosniskej a Hercegowinu w zapadźe. Najwyši wjeršk kraja je Zla
Kolata (2.534 m nad normalnej nulu), kotraž so namaka w horinach Prokletije při
albanskej hranicy. Durmitor je druhe wysoke horiny w kraju a sławny turistiski
cil. Njedaloko Durmitora namaka so žłobina rěki Tara, kotraž płaći jako
najhłubša w cyłej Europje.

Turistisce wuznamne su pak předewšěm kónčiny při Jadranskim morju, wosebje Boka
kotorska (Kotorski zaliw).



https://hsb.wikipedia.org/wiki/%C4%8Corna_Pumpa

Čorna Pumpa (delnjoserbsce Carna Plumpa, němsce Schwarze Pumpe) je měšćanski
dźěl Grodka w braniborskim wokrjesu Sprjewja-Nysa. Sydlišćo leži w Delnjej
Łužicy a serbskim sydlenskim rumje.

Wjes leži něhdźe dźesać kilometrow wuchodnje Grodkowskeho centruma při
zwjazkowej dróze 156.

Pódla něhdyšeje dźěłaćerskeje kolonije, kotraž bě so wokoło hosćenca „K čornej
pumpje“ wuwiwała, natwarichu wot lěta 1955 płunowy kombinat „Čorna pumpa“ k
wudobrjenju domjaceje brunicy z wokolnych jamow. W 1960tych lětach wuwiwaše so
kombinat do najwjetšeho zawoda tajkeho razu na cyłym swěće. Za zastaranje
kombinata wotkrychu w cyłej srjedźnej Łužicy brunicowe jamy, čehoždla mjenowachu
jón ze serbskeje strony husto jako „row Serbstwa“. Na tamnym boku wubudźi spěšna
industrializacija we wokolinje kombinata wosebje pola socialistow nadźiju na
wuwiće serbskeho dźěłaćerstwa, kotraž so pak njespjelni.

Po wobroće natwari so na městnje něhdyšeho kombinata industrijowy park a nowa
brunicowa milinarnja Vattenfalla.



https://hsb.wikipedia.org/wiki/%C4%8Cerwjeny_janski_jahodowc

Čerwjeny januškowc abo běły januškowc (Ribes rubrum) je kerk ze swójby
kosmačkowych rostlinow.

Dalše serbske mjena su pyrička, čerwjeny janski jahodowc. Jeho płód je janowka,
čerwjena janska jahodka a swjatojanske jahodki.

Čerwjeny januškowc je zrunany, kerčinaty, w lěće zeleny nanophanerophyt bjez
kałačow, kotryž wysokosć wot 1 hač do 2 metrow docpěje. Młode wurostki su lochko
kosmate a ze žałzami wobsadźene. Skora staršich hałuzow je čerwjeno-bruna hač
šěro-čorna. Pupki su jejoformowe a maja čumpate pupkowe šupizny.

Měnjate lišćowe łopjena su po wobrysy kulojte, dołho stołpikate, 4 hač 10
centimetrow dołhe a hač do 7 (8) centimetrow šěroke. Wone su tři- hač pjećlapate
a na spódku wutrobojte abo přikušene. Łopjenowe lapy su tupe a na kromje zhruba
rězane. Łopjenowy delni bok je w młodosći krótko-móškaće kosmaty, pozdźišo nahi.
Łopjenowy stołpik je něhdźe tak dołhi kaž łopjeno a runje tak čistozeleny.

Kćěje wot apryla hač meje. Kćenja su dwusplažne, nazeleń žołte abo tež
čerwjenojte barbjene a po štyrich hač wosmych w na spočatku zrunanych, pozdźišo
jako wobłuk dele wisacych kićach rjadowane. Keluchowy bónčk je kołoformowje
rozšěrjeny. W jeho nutřkownym je pjećróžkata, wuhorbjena rynka. Keluškowe
łopješka su hołe, zelenkojte abo nabruń čerwjene barbjene, zdźěla čerwjenje
dypkate, łopatkowe a někak dwójce tak dołhe kaž žołtojte krónowe łopješka.
Próšnikowe połojcy su přez podlěšenu prochowu nitku dźělene a lochko rozpěrane.

Jahody maja přeměr wot 6 hač 7 milimetrow, su kulojte, čerwjene abo běłe, druhdy
tež róžojte, transparentne a wobsahuje mnoholičbne symjenja. Płód je jědźny,
brěčkaty a ma aromatiski, kisałkojty słód. Wone wot junija dozrawja.

Zrałe płody čerwjeneho januškowca so za wujuškowanje a přihotowanje marmelady a
pudinga wužiwaja abo syrje jědźa.



https://hsb.wikipedia.org/wiki/%C4%8Cerwjena_wjerba

Čerwjena wjerba (Salix purpurea) je rostlina ze swójby wjerbowych rostlinow
(Salicaceae). Dalše serbske ludowe mjeno je čerwjeńca. Wona słuša k najčasćišim
wjerbowym družinam w srjedźnej Europje.

Čerwjena wjerba w lěću zeleny kerk abo małki štom, kotryž docpěwa wysokosć wot
0,5 m hač do 4,5 (6) m. Štom so sylnje a husto rozhałuzuje a ma njeprawidłowny
róst.

Jeje nahe hałuzy su ćeńke a zhibujomne a na boku swětła předewšěm w zymje
purpurčerwjene. Skora so błyšći a je při młodych hałuzach na boku swětła zwjetša
purpurčerwjenje abo ćmowozelenje přeběžana.

Wuske, nahe łopjena su lancetojte, wótre, na hornim boku zelene, na delnim boku
jasnišo šěrozelene a docpěwaja dołhosć wot 5 hač do 10 (wot 4 hač do 12) cm.
Horni bok je ćmowozeleny, mjeztym zo delni bok je módrozeleny. Najšěrše městno
łopjenow je wyše srjedźišća.

Kćěje wot měrca hač do apryla. Kćenja su dwudomne a so před łopjenami jewja.
Micki su wuske, docpěwaja dołhosć wot něhdźe 5 cm. Wone móžeja jasnje
čerwjenowioletne być. Próšniki a pěstki su před puknjenju čerwjene. Nošne
łopješka kćenjow su dwubarbne a husto kosmate. Płódniki je sedźace a pjelsćojće
kosmate. Próskowe nitki su hač k próšnikam zrosćene, mjeztym zo su na spočatku
purpurowe a při popróšowanju žołte.

Rostlina je w Europje, w sewjernej Africe, w centralnej Aziji a w Japanskej
rozšěrjena.

Hałuzy so za plećenje košow wužiwaja. Jeje skora so wot antiki za zhotowanje
bolosćowych a zymničnych srědkow wužiwa, při čimž pak syntetiska acetylsalicylna
kisalina je dźensa wažniša.



https://hsb.wikipedia.org/wiki/%C4%8Cerwjena_janska_jahodka

Čerwjeny januškowc abo běły januškowc (Ribes rubrum) je kerk ze swójby
kosmačkowych rostlinow.

Dalše serbske mjena su pyrička, čerwjeny janski jahodowc. Jeho płód je janowka,
čerwjena janska jahodka a swjatojanske jahodki.

Čerwjeny januškowc je zrunany, kerčinaty, w lěće zeleny nanophanerophyt bjez
kałačow, kotryž wysokosć wot 1 hač do 2 metrow docpěje. Młode wurostki su lochko
kosmate a ze žałzami wobsadźene. Skora staršich hałuzow je čerwjeno-bruna hač
šěro-čorna. Pupki su jejoformowe a maja čumpate pupkowe šupizny.

Měnjate lišćowe łopjena su po wobrysy kulojte, dołho stołpikate, 4 hač 10
centimetrow dołhe a hač do 7 (8) centimetrow šěroke. Wone su tři- hač pjećlapate
a na spódku wutrobojte abo přikušene. Łopjenowe lapy su tupe a na kromje zhruba
rězane. Łopjenowy delni bok je w młodosći krótko-móškaće kosmaty, pozdźišo nahi.
Łopjenowy stołpik je něhdźe tak dołhi kaž łopjeno a runje tak čistozeleny.

Kćěje wot apryla hač meje. Kćenja su dwusplažne, nazeleń žołte abo tež
čerwjenojte barbjene a po štyrich hač wosmych w na spočatku zrunanych, pozdźišo
jako wobłuk dele wisacych kićach rjadowane. Keluchowy bónčk je kołoformowje
rozšěrjeny. W jeho nutřkownym je pjećróžkata, wuhorbjena rynka. Keluškowe
łopješka su hołe, zelenkojte abo nabruń čerwjene barbjene, zdźěla čerwjenje
dypkate, łopatkowe a někak dwójce tak dołhe kaž žołtojte krónowe łopješka.
Próšnikowe połojcy su přez podlěšenu prochowu nitku dźělene a lochko rozpěrane.

Jahody maja přeměr wot 6 hač 7 milimetrow, su kulojte, čerwjene abo běłe, druhdy
tež róžojte, transparentne a wobsahuje mnoholičbne symjenja. Płód je jědźny,
brěčkaty a ma aromatiski, kisałkojty słód. Wone wot junija dozrawja.

Zrałe płody čerwjeneho januškowca so za wujuškowanje a přihotowanje marmelady a
pudinga wužiwaja abo syrje jědźa.



https://hsb.wikipedia.org/wiki/%C4%8Cerwjena_bozanka

Čerwjena bozanka (Sambucus racemosa) je rostlina ze roda Bozanka ze swójby
pižmonkowych rostlinow (Adoxaceae).

Přećiwostejne łopjena wobsteja z 5 owalnych hač jejojtych, wótro zubatych
pjerkowych łopješkow, kotrež su něhdźe 5-10 cm dołhe, na hornim boku
ćmowozelene, na delnim boku módrojte a jenož mało móškaće kosmate. Zwjetša su
pjećličbnje njeporowje pjerite. Při wuhonjowanju w nalěću wone su načerwjeń
přeběžane na rozdźěl wot družiny čorneje bozanki (Sambucus nigra)
(=rozeznawanske znamjo).

Kćěja wot apryla hač meje. Kwětnistwo je něhdźe 5 hač 8 cm dołha, jejkojta
pakić. Małke kćenja su kremoběłe a so z łopjenami jewja. Wone přijomnje wonjeja.

Płody su ćěmnočerwjene jahody, kotrež su njejědojte. Ale jich płodowe mjaso je
jenož po wohrěwanju jědźna.

Jeničce symjenja wobsahuja jědojty sambunigrin, kotryž sylny bluwanski powabk
zawinuje.

Rostlina je w srjedźnej a južnej Europje, južnje hač do Pyrenejow, sewjerneje
Italskeje a Bołharskeje rozšěrjena, při čimž w Skandinawiskej jenož z kulturow
wodźiwjena a w Alpach we wysokosćach wot hač do 1400 m wustupuje.



https://hsb.wikipedia.org/wiki/%C4%8Celno

Čelno (prjedy serbsce tež Třělno; němsce Tzschelln, 1936–47 Nelkenberg) bě
holanska wjeska a gmejna w sewjernym dźělu Hornjeje Łužicy, při Sprjewi mjez
Hamorom a Nowym Městom něhdźe dźesać kilometrow juhozapadnje Běłeje Wody. Bu w
lěće 1979 za Wochožansku brunicowu jamu wotbagrowane.

Wjes naspomni so k prěnjemu razej w lěće 1453 jako Czhillen a słušeše k
Mužakowskemu stawowemu knjejstwu. W lěće 1936 bu w běhu germanizacije
słowjanskich wjesnych mjenow pod nacionalsocialistiskim knježerstwom do
Nelkenberg přemjenowana. W lěće 1964 měješe Čelnjanska gmejna 311 wobydlerjow.

Čelnjanska cyrkej bě hač do lěta 1588 filialna cyrkej Slepjanskeje wosady a
potom sama wosadna cyrkej. Wot lěta 1627 słušeše k Wochožanskej wosadźe. W lěće
1890 sta so susodna wjeska Sprjowje z dźěłom Čelnjanskeje wosady.

Po statistice Arnošta Muki rěčachu w lěće 1884 hišće 90 % Čelnjanow serbsce, a
to Wochožansku narěč. Tež po Druhej swětowej wójnje zwěsći Arnošt Černik hišće
85 % serbskorěčnych wobydlerjow. Tuž bě Čelno jedna z najbóle serbskich wjeskow
w ewangelskich kónčinach. Njehladajo na to měješe jenož B-šulu, w kotrejž wučeše
so serbšćina jako cuza rěč.



https://hsb.wikipedia.org/wiki/%C4%8Casowe_pasma_w_Europje_w_l%C4%9B%C4%87u

Europski lětni čas je rjadowanje, po kotrymž so štyrjom Europskim časowym pasmam
za čas nalěća hodźinu doda, zo bychu ludźo dnjowske swětło lěpje wužiwać móhli.

Čini so na tute wašnje we wšěch krajow Europy z wuwzaćom Islandskeje, kotraž
wužiwa přez cyłe lěto UTC. Lětni čas płaći wot 1:00 hodź. UTC poslednjeje
njedźele měrca hač do 1:00 hodź. poslednjeje njedźele oktobra.

Zapadoeuropski lětni čas (WEST, UTC+1) je lětne časowe pasmo Färöskich kupow,
sewjerowuchodneje Grönlandskeje, Irskeje, Kanariskich kupow, Madejry, Manksoweje
kupy, Manikowych kupow, Portugalskeje a Zjednoćeneho kralestwa. Jendźelsce rěka
Western European Summer Time (WEST).

Srjedźoeuropski lětni čas (CEST, UTC+2) je lětne časowe pasmo tych krajow,
kotrež su dwě hodźinje po koordinowanym swětowym času (UTC). Wužiwa so we wšěch
krajach zapadneje kontinentalneje Europy z wuwzaćom Portugalskeje (hlej
horjeka). Rěka jendźelsce Central European Summer Time (CEST), francosce Heure
avancée de l'Europe centrale (HAEC) a němsce Mitteleuropäische Sommerzeit
(MESZ).

Wuchodoeuropski lětni čas (EEST, UTC+3), jendźelsce Eastern European Summer Time
(EEST), je lětne časowe pasmo někotrych krajow mjez srjedźoeuropskim lětnim
časowym pasmom a Ruskej. K tomu słušeja Běłoruska, Bołharska, Cypern, Estiska,
Finska, Grjekska, Letiska, Litawska, Moldawska, Rumunska, Kaliningradska oblasć
a Ukraina.

Moskowski lětni čas (MSD, UTC+4) (Моско́вское ле́тнее вре́мя) je w europskim
dźělu Ruskeje płaćiwy lětni čas. Wón so po cyłym kraju za jězdne abo lětanske
plany ćahow, lětadłow, łódźow atd. wužiwa a so tež w telegramach, mejlkach atd.
pokazuje. Tež radijowe wusyłanja so husto na Moskowski čas wusměrja.



https://hsb.wikipedia.org/wiki/%C4%86ernjowka

Čorny ćernjowc (Rubus fruticosus) je kerk ze swójby róžowych rostlinow
(Rosaceae). Dalšej serbskej mjenje staj ćernjowka a ćernjowa jahoda.

Čorny ćernjowc je kerk, kotryž docpěje wysokosć wot 1 hač 4 m (wot 50 hač 200
cm).

Łopjena su w zymje zelene, po třoch hač po sydmjoch (najčasćišo pjećoch)
pjerite, na hornim boku zelene a na delnim boku často běłopjelsćojte. Łopješka
su jejkojte, wótre, rězane, sedźace hač rozdźělnje stołpikate. Pódlanske
łopješka su nitkojte.

Kćěje wot meje hač awgusta. Běłe abo čerwjenojte kćenja steja we
wjelekćenjowych, často nimale pyramidojtych pakićach a docpěja wulkosć wot 1,5
hač 3 cm.

Rostlina je w Europje z wuwzaćom sewjera rozšěrjena, při čimž w Alpach we
wysokosćach wot hač do 1700 m wustupuje.

Z łopjenow so móže zelo zhotowić. Wono ma krej čisćacy a krejny cokor znižacy
wuskutk. Jahody su dobre žórło za witaminy A a C, wobsahujo kalium, magnezij a
kopor.

Jahody čornych ćernjowcow překrawjenje podpěruju a pomhaja za čas zymnicy.
Tróšku woćoplowany brěčka čornych ćernjowcow je jara dobry lěk přećiwo
škropawemu abo womučnjenemu hłosej.



https://hsb.wikipedia.org/wiki/%C4%86ernjowa_jahoda

Čorny ćernjowc (Rubus fruticosus) je kerk ze swójby róžowych rostlinow
(Rosaceae). Dalšej serbskej mjenje staj ćernjowka a ćernjowa jahoda.

Čorny ćernjowc je kerk, kotryž docpěje wysokosć wot 1 hač 4 m (wot 50 hač 200
cm).

Łopjena su w zymje zelene, po třoch hač po sydmjoch (najčasćišo pjećoch)
pjerite, na hornim boku zelene a na delnim boku často běłopjelsćojte. Łopješka
su jejkojte, wótre, rězane, sedźace hač rozdźělnje stołpikate. Pódlanske
łopješka su nitkojte.

Kćěje wot meje hač awgusta. Běłe abo čerwjenojte kćenja steja we
wjelekćenjowych, často nimale pyramidojtych pakićach a docpěja wulkosć wot 1,5
hač 3 cm.

Rostlina je w Europje z wuwzaćom sewjera rozšěrjena, při čimž w Alpach we
wysokosćach wot hač do 1700 m wustupuje.

Z łopjenow so móže zelo zhotowić. Wono ma krej čisćacy a krejny cokor znižacy
wuskutk. Jahody su dobre žórło za witaminy A a C, wobsahujo kalium, magnezij a
kopor.

Jahody čornych ćernjowcow překrawjenje podpěruju a pomhaja za čas zymnicy.
Tróšku woćoplowany brěčka čornych ćernjowcow je jara dobry lěk přećiwo
škropawemu abo womučnjenemu hłosej.



