https://ga.wikipedia.org/wiki/Teangacha_Tuircice

Grúpa tábhachtach teangacha is ea iad na teangacha Turcacha nó na teangacha
Tuircice a labhraítear sa Mhion-Áise agus i Lár na hÁise. Tá teangacha Tuircice
ó dhúchas ag 180 milliún duine.

Bhí an tuairim ag a lán teangeolaithe sna laethanta a bhí go raibh a leithéid
d'fhine teangacha ann agus na teangacha Altaecha, agus d'áirigh siad na
teangacha Tuircice agus éagsúlacht teangacha eile san Áise san fhine seo: na
teangacha Mongólacha, an Chóiréis, an tSeapáinis, na teangacha Tungúsacha, ach
go háirithe. Ní raibh siad ar aon fhocal faoi na teangacha go léir a d'aicmeofaí
sa ghrúpa: d'fhágfadh duine acu an Chóiréis ar lár, d'fhágfadh an duine eile an
tSeapáinis ar lár, agus mar sin de.

Is iad na príomhthréithre is dual do na teangacha seo go léir ná comhcheol na
ngutaí agus an táthú. Is éard atá i gceist le comhcheol na ngutaí ná go mbíonn
gutaí den chineál chéanna (gutaí cúil nó gutaí tosaigh) le cloisteáil ar fud an
fhocail go léir, agus caithfidh gutaí na n-iarmhíreanna a bheith ar aon chineál
le gutaí an tamhain. Is é is brí leis an táthú, arís, go gcuirtear iarmhír i
ndiaidh a chéile leis na focail sna teangacha seo, agus ciall nó tasc ar leith
ag dul le gach iarmhír. Mar shampla, sa Tuircis féin, deirtear

Tabhair faoi deara, anois, gurb ionann -lar- agus -ler-, mar shampla, ó thaobh
an tasc de atá acu sa ghramadach: seasann an dá iarmhír seo don uimhir iolra,
ach braitheann sé ar an gcineál gutaí atá i dtamhan an fhocail féin, cé acu
leagan den iarmhír seo a úsáidtear. San fhocal çocuk, níl ach gutaí cúil ann,
agus mar sin, cuirtear an leagan -lar- leis, ós guta cúil é [a], ach san fhocal
gülüş, níl ach gutaí tosaigh ann, agus mar sin, is é an leagan -ler- a chuirtear
leis.

Cuir sonrú sa litir aisteach sin ı. Fuaimnítear í cosúil leis an gcomhcheangal
litreach úd /ao/ sa Ghaeilge, is é sin, mar ghuta cúil a fhreagraíonn don ghuta
tosaigh "i". Sa Tuircis, tá sé riachtanach an dá chineál "i" a aithint thar a
chéile, agus mar sin, is comharthaí do ghutaí difriúla iad an t-i gan ponc (I ı)
agus an t-i faoi phonc (İ i). Anois, agus na teangacha Tuircice iar-Shóivéadacha
ag éirí as an aibítir Choireallach, is minic a bhaineann siad úsáid as an nós
céanna le difríocht an dá ghuta seo a chur in iúl.



https://ga.wikipedia.org/wiki/Teanga_r%C3%ADomhchl%C3%A1r%C3%BAch%C3%A1in

Tugtar teanga ríomhchlárúcháin ar theanga shaorga ar bith a úsáidtear chun
meaisín, ach go háirithe ríomhaire, a stiúradh. Cosúil le teangacha daonna, tá
rialacha na comhréire is na séimeantaice ag baint le teangacha ríomhchlárúcháin.

Is ón ré réamh-ríomhaireachta iad na chéad teangacha ríomhchlárúcháin. I rith an
19ú haois rinneadh forbairt ar sheolta agus ar phianónna meicniúla a bhí
"in-ríomhchláraithe". Glactar leis gurbh iad nótaí Ada Lovelace chun uimhreacha
Bernoulli a ríomh ar an Inneall Anailíse a cheap Babbage an chéad shampla de
ríomhchlár, cé nach teanga ríomhchlárúcháin fhoirmiúil a bhí i gceist. I 1936
thug forbairt meaisín Turing foirm theoiriciúil do theanga ríomhchlárúcháin. Le
linn na 1940í tháinig na chéad ríomhairí leictreacha ar an saol agus glactar
leis an dteanga a úsáidtear orthu, meaisínchód, mar an chéad ghlúin teangacha.
Oibríonn an meaisínchód ar leibhéal an mheaisín agus úsáidtear 1 agus 0 chun an
ríomhaire a chlárú. Tháinig an dara glúin, díolamóir, chun cinn i rith na 1950í.
Idir na 1950í is na 1960í rinneadh forbairt ar na teangacha den tríú glúin, ina
measc siúd FORTRAN, LISP agus COBOL. Is iad seo foinse an chuid is mó de na
teangacha nua-aimseartha a úsáidtear inniu.



https://ga.wikipedia.org/wiki/T%C3%A1bla_peiriadach

Is éard atá i dtábla peiriadach na ndúl ceimiceach, ar a dtugtar tábla
peiriadach Meindeiléiv uaireanta, ná taispeántas táblach de na dúile ceimiceacha
ar fad is eol dúinn a bheith ann. Cuirtear na dúile in ord de réir a struchtúir
leictreonaigh, agus na saintréithe ceimiceacha agus fisiceacha ag athrú go
rialta trasna an tábla. Liostáiltear gach dúil de réir a huimhreach adamhaí agus
a siombaile ceimicí.

Ba é an t-eolaí Dmítrí Meindeiléiv a chuir an chéad bhun leis an tábla
peiriadach seo sa bhliain 1869. San am sin, ní raibh eolas ag na daoine go fóill
ar struchtúr inmheánach an adaimh, agus mar sin, ní raibh de bhunús ag
Meindeiléiv leis an tábla seo ach an meáchan adamhach. Ós rud é nach ionann i
gcónaí ordú na ndúl de réir na huimhreach adamhaí agus de réir an mheáchain
adamhaigh, b'éigean do mo dhuine ordú dhá dhúil i ndiaidh a chéile a athrú
uaireanta. Is é an míniú a bhí aige ná nach raibh meáchain adamhacha na ndúl
tomhaiste go cruinn go fóill. Cé go raibh níos mó ná cuid den cheart ann aige
ansin, is é an tuiscint atá againn inniu ar an scéal seo ná gurbh é líon na
bprótón i núicléas an adaimh a insíonn, cé acu dúil lena mbaineann an t-adamh
sin, seachas an meáchan adamhach. Mar sin féin, bhí Meindeiléiv in ann tátail
thábhachtacha a bhaint as a leagan féin de thábla peiriadach na ndúl, nó thuar
sé go raibh dúile áirithe ann, i bhfad sular tháinig na heolaithe turgnamhacha
trasna orthu.



https://ga.wikipedia.org/wiki/S%C3%A9amus_%C3%93_Grianna

Scríbhneoir Gaeilge ó na Rosa i nGaeltacht Thír Chonaill ba ea Séamus Ó Grianna
(17 Samhain 1891 – 27 Samhain 1969), nó "Máire".

Ba dheartháracha leis an scríbhneoir Seosamh Mac Grianna agus an seanchaí Seán
Bán Mac Grianna. Breacadh cuid mhaith seanchais síos óna dheirfiúr Annie Bhán
freisin. B'é Jimí Fheidhlimí an t-ainm a bhí ag muintir na háite air, nó bhí a
athair, Feidhlimí Dhónaill Phroinsiais, ar an t-aon fhear amháin i Rann na
Feirste arbh ainm dó Feidhlimí. Níl i gceist le "Ó Grianna" ach Gaelú ar
shloinne oifigiúil a mhuintire, mar atá, Greene. De réir an taighde a rinne Seán
Bán, b'é "Grenery" nó "Mac Grianra" an leagan ba chirte.

Rugadh Séamus Ó Grianna i Rann na Feirste (Rinn na Feirste an leagan
caighdeánta) sna Rosa sa bhliain 1891. Ina ghearrstócach dó, chaith sé tamall ag
sclábhaíocht ar an Lagán agus in Albain, agus b'ansin a casadh náisiúnaithe
Éireannacha air an chéad uair. Léigh sé dialann phríosúin Sheáin Mhistéil, ceann
de scríbhinní canónta an náisiúnachais Éireannaigh, agus chuaigh sé féin leis an
náisiúnachas. I ndiaidh na tréimhse a chaith sé ina náibhí, d'éirigh leis
dintiúirí an mhúinteora bunscoile a bhaint amach. Níor chaith sé ach tamall
gairid ina mhúinteoir, ó nach raibh an obair ag teacht leis.

Bhí sé páirteach i gCogadh na Saoirse agus i gCogadh na gCarad, agus é in
aghaidh an tSaorstáit. Ní raibh sé ag cur catha go díreach, áfach, nó bhí
seisean agus a dheartháir, Seosamh, ag scríobh is ag stáitsiú drámaí beaga
bolscaireachta mar chineál biblia pauperum le muintir na tuaithe a spreagadh
chun Poblachtánachais. Tháinig na Saorstátairí ar a lorg go héasca, áfach, agus
chaith siad an chuid ab fhearr den chogadh i mbraighdeánas. Tréimhse dhearóil ab
ea é an phríosúnacht seo i saol Shéamuis Uí Ghrianna, agus níor chaith sé mórán
dúthrachta le cur síos a thabhairt uirthi ina chuid scríbhinní.

Chaith Séamus seal ina eagarthóir ar mhíosachán Chonradh na Gaeilge, ach ó ba
rud é nárbh aon ribín réidh é mar dhuine, tugadh bata is bóthar dó go luath. Is
amhlaidh go raibh de nós aige bheith ag fáil lochta is ag caitheamh anuas ar na
Gaeilgeoirí, ar chomh dona is a bhí a gcuid Gaeilge acu, ar chomh fannlag is a
bhí a gcuid iarrachtaí an Ghaeilge a athbheochan. Bhain na léitheoirí sult as a
chuid eascainí tamall, ach nuair a bhí sé tar éis íde bhéil a thabhairt do gach
aon duine a raibh céim ar bith aige i ngluaiseacht na teanga, bhí sé thar am
aige malairt jab a tharraingt air féin.

Díol suntais é nach labhraíodh Séamus Ó Grianna focal Gaeilge lena bhean - bhí
sise dall ar an teanga cibé scéal é - ná lena chlann, a tógadh i mBaile Átha
Cliath. Mar is éasca a aithint ar a chuid leabhar dírbheathaisnéise, fuair sé é
féin náirithe go hiomlán ina stócach beag dó, agus an múinteoir ag caitheamh
anuas air is á bhualadh toisc é a bheith gan focal Béarla ina phluc. Is
dealraitheach go ndeachaigh drochbhuille an chéad lá scoile go domhain i
bhfeidhm air, agus náire na Gaeilge ag luí go searbh air. Nuair a tháinig sé i
gcrann, d'fhoghlaim sé scoth an Bhéarla, agus é in ann an-ionsaí béil a dhéanamh
sa teanga sin féin orthu siúd a shíl an dúrud díobh féin, cosúil le "lucht na
veistí bána" (an mheánaicme uirbeach) agus lucht na n-ollscoileanna, ar ar thug
sé congenital idiocy mumbling inanities in university robes ("amadáin chruthanta
ag monamar baothchainte agus a gcuid róbaí ollscoile orthu").

Ní raibh Séamus ródhóchasach as todhchaí na Gaeilge riamh, agus é ag titim in
umar an éadóchais ar fad de réir mar a bhí sé ag druidim le deireadh a shaoil.
D'fhág sé iontas, alltacht agus fearg ar lucht na Gaeilge, nuair a chuaigh sé
leis an Language Freedom Movement, brúghrúpa frith-Ghaeilgeoireachta a bhí ag
iarraidh an Ghaeilge a ruaigeadh as na scoileanna. Údar marana agus machnaimh do
lucht na Gaeilge inniu féin go dtréigfeadh duine de mháistrí móra na Gaeilge an
chúis ar dhóigh chomh suarach sin.

Is é an chéad saothar fada ficsin a tháinig ó pheann Shéamuis Uí Ghrianna ná an
t-úrscéal sraithfhoilsithe Castar na Daoiní ar a Chéile is ní Chastar na Cnoic
is na Sléibhte. Is iomaí locht is féidir a fháil ar an scéal seo nach bhfuil
ann, go bunúsach, ach an chéad triail a bhain an scríbhneoir as ceird an
úrscéalaí. Tá ceann de phríomh-mhóitífeanna an scríbhneora le haithint ar an
saothar seo cheana féin, is é sin, an grá leatrom. D'fhéach an scríbhneoir le
cur síos a thabhairt ar thimpeallacht na mac léinn agus na ndaoine léannta
uirbeacha, agus siúd is nár éirigh leis ach go lagmheasartha, b'iarracht
mheabhrach é le litríocht na Gaeilge a phósadh le saol na cathrach.

Na leabhair, idir úrscéalta agus ghearrscéalta, a d'fhoilsigh Séamus Ó Grianna
ina dhiaidh sin, áfach, - an chuid is mó acu faoin ainm cleite "Máire", in ómós
do sheanchaí clúiteach a bhólaí dúchais, Máire Chonnachtach - bhí siad dírithe
ar chur síos a thabhairt ar nósanna Gaelacha na Gaeltachta. Is dócha go raibh
scríbhneoireacht Shéamuis Uí Ghrianna ceaptha mar oideachas do na Gaeilgeoirí
uirbeacha. Nó bhí Séamus, chomh maith lena dheartháir, riamh den tuairim gur
sibhialtacht iomlán í sibhialtacht na nGael, agus, mar sin, níor leor an teanga
a fhoghlaim gan an bhéasaíocht a fhoghlaim chomh maith a bhí fite fuaite leis an
teanga.

Mar sin, ní bhíonn an plota ag feidhmiú i leabhar tipiciúil le Séamas Ó Grianna
ach mar chineál leithscéal le Gaeilge shaibhir dhúchasach Thír Chonaill a chur
ar fáil don léitheoir. Is é an scéal céanna a insíonn sé uair i ndiaidh uaire.
Mar a dúirt "Peigí Rose", duine de scríbhneoirí comhaimseartha Ghaeilge Uladh,
bhí cineál "siondróm Rocky II" ar "Mháire" mar údar. B'ionann bunstruchtúr an
scéil ina lán leabhar leis, agus an scéal bunaithe ar an ngrá leatrom, nó, níos
minicí fós, ar an ngrá nach n-admhaítear, toisc go bhfuil an buachaill agus an
cailín róchúthail. Is féidir, freisin, go bhfuil an bochtanas ag teacht idir iad
agus an cleamhnas. Ansin, fágann an Cogadh Cathartha nó an imirce scartha ó
chéile iad, agus ní chasfar ar a chéile iad ach ag uaigh duine acu, nó nuair atá
siad ró-aosta cheana le teas nua a chur sa seanphaisiún fuaraithe.

Is iad Caisleán Óir (imirce), Mo Dhá Róisín (is í Éire an dara Róisín, agus mar
sin, is é an tírghrá a scarann an lánúin sa leabhar seo), agus Tairngreacht
Mhiseoige na húrscéalta is clúití le Séamus Ó Grianna, ach d'fhoilsigh sé
beagnach tríocha leabhar, idir úrscéalta, ghearrscéalta, agus dhá leabhar
dírbheathaisnéise, mar atá, "Nuair a Bhí Mé Óg" agus "Saol Corrach".

Maidir leis an úrscéal Bean Ruadh de Dhálach, ceann de shaothair dheireanacha an
scríbhneora, is féidir a rá go bhfuil sé as an ngnáth ar fad i measc a chuid
úrscéalta. Dúirt Alan Titley ina mhórshaothar faoi na húrscéalta Gaeilge nach
bhfuair an ceann seo a cheart riamh, ós rud é nach bhfuil gnáthlochtanna
scríbhneoireachta "Mháire" ag baint leis ar aon nós, cé go bhfuil sé ag plé le
gnáth-théamaí a chuid saothar, ar nós na himirce go Meiriceá, chinniúint
dhosheachanta an duine, agus shaol na Gaeltachta fadó.

Tá cuid mhór de scríbhinní Mháire as cló, agus níl sé furasta teacht orthu.
Thairis sin, bhí sé an-mhíshásta leis an gcaighdeán nua, agus ní cheadaíodh sé a
chuid leabhar a fhoilsiú ach sa seanlitriú agus sa chló Ghaelach. Mar sin féin,
tá, ar a laghad, Tairngreacht Mhiseoige, Nuair a Bhí Mé Óg, Saol Corrach,
Caisleáin Óir, agus díolaim dá chuid gearrscéalta (a tháinig i gcló sa bhliain
1993 faoin teideal Cora na Cinniúna) ar fáil sa litriú nua. B'é Niall Ó Dónaill
a réitigh na heagráin seo chun cló. I mbreis air sin, thosaigh Nollaig Mac
Congail ag foilsiú sraith nua, Scríbhinní Mháire, i ndiaidh na bliana 2000. Tá
an t-úrscéal úd Castar na Daoiní ar a Chéile... foilsithe an chéad uair faoi
chlúdach leabhair sa chéad imleabhar den tsraith seo.



https://ga.wikipedia.org/wiki/Rihanna

Is amhránaí agus cumadóir amhrán í Robyn Rihanna Fenty, nó Rihanna mar is fearr
aithne uirthi, a rugadh ar an 20 Feabhra 1988 i mBarbadós. Saolaíodh í i Saint
Michael agus tógadh í i mBridgetown, Thosaigh sí amach sa tionscal cheoil trí
thaifeadaí samplach a dhéanamh leis an léirtheoir ceirnín Evan Rogers i 2003.
Shínigh sí conradh le Def Jam Recordings níos déanaí nuair a rinne sí triail i
comhair Jay Z, an rapálaí agus léiritheoir hip-hap a bhí mar uachtarán ar an
gcomhlacht ag an am. D'éirigh leis na céad dhá [Albam ceoil|albam]] a scaoil
Rihanna, Music of the Sun (2005) agus A Girl Like Me (2006) áit a fháil ins sna
cairteacha sna Stáit Aontaithe agus tháinig na singil "Pon de Replay" agus "SOS"
ó na halbam sin.

Thóg sí cumhacht cruthaitheach ar a tríú albam Good Girl Gone Bad (2007) agus
tháinig clú agus cáil uirthi i ndiaidh gur scaoil sí an singil "Umbrella" ón
albam.

Rugadh Robyn Rihanna Fenty ar an 20 Feabhra 1988 do Ronald agus Monica Fenty i
mBarbadós. Tá beirt deartháireacha aici, Rorrey agus Rajad Fenty, atá níos óige
ná í. D’fhreastail Rihanna ar Scoil Chuimhneacháin Charles F. Boome, agus ansin
ar Scoil Combermere. Is amhránaí agus mainicín í, agus feidhmíonn sí mar
ambasadóir cultúrtha do Bharbadós. Is í Rihanna an chéad amhránaí ó Barbadós a
ghnóthaigh Gradam Grammy.

Sa bhliain 2003, agus í 15 bliana d’aois, cuireadh Rihanna in aithne don
léiritheoir ceoil Evan Rogers, a chabhraigh léi dlúthdhiosca samplach a
thaifeadadh. Chuala Jay-Z, uachtarán na cuideachta Def Jam Records, an
dlúthdhiosca samplach agus thug sé cuireadh di éisteacht a dhéanamh lena
chuideachta. Rinne Jay-Z tairiscint di láithreach tar éis na héisteachta, agus
shínigh sí conradh le Def Jam Records.

Bhain Rihanna cáil amach ar dtús i mí Lúnasa na bliana 2005, le heisiúint a céad
albam Music of the Sun, ar a bhfuil an tsingil Pon de Replay. Scríobhadh
léirmheasanna dearfacha agus diúltacha faoin albam seo, bhronn an t-irisleabhar
Rolling Stone 2.5 réalta as 5 ar an albam, agus dúirt gur léir go raibh an
iomarca tionchair ag grúpaí R&B Meiriceánacha ar shaothar Rihanna. D’éirigh leis
an tsingil ‘Pon de Replay’ áit a bhaint amach sna deich n-amhrán ba mhó tóra i
gcairteacha ceoil i 15 thír éagsúla.

Níos lú ná bliain ina dhiaidh sin, d’eisigh Rihanna an t-albam A Girl Like Me.
D’éirigh leis an albam seo uimhir a cúig a bhaint amach ar an Billboard 200,
chomh maith le gradam platanaim a bhaint amach ón RIAA, de bharr gur díoladh os
cionn milliún cóip den albam. Chuaigh amhrán ón albam seo, SOS go bharr na
gcairteacha sna Stáit Aontaithe, agus d’éirigh thar cionn le singil eile ón
albam, Unfaithful timpeall na cruinne. Is í Rihanna féin a scríobh an t-amhrán
Unfaithful agus is mar gheall ar chaidreamh a bhí aici le buachaill agus í 14
bliana d’aois atá sé scríofa. Roimh eisiúint an albaim seo, d’oscail Rihanna
ceolchoirmeacha Gwen Stefani, leis an amhrán Unfaithful chun bolscaireacht a
dhéanamh ar a halbam nua. Ó mhí na Samhna 2006 go dtí Feabhra 2007, chan sí ar
chamchuairt de cheolchoirmeacha leis an mbanna ceoil Pussycat Dolls.

Nuair a d’fhormhuinigh Rihanna an branda Clinique, rinne sí taifeadadh ar amhrán
a scríobh Ne-Yo dár teideal Just Be Happy mar chuid den fheachtas chun an
chumhracht Happy a chur chun cinn. Rinne sí taifead ar an amhrán Winning Women
chomh maith, mar fheachtas formhuinithe don táirge díbholaíocha Secret. I rith
an ama seo ghlac Rihanna páirt caimeo sa scannán Bring It On: All Or Nothing a
eisíodh ar an 8 Lúnasa 2006.

Chaith Rihanna roinnt mhaith ama sa stiúideo taifeadta le leithéidí Ne-Yo,
Stargate agus Timbaland chun a tríú halbam, Good Girl Gone Bad a thaifeadadh.
Eisíodh an t-albam seo ar an 5 Meitheamh 2007. D’éirigh léi barr na gcairteacha
a bhaint amach le hocht singil éagsúla ón albam seo, na singlí cáiliúla
Umbrella, Don’t Stop The Music agus Take a Bow ina measc. Chomh maith le barr na
gcairteacha a bhaint amach in iliomad tíortha leis an tsingil Umbrella, chaith
an tsingil seo deich seachtaine as a chéile ag barr na gcairteacha sa Ríocht
Aontaithe, éacht nár baineadh amach ón uair a chaith Wet Wet Wet 15 seachtaine
ag barr na gcairteacha leis an tsingil Love Is All Around sa bhliain 1994.

Le hatheisiúint a tríú halbam, Good Girl Gone Bad, a eisíodh ar an 17 Meitheamh
2008, eisíodh an singil Take a Bow, a bhain barr na gcairteacha amach timpeall
na cruinne, chomh maith le hamhrán a eisíodh i gcomhar le Maroon 5, If I Never
See Your Face Again agus an t-amhrán Disturbia a bhain barr na gcairteacha amach
i dtíortha éagsúla ar fud an domhain. Tá os cionn dhá mhilliún cóip den albam
seo díolta sna Stáit Aontaithe, agus bronnadh gradam platanaim an RIAA ar
Rihanna faoi dhó de bharr an t-éacht sin a bhaint amach.

Ag tosú di ar an 12 Meán Fómhair 2007, chuaigh Rihanna ar chamchuairt de
cheolchoirmeacha thart timpeall Cheanada agus na Stát Aontaithe, agus lean sí
uirthi trasna na hEorpa. Ba é seo an chéad chamchuairt dá leithéid inar ghlac sí
ról an phríomhamhránaí. Le linn na camchuairte seo, bhuaigh Rihanna an gradam
don bhan-amhránaí Pop/Roc is fearr ag Gradaim Cheoil Mheiriceá 2008.

D’eisigh Rihanna ráiteas ar an 24 Nollaig 2008, ag rá go mbeadh sí ag filleadh
ar an stiúideo taifeadta go luath sa bhliain 2009, chun obair a thosú ar a
ceathrú halbam agus go raibh súil aici go n-eiseofaí an t-albam seo roimh
dheireadh na bliana 2009. Bhí Rihanna ceaptha páirt a ghlacadh i nGradaim Grammy
2009, ach ar an 8 Feabhra cuireadh é seo ar ceal. Tháinig tuairiscí chun solais
ina dhiaidh sin, gur mar gheall ar eachtra a tharla idir í féin agus a
buachaill, an t-amhránaí Chris Brown, nár chan sí ag na Gradaim Grammy. Idir an
dá linn, ghabh na póilíní Chris Brown agus é curtha ina leith go raibh bagairtí
coiriúla déanta aige ar Rihanna.

I mí Bealtaine 2014 d'fhág Rihanna Def Jam agus shínigh sí le Roc Nation. Scaoil
Rihanna a hochtú halbam stúideo Anti ar an 27 Eanáir, 2016. D'fhógair sí an
teideal ar an 7 Deireadh Fómhair, 2015.



https://ga.wikipedia.org/wiki/Richard_Feynman

Fisiceoir ab ea Richard Phillips Feynman (11 Bealtaine 1918 – 15 Feabhra 1988.)
Saolaíodh i Nua-Eabhrac é. Ba de bhunadh na nGiúdach ó oirthear na hEorpa a
thuismitheoirí. Melville Feynman an t-ainm a bhí ar a athair, fear gnó ab ea é.
Ba mhúinteoir cáilithe í a mháthair, darbh ainm Lucille Phillips.

Tógadh i Nua-Eabhrac é, rinne sé a bhunchéim in MIT (Massachusetts Institute of
Technology) agus bhain sé a chéim dochtúra amach ó Ollscoil Princeton sa bhliain
1942. Bhí sé páirteach sa Tionscadal Manhattan a rinne an chéad bhuama adamhach
sa bhliain 1945. Ceapadh é mar Ollamh le Fisic Theoiriciúil in Ollscoil Cornell
sa bhliain 1945 agus sa bhliain 1950 d’fhág sé Cornell agus ghlac sé an post
céanna in Caltech (California Institute of Technology).

Bronnadh Duais Nobel na Fisice air sa bhliain 1965 in éineacht le Sin-Itiro
Tomonaga agus Julian Schwinger dá saothar ar leictridinimic chandamach.

Fuair a chéad bhean chéile bás de bharr eitinn sa bhliain 1945 agus phós sé faoi
dhó arís. Bhí beirt pháistí aige lena tríú bean chéile Gweneth Howarth.
Cailleadh é ar 15 Feabhra 1988, bhí ailse air.



https://ga.wikipedia.org/wiki/Rabat

Príomhchathair Maracó is ea Rabat. Tá daonra de 1.2 milliún duine inti dar le
meastúchán daonáirimh i 2005. Tá sí suite ar an Aigéan Atlantach ag béal abhainn
Bou Regneg. Ar bhruach thall na habhann tá cathair Salé. Bhíodh sí ina calafort
tábhachtach tráth ach de bharr sioltadh ní féidir leis an oiread sin longa
teacht isteach anois. Tá monarchain éadaigh go fliúirseach i Rabat, próiseáil
bhia agus tógáil. Is ionad mór turasóireachta í chomh maith.

Timpeall 300 RC bunaíodh baile darbh ainm Chellah ar bhruacha na habhann, agus i
40 AD ghabh na Rómhánaigh seilbh ar an áit. Bhí coilíneacht darbh ainm Sala
Colonia acu ann go dtí gur thréig siad í i 250. I 1146 rinne an rí Abd al-Mu'min
daingean di agus bunáit dá chuid ionsaithe ar an Spáinn. Tugadh Ribatu I-Fath
(Daingean an Bhua) ar an gcathair agus is as sin a tháinig an t-ainm atá uirthi
faoi láthair.

Rinne an rí Yaqub al-Mansur príomhchathair a impireachte de Rabat, agus chuir sé
tús le tógáil an mhosc ba mhó ar domhan, ach nuair a d'éag sé cuireadh deireadh
leis an obair. Tá iarsmaí an mhosc sin ina seasamh go fóill. Tháinig meath ar
Rabat tar éis bhás Yaqub, agus faoi 1515 thuairisc taistealaí nach raibh ach
céad teach sa bhaile. Tharla athbheochan nuair a díbríodh Múraigh ón Spáinn sa
seachtú haois déag.

Rinne an Fhrainc ionradh ar Maracó i 1912 agus chuir faoina smacht í. Rinneadh
príomhchathair na coilíneachta de Rabat, agus bheartaigh an rí a bhí ann nuair a
bhain an tír a neamhspleáchas amach i 1956, Mohammed V, go bhfanfadh sí ina
príomhchathair ar an ríocht.



https://ga.wikipedia.org/wiki/Podchraolach%C3%A1n

Is éard is podchraolachán ann ná modh oibre le comhaid dhigiteacha mheán -
comhaid fhuaime agus físchomhaid - a scaipeadh ar an Idirlíon trí fhothaí
sindeacáitithe le hiad a sheinm ar sheinnteoirí iniompartha meán nó ar ríomhairí
pearsanta. D'fhéadfá a rá gur saghas cláracha raidió atá i gceist ach amháin gur
tríd an Idirlíon a dháiltear iad, agus gur féidir éisteacht leo ag pé am is
rogha leat. Sa Ghaeilge, is fearr podchraoladh a thabhairt ar an gcomhad nó ar
an ábhar atá sa chomhad, agus podchraolachán nó podchraoltóireacht ar an modh
oibre, ach úsáideann an Béarla an téarma podcast sa dá chiall. An duine a bhíonn
ag taifeadadh ábhair i bhfoirm podchraolta agus ag scaipeadh comhad podchraolta,
is féidir podchraoltóir a thabhairt air.

B'é Conn Ó Muineacháin, iriseoir agus blagadóir, a chum an téarma Gaeilge, agus
b'eisean fosta a chuir tús leis an bpodchraoltóireacht Gaeilge ina bhlag, An
tImeall. Maidir leis an mbuntéarma Béarla, podcast, is comhthruailliú é as an dá
fhocal úd iPod agus broadcast.

B'é an t-iriseoir Ben Hammersley a chruthaigh an focal Béarla in alt a scríobh
sé don nuachtán úd The Guardian ar an 12 Feabhra, 2004. B'é Apple iPod an chéad
seinnteoir iniompartha ar forbraíodh bogearra (ríomhchlár) podchraoltóireachta
lena aghaidh. Ceadaíonn na scripteanna podchraolacháin na comhaid phodchraolta a
aistriú go huathoibríoch a fhad leis an ngléas iniompartha i ndiaidh iad a
lódáil anuas (a íoslódáil) ón Idirlíon.

Is minic a chuireann leathanaigh ghréasáin na bpodchraoltóirí an t-ábhar céanna
ar fáil i bhfoirm íoslódála dírí agus beoshrutha. Is é an difríocht is
tábhachtaí idir iad siúd agus an t-ábhar podchraolta ná gur féidir an
podchraoladh a shindeacáitiú, síntiús a shocrú leis, agus é a lódáil anuas go
huathoibríoch nuair a chuirfear ábhar nua ar fáil. Le sin a dhéanamh, ní mór
gléas léite fothaí a bheith suiteáilte ar do ríomhaire, agus é in ann fothaí a
léamh sna formáidí RSS (Really Simple Syndication - Sindeacáitiú Fíorshimplí) nó
Atom.

Nuair a bhítear ag scaipeadh comhaid phodchraolta, is é an rud atá ar siúl ná go
n-aistrítear comhaid mheáin - comhaid físe nó fuaime le haghaidh ríomhaire - ón
bhfreastalaí chuig an ríomhaire cliaint. Lódálann an ríomhaire cliaint anuas
comhaid XML arb iad seoltaí Idirlín na gcomhad meán atá iontu. De ghnáth, is é
an cineál ábhar atá sna comhaid mheán ná fuaim nó fís, ach is féidir íomhánna,
téacs, comhaid PDF nó do rogha cineál comhad eile a bheith ann chomh maith.

Ar dtús, cruthaíonn an podchraoltóir - nó an té a sholáthraíonn ábhar don
phodchraoltóir - cruthaíonn sé comhad, ar nós comhad fuaime i bhformáid MP3, mar
shampla. Ansin, cuirtear an comhad seo ar fáil ar an Idirlíon faoi sheoladh
Idirlín, is é sin, faoi aitheantóir aonfhoirmeach acmhainne. De ghnáth, cuirtear
an comhad ar an bhfreastalaí gréasáin, ach is féidir úsáid a bhaint as rianairí
BitTorrent chomh maith. Is féidir na comhaid a chur ar fáil don tsaol mhór nó an
rochtain a theorannú do dhream ar leith.

Cuireann soláthraí an ábhair an fotha ar fhreastalaí gréasáin, agus glactar leis
go bhfanfaidh sé ansin. Is é sin seoladh gréasáin an fhotha (aitheantóir nó
aimsitheoir aonfhoirmeach na hacmhainne). Tugann an soláthraí le fios don lucht
éisteachta go bhfuil a leithéid d'fhotha ann.



https://ga.wikipedia.org/wiki/Pablo_Picasso

Ba phéintéir Spáinneach é Pablo Picasso, go foirmiúil Pablo Ruiz Picasso, (25
Deireadh Fómhair, 1881 – 8 Aibreán, 1973). Bhí sé i measc máistrí ealaíne an 20ú
haois, an cháil sin bainte amach aige mar ba bhunaitheoir, in éineacht le
Georges Braque, den ghluaiseacht Ciúbachas é.

Bhí sé i measc máistrí ealaíne an 20ú haois. Tá cáil ar an gcathair Gernika (sa
Spáinn) mar gheall ar an bpictiúr a pheinteáil Picasso i 1937 den aerbhuamáil an
Léigiúin Condor den Luftwaffe ar a gcathair le linn Chogadh Cathartha na
Spáinne.

Rugadh é i Málaga i réigiún Andalucía. Bhí a athair Don José Ruiz y Blasco
(1838–1913) ina phéintéir, go háirithe i dtaobh ainmhí an nadúr, chomh maith
leis sin bhí sé ina mháistir sa scoil ceardaíochta agus ina choimeadaí ar an
iarsmalann aitiúil.

Bhog a chlann go A Coruña sa bhliain 1891, ionas go mbeadh Ruiz in ann obair sa
scoil ealaíne ansin. Uair amháin chonaic Ruiz Pablo ag déanamh péintéireachta
agus cheap sé go raibh teicnic Pablo níos fearr agus gheall sé go stopfadh sé
féin.



https://ga.wikipedia.org/wiki/P%C3%B3rt%C3%B3_R%C3%ADce

Oileán sa Chairib is ea Pórtó Ríce (Puerto Rico). Is Comhlathas de chuid Stáit
Aontaithe Mheiriceá é, ó ghlac an tír sin seilbh air ag deireadh an 19ú haois.
Reachtáladh reifrinn éagsúla ar stádas an oileáin, an ceann deireanach timpeall
1995, agus ba é an toradh ná gur fhan an t-oileán sa chomhlathas le SAM

Tá tuairim is 4 mhilliún duine ina gcónaí san oileán. Tá siad i dteideal dul ag
obair agus socrú síos sna Stáit Aontaithe agus tairbhe a bhaint as cearta eile
saoránachta. Is í San Juan príomhchathair an oileáin.

Bhunaigh na Spáinnigh an chéad choilíneacht in Oileán Phórtó Ríce go luath i
ndiaidh fhionnachtain an Oileáin Úir. Tháinig Colambas anseo an chéad uair sa
bhliain 1493, ar an dara cuairt a thug sé ar Mheiriceá. San am sin, bhí
bundúchasaigh ar an oileán a raibh teanga den fhine úd Arawak á labhairt acu,
agus is é an t-ainm a bhí acu féin ar an oileán ná Boriken nó - mar a dúirt
lucht labhartha na Spáinnise - Borinquén. Inniu féin, tugann na Pórtó Rícigh
Borinquén ar a n-oileán i gcoimhthéacs an tírghrá, agus is é La Borinqueña, nó
Amhrán Borinquén, an t-amhrán náisiúnta.



https://ga.wikipedia.org/wiki/Optaic

Is éard is optaic ann staidéar ar sholas is na hionstraimí atá bunaithe air. Ar
siúl le 4,000 bliain ar a laghad. Bhí scátháin ag na hÉigiptigh. Bhí teoiricí ar
an solas ag na Gréagaigh, agus lionsaí (gloiní dóite). Leag Eoiclídéas síos
dlíthe an fhrithchaithimh timpeall 300 RC. B'ábhar staidéir é sa Choláiste
Impiriúil Míochaine sa tSín ón 7ú céad. Tá úsáid lionsaí chun radharc na súl a
cheartú luaite le Roger Bacon sa 13ú céad. Cheap Galileo ceann de na teileascóip
is luaithe i 1609. Thóg Newton an chéad teileascóp frithchaite i 1668. Roimhe
sin, timpeall 1590, cheap déantóir Ollannach spéaclaí, Zacharias Janssen
(1588-1632), an micreascóp comhshuite le dhá eilimint optúil nó níos mó. Ón 17ú
céad ar aghaidh tháinig optaic gheoiméadrach chun cinn chun cur síos ar
fhrithchaitheamh is athraonadh trí sholas a shamhlú ina ghathanna a
thaistealaíonn ina línte díreacha. Ach ag deireadh an chéid chéanna tugadh
díraonadh solais faoi deara, rud a chiallaigh go raibh tréithe tonnacha ag
solas. Cosantóir luath ar theoiric thonnach an tsolais ab ea an fisicí Ollannach
Christiaan Huygens, ach chloígh Newton leis an tseanteoiric, an teoiric
choirpíneach, go raibh solas déanta as páirteagail nó coirpíní. Faoi 1804
léirigh Thomas Young trasnaíocht solais, ag cruthú gur thonn é. Roimhe sin bhí
Huygens is Newton tar éis polarú solais le criostal cailcíte a bhrath, ach
níorbh fhéidir leo an feiniméan a mhíniú. Bhí an míniú le fáil ón tuiscint gur
trasthonn ab ea solas. Faoi seo tuigtear gur áisiúil an dá dhearcadh ar nádúr an
tsolais, an teoiric choirpíneach, cuimsithe san optaic gheoiméadrach, agus an
teoiric thonnach, cuimsithe san optaic fhisiciúil. I measc na bhfeidhmeanna is
nua-aoisí san optaic tá snáithíní optúla is a n-úsáidí sa teileachumarsáid,
eilimintí optúla loighce, na ríomhairí optúla atá á bhforbairt is á dtuar,
anailís Fourier i bpróiseáil is scagthástáil íomhánna, optaic oiriúnaitheach,
léasair, holagrafaíocht, olltáirgeadh lionsaí casta plaisteacha, agus a lán
eile.



https://ga.wikipedia.org/wiki/New_Orleans

Is cathair i stát Louisiana, Stáit Aontaithe Mheiriceá í New Orleans as Béarla,
nó La Nouvelle-Orléans as Fraincis, nó Nua Orléans. Is port tábhachtach í an
chathair, agus í suite ar bhruach na hAbhann Mississippi, cóngar do bhéal na
habhann ar Mhurascaill Mheicsiceo. Tá cultúr saibhir cáiliúil ag New Orleans, le
tionchar mór Francach, Spáinneach, agus Afra-Mheiriceánach le feiceáil. Tugtar
an leasainm "The Big Easy" ar an gcathair go minic. "The Crescent City" leasainm
eile ar New Orleans. Tagann an t-ainm seo as an lúb mór a dhéanann an abhainn ar
thaobh theas na cathrach.

Sa bhliain 2010, labhair 90.31% de mhuintir New Orleans (os cionn 5 bhliana
d'aois) Béarla sa bhaile mar príomhtheanga. Labhair 4.84% díobh Spáinnis, 1.87%
Vítneaimis agus 1.05% Fraincís. San iomlán bhí príomtheanga tí eile seachas
Béarla ag 9.69% de mhuintir New Orleans.

Ar an 29 Lúnasa 2005, rinneadh go leor dochar do New Orleans nuair a bhuail
Hairicín Katrina deisceart na Stáit Aontaithe Mheiriceá. Cumadh Hairicín Katrina
i Mhurascaill Mheicsiceo ar an 23 Lúnasa. Ar an 28 Lúnasa, d'ordaigh gobharnóir
Louisiana aslonnú éigeandala agus spéirling Katrina ag teannadh ar cheantar New
Orleans.



https://ga.wikipedia.org/wiki/Nelson_Mandela

Polaiteoir as an Afraic Theas ab ea Nelson Rolihalahla Mandela (rugadh é ar an
18 Iúil, 1918 - 5 Nollaig, 2013), agus ba eisean an chéad uachtarán a toghadh sa
tír seo i dtoghchán lán-daonlathach. Roimhe seo, ba ghníomhaí frithApairtéid é,
a bhí ina cheannaire ar an gComhar Náisiúnta Afracach. Chaith Mandela an
tréimhse idir na blianta 1962 agus 1990 i bpríosún ar Oileán Robben.

Bhain Mandela, nó Madiba mar a thugtar air freisin san Afraic Theas, Duais Nobel
na Síochána amach sa bhliain 1993.

Sa bhliain 1948 bhí toghchán san Afraic Theas, am a raibh an chinedheighilt fós
i bhfeidhm. Ní raibh cead vótála ag na daoine gorma. Mar sin bhí an chumhacht ag
na daoine geala.

Ag an ollscoil bhuail Nelson le daoine bána. Bhuail sé le Joe Slovo, Walter
Sisulu agus Oliver Tambo, daoine a raibh smaointe céanna acu agus a bhí ag
Nelson féin (bhuail sé le Slovo ag ollscoil Witwatersrand i 1943). Theastaigh
uathu na dlíthe diana seo a athrú chomh maith.

Chuaigh Nelson agus a chairde ar stailc sa bhliain 1960 i Johannesburg. Dá bhrí
sin cuireadh Nelson ar triail (don chéad uair), ach níor tugadh aon phionós dó.

Sa bhliain 1962 cuireadh Mandela ar triail arís. Chaith sé fionnadh liopaird
chuig an chúirt agus rinne sé ‘salute’ go dtí na daoine gorma agus scread amach
‘amadla’.

Cuireadh Mandela faoi ghlas ón mbliain 1962 go dtí 1990. Chuaigh sé ar ais go
dtí an chúirt sa bhliain 1964. Dúirt sé go raibh an rialtas freagrach ar na
rudaí dona a bhí ag tarlú sa tír. Cuireadh ar ais sa phríosún é. An uair seo ar
feadh a shaoil. Chaith sé an chuid is mó den am i gcill bheag amháin, ar Oileán
Robben. Scaoileadh ón bpríosún é ar 11 Feabhra 1990.

Ar 27 Aibreán 1994 tháinig daoine geala agus gorma le chéile agus vótáil siad
Nelson mar uachtarán na hAfraice Theas. Ba é Mandela an chéad uachtarán ar an
tír a toghadh i dtoghchán daonlathach. Uachtarán rathúil ab ea é ach níor ghlac
sé páirt sa toghchán sa bhliain 1999 mar theastaigh uaidh go mbeadh duine níos
óige mar uachtarán.



https://ga.wikipedia.org/wiki/Na_Triobl%C3%B3id%C3%AD

I ngnáthchaint na hÉireann, is ionann na Trioblóidí agus an tréimhse
míshuaimhnis, foréigin agus coimhlinte trasphobail a thosaigh i dTuaisceart
Éireann nuair a bhí na seascaidí ag druidim chun deireanais, agus ar cuireadh
clabhsúr orthu, a bheag nó a mhór, nuair a chuaigh Comhaontú Bhéal Feirste, a
dtugtar Comhaontú Aoine an Chéasta air freisin, i bhfeidhm ar an 10 Aibreán
1998. Is iomaí sainmhíniú a tugadh ar na Trioblóidí i rith na mblianta:
sceimhlitheoireacht, coimhlint eitneach, coimhlint iltaobhach, treallchogaíocht,
coimhlint ar leibhéal íseal géaradais, agus, fiú, cogadh cathartha.

Is éard a bhí i gceist leis na Trioblóidí ná tréimhse tríocha bliain lán
coireanna agus ainghníomhartha foréigneacha idir cuid de phobal Náisiúnaíoch an
Tuaiscirt (ar Caitlicigh iad a bhformhór) agus cuid de phobal Aontachtach an
Tuaiscirt (ar Protastúnaigh iad a bhformhór). B'é ba chúis leis an gcoimhlint ná
stádas conspóideach Thuaisceart Éireann taobh istigh den Ríocht Aontaithe, agus
an dóigh a raibh na Protastúnaigh ag mursantacht ar na Caitlicigh sa stáitín,
mar a chonacthas do na Caitlicigh féin. B'iad na dreamanna armtha paraimíleata
ba mhó a choinnigh an foréigean ag imeacht. Go háirithe, bhí na Sealadaigh - is
é sin, faicsean Sealadach an IRA - ag iarraidh críoch a chur le cumhacht na
Ríochta Aontaithe i dTuaisceart Éireann agus Poblacht úr uile-Éireann a chur ar
bun.

Ba dóigh le cuid de na Protastúnaigh go raibh ag éirí leis an IRA, agus stádas
"Briotanach" an Tuaiscirt ag tréigean, de réir is mar a bhí greim na
nAontachtóirí á scaoileadh den chumhacht. Mar sin, chrom siad ar fheachtas
armtha dá gcuid féin. Tháinig dronga paraimíleata de Dhílseoirí ar bun. Bhí
Fórsa Óglaigh Uladh (UVF) agus Cumann Cosanta Uladh (UDA) ar an dá cheann ba
tábhachtaí de na baiclí sceimhlitheoireachta seo. Thosaigh siad ag ionsaí agus
ag marú Caitlicigh, fiú daoine nach raibh baint dá laghad acu le feachtas
míleata na Sealadach.

Ghlac fórsaí slándála an stáit - Arm na Breataine Móire agus na péas
(Constáblacht Ríoga Uladh) - páirt san fhoréigean fosta. Is é an dearcadh a bhí
lucht rialtais na Breataine ar na cúrsaí seo ná gurb eadráin agus idiriscín
neodrach a bhí idir lámhaibh ag na fórsaí slándála, agus iad ag iarraidh an dá
phobal a anacal is a theasargan ar a chéile agus an dlí, síocháin na sochaí a
choinneáil i bhfeidhm agus féinrialtas daonlathach mhuintir an Tuaiscirt a
chosaint. Is é an meas a bhí ag na Poblachtánaigh Éireannacha ná gur páirtí sa
choimhlint ab ea iad na fórsaí slándála, agus go raibh siad ag cleachtadh
claonpháirteachais ar mhaithe leis na Dílseoirí. Dhearbhaigh an fiosrú úd
Ballast a rinne fear an phobail um chúrsaí póilíníochta (an tOmbudsman
Póilíníochta), - dhearbhaigh sé go raibh eilimintí áirithe sna fórsaí slándála,
daoine de na péas ar a laghad, ag cuidiú leis na sceimhlitheoirí Protastúnacha
ar chúla téarmaí.

Bhí, fiú, baint acu le cúpla cás dúnmharaithe. Chuir siad bac ar an dlí
uaireanta, más Dílseoirí a bhí á n-ionchúiseamh faoi choireanna seicteacha.
Áitíonn na hAontachtóirí, áfach, nach raibh claonpháirteachas ar bith ann, agus
má bhí féin, nach raibh ach an corrchás ann. Tá siad ag tabhairt le fios fosta
go raibh an stát Deisceartach - Poblacht na hÉireann - ag tacú leis an IRA ar
dhóigh chosúil.

Tháinig an tsíocháin ghuagach ar bun de réir a chéile, nuair a thosaigh próiseas
na hidiriscíne agus na gcomhchainteanna ag dul chun cinn: d'éirigh an chuid ba
mhó de na paraimíleataigh as an ngleic armtha, agus dhíchoimisiúnaigh siad a
gcuid arm tine. Thairis sin, rinneadh athchóiriú ar an bhfórsa póilíníochta,
agus ghlan Arm na Breataine Móire as na sráideanna agus as críocha cathacha
teorainne, cosúil le hArd Mhacha Theas agus le Fear Manach. Chuir Comhaontú
Bhéal Feirste, a dtugtar Comhaontú Aoine an Chéasta air freisin, - chuir sé
séala leis an bhforbairt seo. San am céanna, thug an Comhaontas aitheantas do
sheandearcadh rialtas na Breataine Móire ar cheist an Tuaiscirt, is é sin, go
mbeadh an stáitín le fanacht taobh istigh den Ríocht Aontaithe, go dtí go
gcinnfeadh móramh a mhuintire ar a mhalairt. Ón taobh eile de, d'admhaigh
Rialtas na Breataine Móire go raibh "diminsiún uile-Éireannach" ag baint leis an
Tuaisceart, is é sin, gur cuid de shainleas nádúrtha Phoblacht na hÉireann
síocháin na sochaí sa Tuaisceart, agus go mbeadh sé faoi mhuintir Oileán na
hÉireann sa dá stát, thar aon dream eile, ceist na críochdheighilte a fhuascailt
agus, an lá is faide anonn, an Teorainn a chur ar ceal, más é toil an mhóraimh
ar an dá thaobh é. B'é an chuid dheireanach den chomhréiteach ba mhó a chinntigh
tacaíocht na Náisiúnaithe leis an gComhaontú. Thairis sin, chuir an Comhaontú
féinrialtas i gceannas ar stáitín an Tuaiscirt, féinrialtas a mbeadh ionadaithe
an dá phobal páirteach ann, agus an chumhacht roinnte go ceart cothrom eatarthu.
Ón 14 Deireadh Fómhair 2002 go dtí an 8 Bealtaine 2007, áfach, bhí an rialtas
seo curtha ar fionraí, agus an stáitín á rialú ó Londain arís.

Cé nach raibh ach codán beag de dhaonra an Tuaiscirt sáite sa
sceimhlitheoireacht go pearsanta, agus cé nach raibh na sluaite móra ag tacú
leis an sceimhlitheoireacht ach ar éigean, ní raibh éalú ón scáil a chaith na
Trioblóidí ar shaol gach duine sa stáitín, lá i ndiaidh lae. Uaireanta, leath na
Trioblóidí thar teorainn amach, go dtí Sasana agus go Poblacht na hÉireann.

Is é is bunrúta leis an naimhdeas idir Gael is Gall i dTuaisceart Éireann ná
Plandáil Uladh, a thosaigh sa bhliain 1609. Le linn na Plandála, choigistigh an
Choróin tailte na nGael le hiad a roinnt ar na Plandóirí Protastúnacha, ar
mhuintir isteach iad ó Albain agus ó Shasana. Bhí na Gaeil agus na Plandóirí in
adharca a chéile go minic, agus d'éirigh ina chogadh dearg eatarthu sna blianta
1641-1653 agus 1689-1691. Briseadh an cath ar na Gaeil sa dá chogadh, agus
cuireadh péindlíthe éagothroma i bhfeidhm le hiad a choinneáil faoi smacht.
Chuir na Péindlíthe srianta cúnga le cearta polaitiúla, reiligiúnda agus
eacnamaíocha gach duine nach raibh sásta dul san Eaglais Oifigiúil, is é sin,
Eaglais na hÉireann. B'iad na Caitlicigh agus na hEasaontóirí Protastúnacha - ar
nós na bPreispitéireach - araon a bhí thíos leis na dlíthe seo.

Sa dara leath den ochtú haois déag, tosaíodh ar na Péindlíthe a mhaolú is a chur
ar ceal, rud a chuir an lasair sa bharrach idir an dá phobal thuaidh arís. Sna
1780idí, mar shampla, baineadh na srianta de na Caitlicigh talamh a fháil ar
cíos, rud a chuir go mór leis an iompairc faoi thalamh idir na Gaeil is na
Gaill. Nuair a bhí na Caitlicigh i dteideal talamh a cheannach agus dul le
ceirdeanna a bhí coiscthe orthu roimhe sin, thosaigh na Protastúnaigh ag ligean
a rachta ar na Gaeil. Bhunaigh siad rúnchumann frith-Chaitliceach, Peep o' the
Day Boys, nó Buachaillí Bhodhránacht an Lae, leis na Gaeil a imeaglú agus a
ghéarleanúint go gránna. Sna 1790idí, chuaigh na Caitlicigh ag cur le chéile ar
a son féin, nó bhunaigh siadsan, ansin, rúnchumann catha den chineál chéanna,
mar atá, Defenders nó Na Cosantóirí. Bhí an dá rúnchumann ag cur troda ar a
chéile go minic, agus chuir an bruíonachas seo go mór leis an teannas idir an dá
phobal. Má bhí cuid mhór de na Protastúnaigh fonnmhar chun comhoibriú leis na
Caitlicigh faoi bhrat an daonlathais agus an réabhlóideachais Fhrancaigh roimhe
sin, thosaigh an meon soilsithe seo ag dul in éag de réir is mar a bhí an
foréigean seicteach ag fás.

Tháinig Caitlicigh, Preispitéirigh agus liobrálaigh Phrotastúnacha le chéile sna
hÉireannaigh Aontaithe. Gluaiseacht náisiúnaíoch a bhí ann a fuair an chéad
spreagadh ó réabhlóid na Fraince. Bhí na hÉireannaigh Aontaithe meáite ar
dheireadh a chur leis an seicteachas in Éirinn trí Phoblacht a bhunú san oileán,
Poblacht a bheadh beag beann ar Shasana agus saor ón naimhdeas trasphobail. Mar
a d'iompaigh an scéal amach, áfach, chuaigh aisling na nÉireannach Aontaithe ar
neamhní. Theip ar éirí amach na bliana 1798, agus sna salaí aige, tháinig
tréimhse úr tíorántachta. Maidir leis an bhforéigean seicteach, níor maolaíodh
air, ach a mhalairt. Gríosaíodh na dearg-Dhílseoirí Protastúnacha chun gnímh in
aghaidh na náisiúntóirí agus na radacach, agus bhunaigh siad an tOrd Oráisteach
sa bhliain 1795. De dheasca na n-imeachtaí seo go léir, buanaíodh an scoilt idir
Gael agus Gall i gCúige Uladh.

Le casadh an chéad chéid eile, chuaigh Acht na hAontachta i bhfeidhm. Chuir an
tAcht seo deireadh le parlaimint na hÉireann, agus hiompaíodh an t-oileán ina
dhlúthchuid den Ríocht Aontaithe. Níor athraigh an tAcht mórán faoin naimhdeas
seicteach. Má bhí na Preispitéirigh an-tugtha don pholaitíocht radacach san
ochtú haois déag, chuir siad craiceann díobh go hiomlán anois, agus iad ag
déanamh a gcomhionannú le pobal "dílis" na nAnglacánach anois, mar chuid den
phobal Phrotastúnach chéanna. Sa bhliain 1829, d'éirigh le Dónall Ó Conaill an
Saoradh ó Bhráca a bhaint amach do na Gaeil. An chuid ba mhó de na srianta a bhí
curtha le saol polaitiúil na gCaitliceach, cuireadh ar ceal iad. (Triúr as gach
ceathrar den daonra ab ea iad Caitlicigh na hÉireann san am seo.) Sa teagmháil
chéanna, fuair na Giúdaigh agus na hEasaontóirí Protastúnacha na cearta céanna.

Mar sin féin, b'é aidhm fhadtéarmach an Chonallaigh ná an Réipeil, is é sin,
aisghairm agus cur ar ceal Acht na hAontachta. Lá na Caille 1843, d'fhógair sé
go dána go mbeadh an Réipeil curtha i gcrích roimh dheireadh na bliana céanna.
Más náisiúntóir a bhí sa Chonallach, bhí a chuid náisiúnachais go mór i
dtuilleamaí thoil pholaitiúil an tromlaigh, agus é bunaithe ar an síochánachas.
In imeacht ama, chuaigh feachtas an Chonallaigh ó neart go neart, agus na Gaeil
ag éileamh go n-athbhunófaí Parlaimint na hÉireann agus go mbronnfaí Rialtas
Dúchais ar an oileán. Bhí cuid mhór de na Protastúnaigh drochamhrasach go maith
i leith na scéimeanna seo, ó bhí eagla orthu go bhfágfaí in áit na leathphingine
iad, dá mbeadh an móramh Caitliceach ag rialú na hÉireann. Mar sin, b'fhearr leo
a ndílseacht agus a n-urraim a fhógairt don Choróin agus diúltú go daingean don
Rialtas Dúchais.

Faoin am seo, bhí Cúige Uladh ar an gcúige ba mhó tionsclaíochta in Éirinn, agus
é go mór mór i dtuilleamaí na Breataine Móire le haghaidh margaí dá gcuid
tráchtearraí. Mar sin, ghlac na Protastúnaigh leis nach mb'é a leas eacnamaíoch
féin é, dá scaoilfí an nasc idir Éirinn agus an Bhreatain Mhór.

I ndiaidh na bliana 1910, bhí an chuma ag teacht ar an scéal go mbainfeadh na
hÉireannaigh amach an Rialtas Dúchais, nó bhí Páirtí Parlaiminteach na hÉireann
dingthe isteach idir dhá pháirtí móra na Parlaiminte i Westminster, agus na
Liobrálaigh ag brath ar thacaíocht na nÉireannach leis an tromlach a choinneáil.
B'é an Rialtas Dúchais an praghas a chaithfidís a íoc as an tacaíocht sin. Bhí
na hAontachtóirí - Protastúnaigh a bhformhór, agus cónaí ar an gcuid ba mhó acu
i gCúige Uladh - ag cur i gcoinne an Rialtas Dúchais chomh maith le
neamhspleáchas iomlán na hÉireann, ó bhí eagla orthu nach bhfágfaí stádas ar
bith acu i dtír a bheadh faoi chois na hEaglaise Caitlicí. Sa bhliain 1912,
shínigh na hAontachtóirí, faoi cheannas Edward Carson, forógra poiblí - Cúnant
Uladh - agus iad ag tabhairt an leabhair go ndiúltóidís amach is amach don
Rialtas Dúchais dá bhféachfaí lena leithéid a chur i bhfeidhm ar Chúige Uladh.
Le beart a chur le briathar in am an ghátair, bhunaigh siad fórsa paraimíleata -
Fórsa Óglaigh Uladh - agus d'iompórtáil siad airm thine ón nGearmáin ar chúla
téarmaí. (Rinne lucht Éirí Amach na Cásca an cleas céanna roinnt bhlianta ina
dhiaidh sin.) Mar fhreagra ar Óglaigh Uladh, chuir na Náisiúntóirí ar fud na
hÉireann eagraíocht mhíleata dá gcuid féin ar bun - is é sin, Óglaigh na
hÉireann, a bhí meáite ar an Rialtas Dúchais a chinntiú d'Éirinn i ndiaidh an
chogaidh, sa chás is go rachadh Londain siar ar a gealltanas faoi thionchar na
nAontachtóirí, agus an dearcadh dáigh dochomhairleach a bhí acu siúd. De réir a
chéile, áfach, d'insíothlaigh Bráithreachas na Poblachta na hÓglaigh. Rúnchumann
réabhlóideach ab ea é an Bráithreachas, agus é dírithe ar neamhspleáchas iomlán
a bhaint amach d'Éirinn. Náisiúntóirí radacacha ab ea iad baill an
Bhráithreachais, cosúil le Pádraig Mac Piarais. Ó bhí dhá eagraíocht
pharaimíleata - Óglaigh Uladh agus Óglaigh na hÉireann - ag druileáil agus ag
máirseáil timpeall go hoscailte, bhí cogadh cathartha ag bagairt ar an tír, ach
nuair a phléasc an Chéad Chogadh Domhanda amach, cuireadh an ghéarchéim ar
fionraí. Chuaigh an Rialtas Dúchais ar leabhar an dlí, ach má chuaigh féin, ní
raibh sé le dul i bhfeidhm ach i ndiaidh an chogaidh.

Rinneadh cnámh spairne den cheist seo arís, nuair a d'éirigh na Náisiúntóirí
amach um Cháisc na bliana 1916 i mBaile Átha Cliath. Chuir na saighdiúirí Gallda
an t-éirí amach faoi chois leis an mbrúidiúlacht a d'fhoghlaim siad i bpáirc an
áir in Ilchríoch na hEorpa, agus cuireadh cúigear déag de cheannairí na
Náisiúntóirí chun báis, an chuid ba mhó acu i bpríosún Chill Mhaighneann i
mBaile Átha Cliath. Ní dhearna cruálacht na Sasanach ach tuilleadh gríosú a
thabhairt don Náisiúnachas radacach, nó nuair a cimíodh na Náisiúntóirí
measartha in éineacht leis na fíor-radacaigh, ní raibh an chéad dream acu i
bhfad ag tolgadh an réabhlóideachais ón dara dream. B'é an neamhspleáchas iomlán
a bhí ag teastáil uathu anois, seachas an Rialtas Dúchais. Tháinig torthaí na
forbartha seo chun solais sna holltoghcháin i Mí na Nollag 1918, nuair a bhain
Sinn Féin - páirtí na scarúnaithe - amach tromlach na suíochán parlaiminte in
Éirinn. Ní dheachaigh Feisirí Shinn Féin go Westminster riamh. Ina áit sin,
tháinig siad le chéile i mBaile Átha Cliath le parlaimint ar leith a bhunú
d'Éirinn, parlaimint ar thug siad Dáil Éireann uirthi. Is é an rud a bhí déanta
acu ansin ná slán a fhágáil ag an Ríocht Aontaithe go deo, cé nach bhfuair siad
aitheantas aon tíre dá neamhspleáchas go fóill. San am céanna, thosaigh Óglaigh
na hÉireann, a ghlac leis gurbh iad féin arm na tíre úrbhunaithe, - thosaigh
siad ag cur cogaidh ar na fórsaí Gallda in Éirinn. Rinneadh an chéad ionsaí in
Eanáir 1919 ar an tSulchóid Bheag i gContae Thiobraid Árann, agus maraíodh beirt
saighdiúirí dubha Caitliceacha a bhí ag seoladh coinsíneacht geiligníte.

Sa bhliain 1920, bhí sé ina chogadh dearg idir na hÓglaigh agus fórsaí armtha na
Breataine Móire. Ansin, reachtaigh na Sasanaigh an tAcht um Rialtas na hÉireann
(Government of Ireland Act). B'é an tAcht seo a dheighil Éire ina dhá dlínse,
mar atá, Deisceart Éireann agus Tuaisceart Éireann. Dearbhaíodh an
chríochdheighilt in athuair sa Chonradh Angla-Éireannach sa bhliain 1921. Chuir
an Conradh deireadh leis an treallchogaíocht agus chruthaigh sé Saorstát
Éireann, stát a bhí beagnach neamhspleách, ar an taobh theas den teorainn. Thug
an Conradh aitheantas don scoilt a dhealaigh na hAontachtóirí Protastúnacha,
arbh in Ultaibh ba mó a bhí cónaí orthu, agus iad ag roghnú na Breataine Móire
thar neamhspleáchas na hÉireann, ó na Náisiúntóirí Caitliceacha, arbh fhearr leo
stát neamhspleách dá gcuid féin a bheith acu.

Cé gur choinnigh Tuaisceart Éireann an nasc leis an Ríocht Aontaithe, fuair sé
féinrialtas áirithe chomh maith, agus bunaíodh parlaimint ar leith don stáitín.
Níorbh iad na hAontachtóirí féin a d'éiligh a leithéid. Go bunúsach, bhí feisirí
fadfhulangacha na Parlaiminte i Westminster ag iarraidh freagra forásach
flaithiúil a thabhairt ar cheist na hÉireann - gach gné den cheist seo a raibh
siad dubh dóite di le fada an lá. Bhí na hAontachtóirí sásta a gcuid féin a
dhéanamh den chóras nua féinrialtais. Stát dlíthiúil daonlathach ab ea é stáitín
an Tuaiscirt, a d'áitigh siad, agus mar sin, d'fhanfadh sé taobh istigh den
Ríocht Aontaithe, ó b'é sin ba mhian le tromlach a mhuintire. Maidir leis na
náisiúntóirí Éireannacha, áfach, shíl siad gur críochdheighilt mhídhlíthiúil a
bhí ann, nach raibh ag teacht le toil an tromlaigh uile-Éireannaigh. Bhí siadsan
inbharúla nach raibh an stáitín dlisteanach ná daonlathach - b'é a dtuairim-san
nach raibh ann ach stát saorga a bhí ceaptha le haghaidh na bProtastúnach
amháin.

Tháinig Tuaisceart Éireann ar an bhfód nuair a bhí cogadh á chur ar fud na
hÉireann. Fuair 557 daoine bás de dheasca an fhoréigin pholaitiúil sna blianta
1920-22, le linn Chogadh na Saoirse agus go gairid ina dhiaidh. As an iomlán
seo, bhí 303 daoine ina gCaitlicigh (cuid acu ina nÓglaigh freisin), agus 172
ina bProtastúnaigh. Saighdiúirí dubha nó dearga a bhí i mbeirt dhaoine is
ceithre scór acu. I mBéal Feirste a thit an chuid ba mhó de na hainghníomhartha
amach, nó maraíodh 452 dhaoine ansin, 267 daoine acu ina gCaitlicigh. Sa chuid
eile den oileán, b'iad na hÓglaigh ó thaobh amháin de agus an dá chineál
saighdiúirí ón taobh eile de a bhí ag cur catha ar a chéile. B'é an chuma a bhí
ar na cúrsaí sa Tuaisceart ná go raibh na dreamanna Dílseacha agus an fórsa
póilíní cúnta a dtugtaí na B-Speisialtaigh air ag ionsaí agus ag marú Caitlicigh
le díoltas a agairt ar an bpobal iomlán as a raibh déanta ag na hÓglaigh. Is é
an chiall a bhain na Náisiúntóirí as seo ná gur pogram a bhí ann, is é sin, go
raibh géarleanúint á déanamh orthu ar chúiseanna seicteacha amháin.

Sa bhliain 1920, mar shampla, mharaigh na hÓglaigh Cigire Ceantair de chuid
Chonstáblacht Ríoga na hÉireann, fear dar shloinne Swanzy, taobh amuigh de
theampall Protastúnach i Lios na gCearrbhach. Ansin, d'imir na Dílseoirí díoltas
ar phobal Caitliceach na háite ar fad, nó chuir siad cuid mhór den cheantar
Chaitliceach trí thine. Mar sin féin, cé go raibh i bhfad ní ba mhó Caitlicigh
thíos leis na gníomhartha uafáis (58 % acu siúd a fuair bás, cé nach raibh ach
triúr as gach deichniúr de mhuintir na háite ina gCaitlicigh), rinne lucht an dá
thaobh coireanna den chineál sin. Is léir go raibh muintir an Deiscirt féin
an-mhíshásta leis an íde a fuair a gcomhreiligiúnaigh thuaidh, agus mar sin,
thosaigh siad ag baghcatáil tráchtearraí an Tuaiscirt. Daoine de cheannairí an
tSaorstáit úrbhunaithe, Mícheál Ó Coileáin ina measc, fiú, - bhí siad inbharúla
gur chóir ionsaí míleata a thabhairt faoin Tuaisceart. Stopadh na pleananna seo,
áfach, nuair a d'éirigh ina chogadh dearg idir na Saorstátairí agus na
Poblachtánaigh, agus idir an dá linn, bhí sé de sheal ag Aontachtóirí an
Tuaiscirt córas láidir stáit a chur ar bun is a bhuanú ina stáitín. De thoradh
Chogadh Cathartha na hÉireann, áfach, tháinig an tIRA ar an bhfód. Is éard a bhí
i gceist leis an IRA ná scoilteán de shean-Óglaigh na hÉireann: dornán de
náisiúnaithe dochomhairleacha a bhí meáite ar an dá stát in Oileán na hÉireann a
chur de dhroim an tsaoil le Poblacht na mblianta 1919-1921 a athbhunú.

Sa bhliain 1925, bhí a lán náisiúnaithe Éireannacha ag súil leis go gcuirfí an
chríochdheighilt ar ceal, nó, ar a laghad, go bhfágfadh Coimisiún na Teorainne
cuid mhór de chríocha an stáitín thuaidh ag an Saorstát. Níor mhol an Coimisiún
ach an corr-mhionathrú anseo agus ansiúd, agus buanaíodh críochdheighilt na
hÉireann mar a bhí sí, a bheag nó a mhór. San am sin, thug an Saorstát
aitheantas de facto don Teorainn, cé nach raibh lucht rialtais an tSaorstáit
róshásta léi mar rud. Sa bhliain 1937, tháinig bunreacht nua i bhfeidhm in
Éirinn a raibh an-lámh ag Éamon de Valera ina dhréachtú. In Alt a Dó agus in Alt
a Trí sa bhunreacht seo a socraíodh gurbh ionann Éire, mar stát, agus oileán na
hÉireann. Agus an méid sin ráite, ní mór cuimhne a choinneáil air gur aithin an
bunreacht teorainneacha na bliana 1922 go sealadach, go dtí go n-athaontófaí an
tír.

Mar a tuigeadh an scéal do na náisiúnaithe, bhí na Caitlicigh thuaidh faoi
leatrom, agus ní raibh i stáitín an Tuaiscirt ach deachtóireacht lofa a bhrúigh
na Gaill anuas ar na daoine. Is é an cur síos a thug Cathal Ó hEochaidh,
iar-Taoiseach Phoblacht na hÉireann, ar éalaigh a mhuintir as Contae Dhoire le
linn thrioblóidí na bhfichidí, ná nach raibh sa stáitín ach "slánaonad teipthe"
(failed entity). Dúirt Edward Carson, ceannaire agus príomh-idé-eolaí na
nAontachtóirí sa bhliain 1921 go mbeadh síocháin na sochaí imithe sa Tuaisceart
mura meallfaí na Caitlicigh chun páirt a ghlacadh i gcúrsaí an stáit. Ar
mhí-ámharaí an tsaoil, rinne lucht a leanúna neamhshuim ar fad den rabhadh seo
sna laethanta a bhí le teacht.

I ndiaidh thrioblóidí na bhfichidí, thagadh míshuaimhneas seicteach chun solais
sa Tuaisceart ó am go ham. Sna daichidí agus sna caogaidí, chuir an tIRA in
aghaidh an stáitín, ach níor éirigh le ceachtar den dá fheachtas seo, agus i
dtús na seascaidí, bhí saol na tíre socraithe síos, a bheag nó a mhór.

Mar sin féin, bhí an tsíocháin seo iontach sobhriste. Sa bhliain 1966,
d'athbhunaigh na Dílseoirí Protastúnacha Fórsa Óglaigh Uladh, an fórsa
mídhlíthiúil paraimíleata a bhí ann an chéad uair go gairid roimh an Chéad
Chogadh Domhanda, ó bhí siad buartha go dtiocfadh an tIRA ar an bhfód in
athuair. Bhí leathbhliain imithe ó Éirí Amach na Cásca, agus cothrom an lae le
ceiliúradh. Mharaigh na hÓglaigh Phrotastúnacha triúr daoine ar chúiseanna
seicteacha sula raibh de sheal ag na péas breith orthu ar aon nós. Gearradh
tréimhse fhada príosúnachta ar na ciontóirí. Ina measc, bhí Gusty Spence, fear a
rinne a leithscéal faoina chuid coireanna go poiblí i ndiaidh bhlianta an
bhraighdeanais agus a chuaigh le polaitíocht dhlíthiúil sa deireadh thiar. Mhair
an tUVF beo ina dhiaidh sin, agus bhí an-ról aige sna Trioblóidí sna blianta a
bhí le teacht.

Glactar leis go coitianta gur sa bhliain 1968 a thosaigh na Trioblóidí, nuair a
tháinig míshuaimhneas forleathan poiblí sna salaí ag mórshiúlta Chumann Ceart
Sibhialta Thuaisceart Éireann (NICRA). Sa bhliain 1967, thionscain an Cumann seo
feachtas síochánta le cearta sibhialta a bhaint amach do na Gaeil. Bhí an
feachtas múnlaithe ar ghluaiseacht na gceart sibhialta i Stáit Aontaithe
Mheiriceá, áit a raibh na Gormaigh amuigh sna sráideanna faoi cheannas an
Urramaigh Martin Luther King. Bhí Cumann na gCeart Sibhialta ag iarraidh ceist
na gceart sibhialta a shocrú taobh istigh de chóras polaitiúil an Tuaiscirt.
Thar aon rud eile, theastaigh uathu deireadh a chur le claonroinnt na dtoghlach,
ó d'fhág sí na Caitlicigh gan ionadaíocht cheart i gcúrsaí an rialtais áitiúil.
Thairis sin, bhí lucht an Chumainn inbharúla nach raibh na Caitlicigh ag fáil a
gcirt de na jabanna ná den tithíocht phoiblí. Bhí siad ag éileamh freisin go
mbainfí Acht na gCumhachtaí Speisialta de leabhar an dlí, ó bhí siad den tuairim
go rabhthas ag baint claonúsáide as na cumhachtaí speisialta sin leis na
Caitlicigh a choinneáil faoi chois.

I dtosach báire, bhí Terence O'Neill, Príomh-Aire an Tuaiscirt, fabhrach
d'fheachtas na gceart sibhialta. Bhí sé féin ag iarraidh leasuithe nua-aoiseacha
sóisialta a chur i gcrích sa stáitín a rachadh chun sochair do na Caitlicigh.
Ansin, áfach, fuair sé é féin faoi ionsaí ag na dearg-Dhílseoirí, cosúil le
William Craig agus Ian Paisley, agus iad ag cur feillbhirt ina leith. Ba dual do
na hAontachtóirí drochamhras a bheith orthu faoi Chumann na gCeart Sibhialta,
agus iad ag déanamh nach raibh ann ach eagraíocht bolscaireachta de chuid an
IRA. Bhí cuid acu barúlach, fiú, nár chóir cothrom na Féinne a ghéilleadh do na
Caitlicigh ar aon nós, ó ba rud é go raibh an Tuaisceart ceaptha mar thír
Phrotastúnach. Phléasc trioblóidí amach le linn na mórshiúlta, nuair a ghabh
baiclí Protastúnacha de smachtíní ar lucht na máirseála. Cháin na Caitlicigh
Constáblacht Ríoga Uladh, agus iad ag cur ina leith nach ndearnadh a dhath leis
na hionsaithe seo a stopadh.

B'é ba chúis leis an gcuid ba mhó den fhoréigean seo ná an síolteagasc a bhí
idir lámhaibh ag ceannairí an phobail Phrotastúnaigh, agus iad ag áitiú ar an
gcosmhuintir go raibh an tIRA díreach ag beartú feachtas nua cogaíochta. Le
fírinne, bhí an tIRA sna céadéaga, ar bheagán arm, ar fhíorbheagán Óglach, ar
fhíor-mhionbheagán tacaíochta, agus ag tabhairt droim láimhe leis an ngleic
armtha ar chúiseanna praiticiúla. B'iad Óglaigh Uladh - an tUVF - a stáitsigh an
chéad fheachtas buamála sa bhliain 1969 leis an drochamhras coitianta a
tharraingt anuas ar an IRA. Bhí an feachtas seo dírithe ar na stáisiúin
chumhachta agus ar an gcuid eile den infreastruchtúr.

Bhí an choimhlint idirphobail ag dul chun olcais ó thús na bliana 1969 ar
aghaidh, ach má bhí, chuaigh sí ó smacht ar fad nuair a d'ionsaigh na Dílseoirí
mórshiúl Chumann na gCeart Sibhialta i mBun Tolaid i gContae Dhoire. Lochtaíodh
Constáblacht Ríoga Uladh, ó nach raibh siad ábalta ná sásta lucht na máirseála a
chosaint. Ina dhiaidh sin, chrom na Caitlicigh i nDoire agus i mBéal Feirste ar
bharacáidí a thógáil. Ón 12 Lúnasa go dtí an 14 Lúnasa 1969, bhí ina chogadh
dearg idir péas Dhoire agus na náisiúnaithe áitiúla - "Cath Thaobh an
Phortaigh", mar a thugtar air. B'é ba chúis leis an gcath ná an bruíonachas a
phléasc amach idir muintir Thaobh an Phortaigh agus Printisigh Dhoire a bhí
díreach ag iarraidh a gcuid máirseála féin a dhéanamh thart le Taobh an
Phortaigh, in aice le ballaí na cathrach. Bhí na péas ag glacadh páirte freisin,
agus iad ag troid ar aon taobh leis na Printisigh, ar ndóigh.

I ndiaidh dhá lá achrainn agus scliúchas, tháinig saighdiúirí dearga i láthair
leis an tsíocháin a chur ar bun arís. Thug an cath spreagadh do chíréibí in
áiteanna eile, cosúil le Béal Feirste, Iúr Chinn Trá, agus an Srath Bán ón 14
Lúnasa 1969 ar aghaidh. I rith na dtrioblóidí seo, maraíodh cuid mhaith daoine,
agus chuaigh a lán tithe trí thine. Thosaigh an t-achrann le mórshiúlta
Náisiúnaíocha a bhí ag fógairt dlúthpháirtíochta le muintir Thaobh an Phortaigh;
ansin, caitheadh pléascán láimhe le stáisiún na bpéas, agus dá thoradh sin,
chuaigh na cúrsaí i bhfairsinge. Le díoltas a agairt ar na Caitlicigh as an
mbuamáil, chuaigh Constáblacht Ríoga Uladh i dtuilleamaí gluaisteáin armúrtha a
raibh meaisínghunnaí feistithe orthu le patról a dhéanamh. B'é ba toradh dó seo
ná gur mharaigh siad buachaill naoi mbliana d'aois i mBóthar na bhFál, Béal
Feirste. D'ionsaigh na sluaite de Dhílseoirí ceantair Chaitliceacha, agus chuir
siad trí thine an chuid ba mhó de Shráid Bombay, Sráid Madrid agus sráideanna
Caitliceacha eile.

D'áitigh na Náisiúnaithe go raibh an Chonstáblacht ag tabhairt tacaíochta do na
Dílseoirí le linn na gcíréibí seo, nó, ar a laghad, go raibh na péas ag déanamh
neamhshuime de choireanna na bProtastúnach. Bhí na Gaeil ag lochtú an IRA chomh
maith, toisc nach raibh cosaint ar bith ann don phobal Chaitliceach le linn na
dtrioblóidí i Lúnasa 1969. Fuair seachtar Caitliceach bás sna scliúchais seo,
goineadh timpeall is seacht gcéad go leith, agus ruaigeadh 1505 theaghlach
Caitliceach as baile - beagnach cúig oiread níos mó ná iomlán na bProtastúnach a
bhí sa chruachás céanna. Dúirt sagart Caitliceach amháin gurbh é an chiall a
bhain a chuid paróisteánach as na litreacha sin IRA ná I Ran Away, "d'éalaigh mé
liom".

D'iarr Rialtas Thuaisceart Éireann ar Rialtas na Ríochta Aontaithe saighdiúirí
de chuid Arm na Breataine a chur ar garastún sa stáitín leis an tsíocháin a
choimeád. B'fhéidir gur freagra a bhí ann ar na luaidreáin go raibh rialtas
Phoblacht na hÉireann ag pleanáil ionsaí míleata leis na ceantair Chaitliceacha
i nDoire a chosaint. Ar dtús, d'fháiltigh na Náisiúnaithe go croíúil roimh na
saighdiúirí, ó bhí siad muiníneach go mbeadh an tArm ní ba neodraí agus ní ba
chothroime ná na péas. Fuair na saighdiúirí, fiú, ceapairí agus tae ó na
Caitlicigh. De réir a chéile, áfach, chuaigh an caidreamh idir an tArm agus na
Caitlicigh chun donais, ó bhí na saighdiúirí róbhrúidiúil ag caitheamh leis na
Gaeil.

Creideann na hAontachtóirí gurbh é bunú na Sealadach ba phríomhchúis. Is éard a
bhí sna Sealadaigh ná scoiltghrúpa de chuid an IRA. Nuair a d'éirigh an tIRA
faoi cheannas Chathail Goulding as an bhforéigean polaitiúil le dul le
polaitíocht shíochánta ar thaobh na heite clé, bhí cuid mhaith den eagraíocht
míshásta leis an gcomhairle seo, agus bhunaigh siad an tIRA Sealadach le
leanúint leis an ngleic armtha. Bhí an tIRA Sealadach dírithe ar "chosaint an
phobail Chaitlicigh", seachas ar aontú trasphobail an "lucht oibre" a bhí idir
lámhaibh ag an "IRA Oifigiúil". Mar sin, bhí cuma sách seicteach ar na
Sealadaigh, mar eagraíocht. Is é is dóigh leis na hAontachtóirí ná gurbh é
feachtas míleata na Sealadaigh a tharraing na Trioblóidí anuas ar an stáitín
agus a choinnigh ar siúl iad.

Is é tuairim na Náisiúnaithe, arís, gurbh é ba chúis le fás an fhoréigin ná an
mealladh a baineadh as an bpobal Caitliceach nuair a chuaigh de lucht na gCeart
Sibhialta dóchas na gCaitliceach a shásamh, gan aon trácht a dhéanamh ar an gcos
ar bolg a himríodh ar an bpobal ina dhiaidh sin. Luann siad a lán imeachtaí sna
blianta seo mar chúiseanna, cosúil le Cuirfiú na bhFál i Mí Iúil 1970. Choinnigh
trí mhíle saighdiúir Sasanach an cuirfiú i bhfeidhm ar cheantar na bhFál
Íochtarach i mBéal Feirste, agus scaoil siad níos mó ná míle go leith d'urchair
le linn na troda a chuir siad ar an IRA. Maraíodh ceathrar daoine. Scéal eile
den chineál seo ab ea é an t-imtheorannú.

Is é is brí leis an imtheorannú ná daoine a chimiú is a choinneáil i
mbraighdeanas ar an t-aon chúis amháin go bhfuiltear in amhras fúthu, gan
bhreith cúirte. Tugadh an t-imtheorannú isteach sa bhliain 1971, agus cimíodh
níos mó ná trí chéad go leith de dhaoine. Ní raibh ach beirt acu ina
bProtastúnaigh, agus mar sin, ghlac na Caitlicigh leis gur beart seicteach eile
a bhí ann a bhí dírithe ar na Náisiúnaithe amháin. Ní raibh córas faisnéise an
Airm ag obair go rómhaith, nó is iomaí duine acu siúd a himtheorannaíodh nach
raibh baint dá laghad aige leis an IRA. Ní ba mheasa fós, agus an gheit a bhain
an t-imtheorannú as na daoine éigiontacha, is iomaí duine acu siúd a chuaigh
leis an bPoblachtánachas ní ba deireanaí, agus iad suite siúráilte go raibh an
ceart ag na Sealadaigh i ndiaidh an iomláin.

Sna blianta 1971-1975, chaith 1981 duine seal i mbraighdeanas den chineál seo.
Bhí 1874 daoine acu ina gCaitlicigh nó ina bPoblachtánaigh, agus 107 ina
bPoblachtánaigh nó ina nDílseoirí. Bhí ráflaí ag dul timpeall i measc na
gCaitliceach go rabhthas ag céasadh na ndaoine imtheorannaithe. Thar aon rud
eile, áfach, luann na Náisiúnaithe Domhnach na Fola i nDoire i Mí Eanáir 1972,
nuair a mharaigh na saighdiúirí dearga ceathrar déag de dhaoine neamharmtha le
linn léirsiú a bhí ag éileamh cearta sibhialta do na Caitlicigh.

Tháinig na Sealadaigh le chéile mar dhream ar leith sa dara leath den bhliain
1969. Nuair a bhí na péas agus na Dílseoirí ag ionsaí an phobail Chaitlicigh,
bhí na Sealadaigh ag cur ina n-aghaidh go foghach fíochmhar, agus dá bharr sin,
fuair siad an-tacaíocht ó mhuintir na ngeiteonna Caitliceacha. Cé go raibh na
hOifigiúlaigh dírithe ar éirí as an bhfeachtas míleata, chrom siad féin ar an
ngleic armtha uaireanta i bhfianaise an dóigh a raibh an caidreamh idir an pobal
Caitliceach agus Arm na Breataine ag dul chun donais. Ón mbliain 1970 ar aghaidh
bhí na hOifigiúlaigh agus na Sealadaigh araon sáite i gcogaíocht leis na
saighdiúirí dearga.

Sa bhliain 1972, bhí na Sealadaigh tar éis níos mó ná céad saighdiúir a mharú,
leathmhíle eile a ghortú, agus 1,300 buama a mhadhmadh. Bhí an chuid ba mhó de
na buamálacha dírithe ar thargaidí trádálacha - ar an "eacnamaíocht shaorga",
mar a thugadh na Sealadaigh orthu. Is iomaí sibhialtach a maraíodh de dheasca na
mbuamálacha, go háirithe ar Aoine na Fola i Mí Iúil 1972, nuair a phléasc dhá
bhuama fichead i lár Bhéal Feirste. D'éirigh na hOifigiúlaigh as an ngleic
armtha i Meitheamh 1972, nó ní raibh a gcroíthe san fheachtas míleata riamh.

Sa bhliain 1972, bhí na Sealadaigh féin sásta sos cogaidh a ghlacadh le dul i
gcomhchainteanna leis na Sasanaigh. Ar an 7 Iúil 1972, tugadh toscaireacht
Shealadach, ar a raibh Seán Mac Stiofáin, Séamus Ó Tuama, Dáithí Ó Conaill,
Gearóid Mac Ádhaimh agus Máirtín Mag Aonghusa, faoi rún chuig William Whitelaw i
Londain.

Mar sin agus ar an ábhar sin, níor tháinig a dhath as an ngnáth as na
comhchainteanna seo. Shocraigh an dá thaobh go gcoinneoidís an sos cogaidh i
bhfeidhm go dtí an 14 Iúil, agus go rachaidís i dteagmháil le chéile sula
gcromfaidís ar ais ar an ngleic armtha. Thit an sos cogaidh as a chéile go
gairid i ndiaidh dheireadh an chéad bhabhta comhchainteanna, ámh. B'é ba
phríomhchúis leis sin ná go raibh na Sealadaigh ar leibhéal na sráide ag
iarraidh, san am céanna, socrú leis na saighdiúirí go mbeadh cead ag na
Caitlicigh gan dídean roinnt tithe a shealbhú a bhí tréigthe ag a n-úinéirí
Protastúnacha. Bhí na saighdiúirí féin sásta cead isteach a ghéilleadh do na
Caitlicigh, ach ansin, chuir Cumann Cosanta Uladh (an tUDA) a ladar sna cúrsaí.
Bhagair siad míle murdar ar na Caitlicigh dá mbeadh siad chomh dána leis na
tithe a shealbhú, agus dealraíonn sé gur thit an lug ar an lag ag na saighdiúirí
ansin. Nuair a tháinig an chéad leoraí ag tabhairt isteach troscáin de chuid na
gCaitliceach, stop na saighdiúirí í, ó nach raibh siad fonnmhar an iomarca
feirge a chur ar na Dílseoirí, agus nuair a d'fhéach cúpla Óglach de chuid an
IRA na saighdiúirí a chur ar athrú comhairle, gabhadh iad. B'é an tátal a bhain
Séamus Ó Tuama as na himeachtaí seo ná go raibh na saighdiúirí tar éis an
tsíocháin a bhriseadh, agus chrom na Sealadaigh ar an gcogaíocht arís.

Is é an freagra a thug na sceimhlitheoirí Dílseacha, cosúil le Fórsa Óglaigh
Uladh agus Cumann Cosanta Uladh, a bhí díreach bunaithe, ar fhás an fhoréigin ná
gur chrom siad ar na Caitlicigh a mharú. Feallmharfóireacht sheicteach a bhí i
gceist, nó ba dóigh leis na Dílseoirí gur náisiúnaithe agus "Fíníní" ab ea iad
na Caitlicigh go léir. Bhí cuid de na dúnmharuithe seo as pabhar gránna. Scéal
as an ngnáth ab ea iad Búistéirí na Seanchille. Dream de Dhílseoirí a bhí iontu
a raibh sé de nós acu a gcuid íobartach a bhualadh, a chéasadh agus a ghearradh
le scian sula maróidís iad. Mharaigh na Sealadaigh daoine ar chúiseanna
seicteacha freisin. Mar shampla, i Mí Eanáir 1976, nuair a bhí seisear
sibhialtach Caitliceach dúnmharaithe ag Dílseoirí, d'imir siad díoltas ar an
bpobal Protastúnach ar fad trí dheichniúr sibhialtach Protastúnach a chriathrú
le piléir. Tugtar Sléacht Mhuileann an Rí ar an ródach seo. Gné eile den
fhoréigean pholaitiúil ab ea é an dóigh a rabhthas ag ruaigeadh Caitlicigh agus
Protastúnaigh as ceantair mheasctha. Mar shampla, b'éigean do na Protastúnaigh
bailiú leo as Léana an Dúin i mBéal Feirste, agus cuireadh d'fhiacha ar na
Caitlicigh glanadh as Ráth Cúil agus as Westvale. I nDoire, arís, chuaigh na
Protastúnaigh ar lorg dídine i nDoire Trasna agus in Eastát an Fhuaráin, a raibh
na Protastúnaigh ina dtromlach iontu.

Is éard a bhí i gComhaontú Sunningdale ná iarracht rialtas cumhachtroinnte a
chur ar bun i dTuaisceart Éireann agus deireadh a chur leis na Trioblóidí.

Sa bhliain 1973, i ndiaidh fhoilsiú na tuairisce sainiúla faoi chúrsaí an
Tuaiscirt ar tugadh an Páipéar Bán uirthi, cuireadh an chéad bhun le Tionól
Thuaisceart Éireann, is é sin, parlaimint nua an stáitín.

Sa deireadh thiar thall, áfach, b'iad na Dílseoirí - Cumann Cosanta Uladh ach go
háirithe, a raibh 20,000 duine ina mbaill de san am - agus an lucht oibre
Protastúnach a chuir comhaontú Sunningdale ar ceal. Thit an tóin as an rialtas
cumhachtroinnte ar 28 Bealtaine 1974.

I ndiaidh teip Sunningdale, chrom rialtas Harold Wilson i Londain ar an gceist a
phlé, nárbh fhearr, i ndiaidh an iomláin, na trúpaí Gallda a ghlanadh as an
stáitín gan mhoill. Rinne Gearóid Mac Gearailt a mharana féin ar an gceist seo i
meamram a réitigh sé i Meitheamh 1975, a ndearna sé trácht air sa bhliain 2006.
B'é an tátal a bhain sé as ná nach mbeadh rialtas na hÉireann ábalta mórán a
dhéanamh leis an tsíocháin a choimeád sa Tuaisceart, ó nach raibh ach 12,500
saighdiúir aige. Mar sin, ba dóchúla ná a mhalairt nach ndéanfadh aistarraingt
na dtrúpaí Briotanacha ach méadú ar líon na marbh de dheasca na dTrioblóidí.

Bhí an foréigean ag leanúint leis go deireadh na seachtóidí. D'fhógair na
Sealadaigh sos cogaidh sa bhliain 1975, ach chrom siad ar ais ar an ngleic
armtha sa bhliain 1976. Má bhí dóchas ar bith acu i dtús na seachtóidí go mbeadh
in ann athaontú na hÉireann a bhaint amach go sciobtha, bhí deireadh súile
bainte acu de faoin am seo. Ina áit sin, d'fhorbair siad straitéis an Chogaidh
Fhada. B'ionann an Cogadh Fada agus feachtas foréigin ar leibhéal níos ísle, ach
é a bheith leanúnach, ionas nach dtiocfadh deireadh leis go deo na ndeor, dá
mbeadh gá leis. Maidir leis na hOifigiúlaigh, áfach, níor chrom siad ar ais ar
an gcogadh riamh, agus de réir a chéile, d'iompaigh siad ina bpáirtí sóisialach
- "Páirtí na nOibrithe" - a bhí go huile is go hiomlán in aghaidh an fhoréigin.
Sa bhliain 1974, áfach, scoilt Arm Fuascailte Náisiúnta na hÉireann (an tINLA) ó
na hOifigiúlaigh, agus iad ag leanúint leo leis an ngleic armtha.

Agus na 1970idí ag druidim chun deireanais, tháinig sé chun solais go raibh an
dá phobal ag éirí dubh dóite den chogadh, rud a bhí le haithint, mar shampla, ar
an ngluaiseacht síochána, na Peace People nó Lucht na Síochána. D'eagraigh Lucht
na Síochána léirsithe móra in aghaidh an fhoréigin pharaimíleataigh. Thabhaigh
an feachtas Duais Síochána Nobel dóibh sa bhliain 1976, ach ní raibh fad saoil
iontu mar ghluaiseacht. Nuair a d'impigh siad ar an bpobal Náisiúnaíoch eolas a
thabhairt do na fórsaí slándála faoin IRA, thit an tóin as a bhfeachtas. Bhí an
oiread fuatha ag na Caitlicigh ar an arm agus ar na péas agus gur shíl siad nach
seasamh neodrach a bhí ag Lucht na Síochána a thuilleadh.

Sa bhliain 1981 chuaigh príosúnaigh Phobhlachtánaigh ar stailc ocrais i
dTuaisceart Éireann.

Cuidiú mór le Cogadh Fada na Sealadach ab ea iad na hairm a fuair an tIRA mar
bhronntanais ó Moammar Qaddafi, deachtóir na Libia. Bhí Qaddafi i bhfearg le
rialtas Thatcher, ó chabhraigh siad leis na Stáit Aontaithe buamaí a chaitheamh
ar an Tripilí sa Libia, buamaí a mharaigh duine clainne de chuid Qaddafi. Cé
nach mbíodh saighdiúirí ná péas á marú ag an IRA chomh minic a thuilleadh, bhí
an chuma ar an scéal nach raibh srianta ar bith le cumas feallmharfóireachta
agus buamadóireachta na Sealadach. Péas, saighdiúirí páirtaimseartha agus
sibhialtaigh Phrotastúnacha ba mhó a bhí thíos lena gcuid ionsaithe. Sampla
maith de seo ab ea é sléacht Lá an Chuimhneacháin in Inis Ceithleann sa bhliain
1987. Ba nós leis an IRA, chomh maith, targaidí a dhéanamh de thógálaithe, de
lucht glantacháin agus cothbhála, agus lucht oibre eile a bhí fostaithe ag na
péas nó ag na saighdiúirí dearga.

Ar an 3 Bealtaine 2003, nocht an líonláithreán nuachta Náisiúnaíoch úd Nuzhound
in Éirinn cáipéisí de chuid Rialtas na Breataine ó thús na seachtóidí, cáipéisí
a chaitheann solas ar fhadhb na dlúthbhainte a bhí ag saighdiúirí áirithe de
chuid Arm na Breataine, go háirithe saighdiúirí i Reisimint Chosanta Uladh, le
dreamanna paraimíleata Dílseacha. Ceann de na cáipéisí seo is ea í an tuairisc
dar teideal Subversion in the UDR, agus í ag tabhairt mionsonraí faoin bhfadhb
seo. Sa bhliain 1973,

Cé go raibh a fhios ag madraí an bhaile go ndeachaigh ní ba mhó ná dhá chéad arm
tine ó lámha Arm na Breataine go dtí na Dílseoirí roimh an mbliain 1973,
mhéadaigh Rialtas na Breataine ar ról na Reisiminte i gcúrsaí "coimeádta na
síochána" i dTuaisceart Éireann. Ba chuid é seo den straitéis uileghabhálach a
bhí ag an Rialtas na Sealadaigh a chloí - polasaí na normáltachta, an Ultachais
agus na coiriúlachta - is é sin, cúrsaí an Tuaiscirt a thabhairt chun
normáltachta, cúrsaí na slándála a fhágáil faoi fhórsaí áitiúla ("Ultacha"),
agus caitheamh leis na sceimhlitheoirí mar a bheadh gnáthchoirpigh iontu.

Faoi lár na seachtóidí, cuireadh i leith an Ghrúpa Speisialta Patróil, aonad
frithsceimhlitheoireachta de chuid Chonstáblacht Ríoga Uladh, go raibh siad
páirteach i sraith de dhúnmharuithe seicteacha a rinneadh i lár Uladh, ar nós
dhúnmharuithe Reavey agus O'Dowd sa bhliain 1976. Ciontaíodh beirt bhall de
chuid an Ghrúpa Speisialta, John Weir agus Billy McCaughey, sa bhliain 1980 i
ndúnmharú a rinneadh trí bliana roimhe sin, in ionsaí ar theach tábhairne i
gCéideadh, agus i bhfuadach sagairt. Tharraing siad amhras ar a gcuid
comhoibritheoirí in aon dúnmharú déag ar a laghad, agus iad ag áitiú gur cuid
iad de chomhcheilg fhorleathan a raibh Brainse Speisialta Chonstáblacht Ríoga
Uladh, seirbhísí faisnéise Arm na Breataine, agus Fórsa Óglaigh Uladh páirteach
inti. Nuair a bhí na fir seo daortha, cuireadh deireadh leis an nGrúpa
Speisialta Patróil. Thug Lárionad Pat Finucane, foras Náisiúnaíoch, le fios go
raibh an drong a raibh Weir agus McCaughey ag tagairt di, agus í comhdhéanta as
saighdiúirí dearga, saighdiúirí dubha agus paraimíleataigh Phrotastúnacha, - go
raibh an drong seo freagrach as seacht ndúnmharú is ceithre scór sna seachtóidí,
ina measc buamálacha Bhaile Átha Cliath agus Mhuineacháin sa bhliain 1974, chomh
maith le dúnmharú an Miami Showband sa bhliain 1975. Tugadh "Drong Ghleann Anna"
ar an drong seo.

Tá sé dearbhaithe gur thug daoine agus dreamanna áirithe taobh istigh den Arm
agus den Chonstáblacht Ríoga eolas do na Dílseoirí ó am go ham ó dheireadh na
n-ochtóidí anuas, rud a chuir ar chumas na sceimhlitheoirí Protastúnacha
targaidí a dhéanamh de na gníomhaithe Poblachtánacha. Sa bhliain 1992, nocht
Brian Nelson, gníomhaire rúnda Briotanach taobh istigh de Chumann Cosanta Uladh
go raibh sé tar éis dúnmharú a dhéanamh agus airm a smuigleáil isteach le cabhrú
an Airm. De réir mar atá cruthaithe, bhí faicsin san Arm agus sa Chonstáblacht
agus iad sásta comhoibriú le Nelson agus le Cumann Cosanta Uladh trí aonad
faisnéise de chuid an Airm a dtugtaí Aonad Taighde na bhFórsaí (The Force
Research Unit) air. Ó dheireadh na nóchaidí anuas, fuair iriseoirí áirithe,
Peter Taylor ina measc, an dearbhú ó na Dílseoirí go raibh foinsí sna fórsaí
slándála ag seachadadh comhaid agus tuarascálacha faisnéise chucu faoi thargaidí
Poblachtánacha.

Dealraíonn sé nach mbeidh rath ar aon ionchúisiú cibé, i bhfianaise an chineál
coireanna atá i gceist. Más fíor gur díothaíodh nó gur hathraíodh fianaise, nó
nár bailíodh fianaise ar bith ar an gcéad ásc, is deacair caingean a thosú ar
aon nós. Mar sin, cibé a deir Jimmy Spratt, is dócha nach bhfuil mórán tábhachta
leis, ó d'fhéach na coirpigh chuige nach mbeadh a dhath fágtha ag an ionchúisiú,
agus de réir na tuarascála úd Ballast Report, d'éirigh leo go seoigh san obair
seo.

Thairis sin, tugann na Poblachtánaigh le fios go raibh sé de pholasaí ag na
fórsaí slándála daoine a raibh amhras orthu iad a bheith ina mbaill den IRA, -
go raibh sé de pholasaí acu daoine den chineál seo a mharú scun scan, seachas
iad a ghabháil. Diúltaíonn na fórsaí slándála do na líomhaintí seo. Is é an
tuiscint atá acu féin ar na cúrsaí nár maraíodh aon duine ar an dóigh seo nach
raibh ina pharaimíleatach tromarmáilte - cosúil leis an ochtar fear a básaíodh i
Loch gCál sa bhliain 1987. Deich mí ina dhiaidh sin, áfach, caitheadh triúr
Sealadach i nGiobráltar nach raibh armáilte ar aon nós. Is iomaí duine a bhain
an tátal as an scéal sin ná go raibh polasaí den chineál seo i bhfeidhm ag na
Gaill.

Cé go raibh an tIRA ag leanúint leis i mbun na gleice armtha, bhí Sinn Féin, a
raibh Gearóid Mac Ádhaimh i gceannas air ón mbliain 1983 anuas, - bhí Sinn Féin
ag iarraidh comhchainteanna a thosú le deireadh a chur leis na Trioblóidí. Bhí a
fhios ag Gearóid Mac Ádhaimh go mbeadh próiseas fada ann. Sna 1970idí, bhí sé de
thuairim aige féin go mairfeadh an cogadh go ceann fiche bliain eile. Chuaigh sé
i dteagmháil le John Hume - ceannaire an SDLP - go hoscailte, agus san am
céanna, bhí comhchainteanna faoi cheilt aige le hoifigiúlaigh de chuid an
Rialtais. Bhí na Dílseoirí i mbun oibre den chineál chéanna ar chúla téarmaí,
agus iad i dteagmháil le rialtais na hÉireann agus na Ríochta Aontaithe trí
eaglaisigh Phrotastúnacha, go háirithe an ministir Preispitéireach, an tUrramach
Roy Magee, chomh maith leis an Ard-Easpag Anglacánach Robin Eames. I ndiaidh
tréimhse fada uisce faoi thalamh, d'fhógair na Dílseoirí agus na Poblachtánaigh
araon sos cogaidh sa bhliain 1994.

Bliain dheacair ab ea í an bhliain dheireanach roimh na sosanna cogaidh, agus ní
raibh ag maolú ar na gníomhartha uafáis. Ní raibh ach ag méadú ar
dhúnmharfóireacht Chumann Cosanta Uladh agus Fhórsa Óglaigh Uladh, nó sa bhliain
sin, 1993, mharaigh siad ní ba mhó sibhialtaigh ná na Poblachtánaigh, rud nach
ndearna siad roimhe sin. Mar fhreagra air sin, bhuamáil na Poblachtánaigh Bóthar
na Seanchille i Mí Dheireadh Fómhair 1993. Bhí sé de chuspóir acu lucht ceannais
Chumann Cosanta Uladh ar fad a chur de dhroim an tsaoil, ach b'é an rud a rinne
siad ina áit ná naonúr sibhialtach Protastúnach a mharú. Mar dhíoltas air sin,
d'ionsaigh an Cumann Cosanta beár i nGlas Stiallach, agus mharaigh siad ochtar.
Sa bhliain chéanna, lámhach siad ceathrar Caitliceach i gCarraig Cheasail i
gContae Dhoire.

Ar an 16 Meitheamh 1994, go gairid roimh na sosanna cogaidh, lámhach Arm
Náisiúnta Fuascailte na hÉireann (an tINLA) triúr ball d'Fhórsa Óglaigh Uladh i
mBóthar na Seanchille. B'é an díoltas a d'agair na Dílseoirí ná gur bhuail siad
isteach i dteach tábhairne i Loch an Oileáin i gContae an Dúin le cith urchar a
scaoileadh ina thimpeall. Maraíodh seisear sibhialtach an turas sin. Sna míonna
deireanacha roimh an sos cogaidh, mharaigh an tIRA ceathrar sean-Dílseoirí,
duine acu ina bhall d'Fhórsa Óglaigh Uladh agus an triúr eile ag baint leis an
gCumann Cosanta. Is iomaí ciall is féidir a bhaint as an mbabhta foréigin seo go
gairid roimh na sosanna cogaidh. Deir teoiric amháin go raibh eagla ar na
Dílseoirí go n-imreofaí feillbheart orthu, agus gur mhéadaigh siad ar an
bhforéigean dá réir. De réir míniúcháin eile, bhí na Poblachtánaigh ag sásamh a
gcuid seanfhaltanas ar an nóiméad deireanach roimh an sos cogaidh agus iad ag
féachaint chuige go mbeadh cuma na cogúlachta dochloíte orthu nuair a
chromfaidís ar an bpróiseas polaitiúil.

Ní raibh dhá bhliain imithe ó shíniú an tSos Cogaidh, nuair a chuir an tIRA ar
ceal é ar an 9 Feabhra 1996. Níos deireanaí ar an lá céanna, phléasc buama
leath-thonna i gceantar Canary Wharf i Londain, buama a rinne damáiste 85
milliún punt do lárionad airgeadais na cathrach agus a mharaigh beirt dhaoine.
Bhí Sinn Féin den tuairim go raibh teipthe ar an sos cogaidh, toisc nach raibh
Rialtas na Ríochta Aontaithe na comhchainteanna síochána a oscailt do na
Poblachtánaigh sula ndíchoimisiúnódh an tIRA a chuid arm.

Tháinig tuilleadh buamálacha sna salaí ag an gceann seo, go háirithe an ceann i
Manchain a scrios limistéar mór i lár na cathrach ar an 15 Meitheamh 1996. B'é
an t-ionsaí buamála ba mhó i stair na Breataine Móire i ndiaidh an Dara Cogadh
Domhanda, agus cé go rabhthas in ann líon na dtaismeach a íosmhéidiú, a bhuí is
go raibh na seirbhísí éigeandála an-ghasta ag freagairt don réamhrabhadh
teileafóin a tugadh don stáisiún áitiúil teilifíse, gortaíodh breis is dhá chéad
duine mar sin féin, agus cuid acu taobh amuigh den teorainn slándála a cuireadh
ar bun timpeall ar an áit dhainséarach.

D'fhill an tIRA ar an sos cogaidh i Mí Iúil 1997, nuair a thosaigh na
comhchainteanna le Comhaontú Aoine an Chéasta a ullmhú, agus an chuma ag teacht
ar an scéal go bhfágfaí Sinn Féin taobh amuigh. I Mí Mheán Fómhair sa bhliain
chéanna, shínigh Sinn Féin Prionsabail Mitchell, agus fuair polaiteoirí an
pháirtí cead isteach sna comhchainteanna. B'iad na prionsabail seo ná:

Ní raibh na paraimíleataigh go léir sásta leis an bhforbairt seo, ós rud é gurbh
í an sceimhlitheoireacht an t-aon slí bheatha amháin a bhí ag cuid acu. Mar sin,
scoilt grúpaí áirithe paraimíleata faoi cheist na síochána, agus tháinig
dreamanna nua ar an bhfód a thosaigh ag cur a gcogaidh féin beag beann ar an
gcomhaontú. B'é Fórsa Óglaigh Uladh an chéad ghrúpa a thit as a chéile de
dheasca an easaontais, nuair a bhunaigh na heasaontóirí drong úr, Fórsa na
nÓglach Dílseach (LVF, Loyalist Volunteer Force) sa bhliain 1996. I Mí na Nollag
1997, d'fheallmharaigh an tINLA Billy Wright, ceannaire na nÓglach Dílseach seo,
agus mharaigh na Dílseoirí roinnt Chaitliceach le cor a thabhairt in aghaidh an
chaim. Thairis sin, chrom dhá ghrúpa easaontóirí de chuid an IRA, an tIRA
Leanúnach (Continuity IRA) agus an Fíor-IRA (Real IRA) ar an mbuamáil, beag
beann ar shos cogaidh na Sealadach.

I Mí Lúnasa 1998, mharaigh buama de chuid an Fhíor-IRA 29 sibhialtach san
Ómaigh. B'é seo an buama ba mheasa riamh ó thús na dTrioblóidí, agus is iomaí
náisiúnaí Éireannach a ghlac col leis na heasaontóirí Poblachtánacha i ndiaidh
an bhuama seo. Ghlac an tINLA féin leis an sos cogaidh i ndiaidh Chomhaontú
Aoine an Chéasta sa bhliain 1998.

Chuir an tIRA Sealadach in iúl go raibh an chuid ba mhó dá gcuid arm tine
díchoimisiúnaithe ó Lúnasa-Meán Fómhair 2005, agus nach raibh siad ábalta a
thuilleadh oibríochtaí mórscála a chur i gcrích.

I ndiaidh na sosanna cogaidh, chrom na príomhpháirtithe polaitíochta sa
Tuaisceart ar chomhchainteanna le comhaontas polaitiúil a shocrú. B'as na
cainteanna seo a d'eascair Comhaontú Bhéal Feirste sa bhliain 1998. Sa
Chomhaontú seo, cuireadh rialtas dúchais ar bun don Tuaisceart in athuair, agus
é bunaithe ar phrionsabal na cumhachtroinnte. Bunaíodh Feidhmeannas
Comhchumhachta sa bhliain 1999, agus an ceithre pháirtí ba mhó páirteach ann,
ina measc Sinn Féin. Leasú eile ab ea é bunú na seirbhíse nua poilíníachta, ar
tugadh Seirbhís Póilíníochta Thuaisceart Éireann uirthi. Cuireadh de dhualgas ar
an tseirbhís poilíníochta nua cuóta áirithe íosmhéide de Chaitlicigh a fhostú.

Cé go bhfuil na sceimhlitheoirí éirithe as, a bheag nó a mhór, is iad na
páirtithe is antoiscí a bhfuil ag éirí leo sna toghcháin ó síníodh an Comhaontú.
Is é Sinn Féin an páirtí is mó ar an taobh Caitliceach inniu, agus tá Páirtí
Aontachtach Uladh níos laige ná Aontachtóirí Daonlathacha Ian Paisley. Thairis
sin, níor bhain blianta na síochána mórán den tseicteachas, nó tá
críochdheighilt na gceantar idir na Protastúnaigh agus na Caitlicigh níos géire
ná riamh. Le déanaí, áfach, d'aontaigh Ian Paisley agus Gearóid Mac Ádhaimh
rialtas comhchumhachta a chur ar bun.



https://ga.wikipedia.org/wiki/Miotaseola%C3%ADocht_na_nGael

Bhí miotais dá gcuid féin ag na sean-Ghaeil, agus tá roinnt mhaith eolais againn
faoi. Bhí éagsúlacht sna déithe agus na creidimh eile ar fud na hEorpa in airde
réim na gCeilteach, ach bhí aitheantas leathan ag déithe áirithe, m.sh, Lugh,
Manannán mac Lir. Bhí déithe eile a raibh baint níos láidre acu le áit áirithe,
m.sh, Crom Dubh in Éirinn.

Sa chuid seo, cuimsítear scéalta faoi bhunús agus iar-dhéithe na nGael, agus an
tagann an chuid is tábhachtaí den eolas ón Dindsenchas agus Leabhar Gabhála na
hÉireann. Bréag-stair na hÉireann atá sa Leabhar Gabhála, a leagann síos
sinsearacht na nÉireannach siar ó Maois. Déantar cur síos ar na gcogaí idir na
Fir Bolg agus Tuatha Dé Danann sa Cath Maighe Tuireadh, agus tá an scéal
cáiliúil Clann Lir mar pháirt den ghrúpa seo chomh maith.

Creidtear go bhfuil eachtraí na Rúraíochta suite timpeall tús ré na
Críostaíochta, agus is i gCúige Uladh agus i gCúige Chonnacht atá na scéalta
bunaithe. I measc na gcarachtair is mó atá ann ná Rí Uladh Conchúr Mac Neasa,
agus an sár-laoch Cú Chulainn.



https://ga.wikipedia.org/wiki/Michelangelo

Bhí Michelangelo di Lodovico Buonarroti Simoni nó go simplí Michelangelo (6
Márta, 1475 – 18 Feabhra, 1564), ar dhuine de na healaíontóirí ba mhó agus ba
thábhachtaí san Athbheochan (nó an Renaissance). Péintéir, dealbhóir, ailtire,
file agus innealtóir Iodálach a bhí ann, sár-ealaíontóir ildánach a dtugtaí Il
Divino ("an Duine Diaga") air.

Rugadh Michelangelo di Lodovicio Buonaroti Simoni ar 6 Márta 1475 in Caprese sa
Tuscáin. Ba bhaincéirí iad muintir Michelangelo, ach bhí ag teip ar a athair
Lodovicio a ghnóthaí a riaradh le héifeacht, agus b'éigean dó postanna a fháil
anois agus arís i seirbhís an stáit. Nuair a rugadh Michelangelo bhí a athair
ina Riarthóir Dlíthiúl i mbaile beag Caprese agus ina Riarthóir Áitiúil in
Chiusi. Ba í Francesca di Nieri del Miniato di Siena máthair Michelangelo.
Chreid muintir Buonarroti gur de shliocht na Cuntaoise Mathilde de Canossa iad,
cé nach féidir é sin a chruthú.

Cúpla mí tar éis bhreith Michelangelo d'aistrigh a mhuintir ar ais go Flórans,
áit ar tógadh é. Thagadh trealláin tinnis ar a mháthair agus é seacht mbliana
d'aois, rud a d'fhág go raibh sé in aon teach le saor cloiche agus a bhean i
mbaile Settignano, áit a raibh cairéal marmair ag a athair.

Chuir athair Michelangelo é chun an daonnachaí Francesco da Urbino in Flórans
agus é ina buachaill óg, agus is beag suim a bhí aige sa staidéar. B’fhearr leis
pictiúir a chóipeáil i dteampaill agus a bheith i gcuideachta ealaíontóirí eile.

Idir na blianta 1490 agus 1492 bhí Michelangelo ag déanamh staidéir in Acadamh
an Daonnachais, foras a bhunaigh muintir Medici faoi anáil an Nua-Phlatónachais.
Rinne Michelangelo staidéar ar dhealbhóireacht faoi stiúradh Bertoldo di
Giovanni. Chuaigh [Fealsúnacht|fealsúna]] agus scríbhneoirí ar nós Marsilio
Ficino, Pico della Mirandola agus Angelo Poliziano i gcion go mór ar a aigne
agus ar a ealaíon san Acadamh. Leis an tréimhse seo a bhaineann na dealbha
"Maighdean na gCéimeanna" (1490-1492) agus "Cath na gCeinteár" (1491-1492).

Tháinig cor eile i saol Michelangelo de bharr bhás Lorenzo ar 8 Aibreán 1492.
D’fhág sé pálás na Medici agus rinne cónaí i dteach a athar, áit a ndearna sé
cros adhmaid (1493) a thug sé d'Eaglais Santo Spirito i bhFlórans. Lig seo dó
staidéar a dhéanamh ar an anatamaíocht in ospidéal na hEaglaise. Idir na blianta
1493 agus 1494 cheannaigh sé bloc marmair agus rinne dealbh ollmhór d'Earcail,
saothar a cuireadh chun na Fraince agus a chuaigh ar seachrán timpeall na bliana
1700. Ar 20 Eanáir 1494, tar éis plúchadh mór sneachta, d'iarr Piero de Medici,
oidhre Lorenzo, air dealbh shneachta a dhéanamh, rud a thug Michelangelo ar ais
chun Pálás na Medici.

Nuair a díbríodh na Medici as Flórans, d’aistrigh Michelangelo go Bologna.
D’fhill sé ach theip air aon obair a fháil ón rialtas. Rinne sé ‘’Cupid ina
Chodladh’’ ar mhúnla saothar clasaiceach agus dhíol leis an gCairdinéal Raffaele
Riario é. Nuair a fuair Riario amach nár shaothar de chuid na seanreachta é,
tháinig an oiread sin ionaidh air gur iarr sé ar an ealaíontóir óg dealbh Bhacas
a dhéanamh dó. Ach nuair a chonaic sé an saothar, dhiúltaigh sé dó, agus
b’éigean do Michelangelo é a dhíol leis an mbaincéar Jacopo Galli i gcomhair a
ghairdín.

Sa bhliain 1497 iarraidh ar Michelangelo Pietà a dhéanamh, rud a thosaigh sé an
bhliain dar gcionn.

Nuair a d’fhill Michelangelo ar Fhlórans idir na blianta 1499 agus 1501, iarradh
air dealbh Dháibhí a dhéanamh mar chomhartha ar shaoirse na cathrach. Bhí sé seo
ar na saothair ab fhearr dá chuid, agus chuir sé bailchríoch air sa bhliain
1504. D'eascair sé as píosa ollmhór marmair ó chairéal Charrara, agus cuireadh é
in airde os comhair an an tSean-Pháláis (Palazzo Vecchio) sa Piazza della
Signoria.

D’fhill Michelangelo ar an Róimh sa bhliain 1505 agus idir na blianta 1508 agus
1512 dhathaigh sé díon an tSéipéil Shistínigh don Phápa Clement VII. Ar dtús ní
raibh le bheith ann ach an Dá Aspal Déag, ach de réir a chéile chum sé fíoracha
eile a bhain le Cruthú agus le Deireadh an Domhain. Idir na blianta 1532 agus
1541 chum sé an Breithiúnas Deireanach, ach chuir roinnt fíoracha lomnochta
fearg ar dhaoine éigin, an Cairdinéal Carafa agus an Moinsíneoir Sernini go
háirithe, agus rinne siad gearán. Mar dhíoltas, rinne Michelangelo íomhá de
Charafa mar anam damnaithe.



https://ga.wikipedia.org/wiki/Melbourne

Is é Melbourne an phríomhchathair stáit agus an chathair is mó in Victoria. Is é
an dara cathair is mó san Astráil é tar éis Sydney. Tá timpeall is 3.9 milliún
duine ina gcónaí i ngar do lár na cathrach agus 69,670 ina gcónaí i gcathair
Melbourne féin.

Is cathair ilchultúrtha é Melbourne, a bhfuil daoine as 41 tír dhifriúil ina
gcónaí ann. Tar éis an Dara Cogadh Domhanda tháinig na mílte inimirceach ón
nGréig agus ó thíortha eile chun na hAstráile. Chuir beagnach leath na nGréagach
úd fúthu in Melbourne.

Tá díospóireacht ar siúl le blianta anuas mar gheall ar bhunús na peile
Astrálaí, (Peil Astrálach) ach níl aon amhras ach gur in Victoria a imríodh an
chéad chluiche riamh, agus ba in Melbourne a leagadh síos na rialacha den chéad
uair. Bunaíodh an chéad chomórtas peile Astrálaí in Melbourne go déanach sa 19ú
haois, agus ar feadh thart ar chéad bliain ina dhiaidh sin, bhí an comórtas
peile Astrálaí is fearr sa tír ar siúl sa chathair.



https://ga.wikipedia.org/wiki/Meath_radaighn%C3%ADomhach

Is é is meath radaighníomhach ann ná ceann de na próisis éagsúla a bhíonn ar
siúl i núicléis na n-adamh radaighníomhach le núicléis níos cobhsaí a dhéanamh
díobh. Nuair atá an núicléas radaighníomhach ag iompú ina núicléas níos cobhsaí,
nó ag glacadh céime i dtreo na cobhsaíochta de réir an mheathshlabhra, astaítear
cáithnín nó candam radaíochta de cheann de na cineálacha a bhfuil an radaíocht
ianaitheach (an radaíocht radaighníomhach) comhdhéanta astu.

Próiseas randamach is ea é an meath radaighníomhach go hiomlán. Is é sin, cé gur
féidir an dóchúlacht a oibriú amach do mheath na núicléas, ní féidir a rá cá ham
a thiocfaidh an meath ar an núicléas áirithe seo nó siúd. De ghnáth, áfach,
bíonn na hadaimh radaighníomhacha chomh líonmhar i ngach eiseamal agus gur
féidir linn a thuairimiú, de réir na staitisticí, cé chomh luath a thiocfaidh
meath radaighníomhach ar gach dara núicléas san eiseamal. Leathré a thugtar ar
an am seo.

Is í an bheicireil (Bq) aonad na radaighníomhaíochta i gCóras Idirnáisiúnta na
nAonad (SI). Is ionann aon bheicireil amháin agus aon ócáid amháin den mheath
radaighníomhach in aghaidh na soicinde. Tá an t-aonad seo i bhfad róbheag,
áfach, le haghaidh na gnáthúsáide, agus is minicí a thomhaistear an
radaighníomhaíocht ina gigibheicireilí (GBq) nó ina teiribheicireilí (TBq). Tá
an t-aonad ainmnithe as Henri Becquerel, duine de cheannródaithe an taighde ar
an radaighníomhaíocht.

Aonad eile a úsáidtear leis an radaighníomhaíocht a thomhas is ea í an chiúire.
Tá an chiúire ainmnithe as Marie Curie. Is ionann aon chiúire amháin agus
radaighníomhaíocht aon ghram amháin raidiam, nó 37 GBq.

Sna cineálacha seo den mheath radaighníomhach, astaítear núicléóin - prótóin
agus neodróin - as an núicléas.

San alfa-mheath, astaíonn an núicléas alfa-cháithnín, arb ionann é agus núicléas
an iseatóip is coitianta de chuid an héiliam. Is é sin, tá dhá neodrón agus dhá
phrótón san alfa-cháithnín. Ní bhíonn mórán fuinnimh i gceist leis an
alfa-mheath. Le fírinne, de réir na fisice clasaicí, ní fhéadfadh an
t-alfa-cháithnín an núicléas a fhágáil ar aon nós, chomh híseal agus atá a
fhuinneamh, agus an fórsa núicléach á choinneáil siar. Is gnách an fórsa
núicléach seo a ghléiniú mar bhalla - balla poitéinsiúil a thugtar air -
timpeall an núicléis, nach féidir leis an alfa-cháithnín dreapadh thairis. San
fhisic chandamach, áfach, glactar leis go bhfuil saintréithe na toinne ag an
alfa-cháithnín chomh maith le saintréithe an choirpín. Mar sin, tá muid i
dteideal dearcadh ar an alfa-cháithnín mar thonn a thagann tríd an mballa
poitéinsiúil de réir dóchúlachta áirithe. Seo an feiniméan ar a dtugtar tollánú
- díreach mar a bheadh an t-alfa-cháithnín ag gearradh tolláin tríd an mballa
poitéinsiúil.

Bíonn an t-alfa-mheath sách coitianta ag na núicléis throma, cosúil leis an
úráiniam, agus sin é an fáth go mbíonn pócaí héiliam le fáil sna mianraí
úráiniam. Ós rud é go bhfuil an alfa-radaíocht chomh bocht i bhfuinneamh, bíonn
sí sách neamhurchóideach, a fhad is a fhanann foinse na radaíochta taobh amuigh
den orgánach daonna. Taobh istigh de, áfach, tá na halfa-núiclídí
an-dainséarach.

Cineál neamhchoitianta eile den mheath radaighníomhach is ea é astú an neodróin,
is é sin, aon neodrón amháin a bheith ag éalú ón núicléas. Ní bhíonn ach
núiclídí saorga le farasbarr neodrón ag astú neodróin aonair mar sin.

San eamhnú spontáineach, scoilteann an núicléas as a stuaim féin, ionas go
gcruthaítear dhá núicléas is lú ná é. Ní bhíonn an t-eamhnú seo coitianta ach ag
dúile troma trasúránacha, cosúil leis an meindiléiviam, an láirinciam, agus an
rudarfóirdiam. Scéal eile é an t-eamhnú sna himoibritheoirí núicléacha, nó is
próiseas spreagtha é.

Níl san alfa-mheath go bunúsach ach an cineál is coitianta den chnuasmheath. Is
é is brí leis an gcnuasmheath ná go scarann núicléas beag ar leith ón núicléas
mór. Ní hionann an cnuasmheath agus an t-eamhnú spontáineach, nó san eamhnú
spontáineach, ní fios roimh ré an dá núicléas a chruthaítear dá thoradh. Sa
chnuasmheath, is é an cáithnín céanna a astaítear gach uair. Cáithníní tipiciúla
cnuasmheatha iad núicléis an charbóin (an gnáthiseatóp chomh maith leis an
radacarbón 14-C) agus núicléas an neoin. Na hiseatóip a bhfuil claonadh iontu
chun cnuasmheatha, bíonn na modhanna eile meatha i bhfad níos coitianta acu
féin. Núiclídí troma a bhíonn iontu, iseatóip de chuid an úráiniam, an tóiriam
nó an chiúiriam, mar shampla.

Tugtar béite-radaíocht ar an gcuid den radaíocht ianaitheach atá comhdhéanta as
leictreoin agus as posatróin. Mar sin, is é an béite-mheath an cineál meath
radaíghníomhach ina n-astaítear - nó ina ngabhtar - leictreoin agus posatróin.

Sa bhéite-mheath deimhneach, iompaíonn ceann de na prótóin ina neodrón, agus
astaítear posatrón, arb é frithcháithnín an leictreoin é - is é sin, cáithnín a
bhfuil a shaintréithe bun os cionn leis an leictreon cé go bhfuil sé cosúil leis
ó thaobh na méide de. Tá lucht leictreach deimhneach ag an bposatrón, ar ndóigh.
Sa teagmháil chéanna, astaítear neoidríonó freisin - frithcháithnín an
fhrithneoidríonó a hastaíodh sa bhéite-mheath diúltach. Ní bhíonn an
béite-mheath deimhneach róchoitianta ag iseatóip radaighníomhacha nádúrtha - le
fírinne, is é 40-K, nó potáisiam-40, an t-aon núiclíd amháin den chineál seo atá
ar fáil sa dúlra go nádúrtha. Iompaíonn an t-iseatóp seo den photáisiam go
40-Ar, nó argón-40, arb é an t-iseatóp is coitianta den argón. Iseatóp cobhsaí
atá ann nach dtagann meath radaighníomhach ar bith air.

Tugtar béite-mheath inbhéartach ar an gcineál seo meatha fosta. Is é an rud atá
i gceist ná go ngabhann an núicléas ceann de na leictreoin ina leictreon-néal
féin - ós é an K-sceall, nó an leictreonsceall is cóngaraí don núicléas, is
minicí a bhíonn i gceist, tugtar K-ghabháil ar an meath seo freisin - agus
neodraíonn lucht diúltach an leictreoin seo ceann de na prótóin sa núicléas,
ionas go n-iompaíonn sé ina neodrón. Cruthaítear neoidríonó sa chineál seo
béite-mheatha freisin, chomh maith leis an ngnáth-bhéite-mheath. Fágann an
leictreonghabháil an leictreon-néal i staid fhlosctha, nó caithfear an folúntas
a líonadh a d'fhág an leictreon gafa ina dhiaidh, agus nuair a thiteann
leictreon ó cheann de na scealla is faide thuas isteach san fholúntas sin,
astaítear fuinneamh i bhfoirm radaíochta - is é sin, fótón a bhfuil a thonnfhad
agus a mhinicíocht i raon na n-x-ghathanna. Uaireanta, fágann leictreon nó cupla
ceann acu an t-adamh chomh maith faoi thionchar an fhuinnimh. Tugtar "leictreoin
Auger" ar na leictreoin seo.

Sa bhéite-mheath dúbailte, iompaíonn dhá neodrón ina bprótóin, agus an núicléas
ag astú dhá leictreon. Tá an béite-mheath dúbailte an-neamhghnách mar phróiseas,
ach is féidir deich núiclíd radaighníomhacha a aithint ar féidir leo meath den
chineál seo teacht orthu. Núiclídí fadsaolacha iad ar fad, a bhfuil a leathré
níos faide ná 1019 bliain (is é sin, 10,000,000,000,000,000,000 bliain, nó deich
gcuintilliún bliain).

An núiclíd a chruthaítear de thoradh an mheatha radaighníomhaigh, is minic a
bhíonn sí féin radaighníomhach, agus claonadh inti iompú ina núiclíd nua arís.
Ina lán cásanna, is féidir a rá go mbeidh slabhra de núiclídí éagsúla -
meathshlabhra - ann, sula socróidh an núicléas síos ina núiclíd chobhsaí. Sampla
maith is ea é meathshlabhra nádúrtha U-238, arb é an t-iseatóp is coitianta de
chuid an úráiniam:



https://ga.wikipedia.org/wiki/Marilyn_Monroe

Aisteoir, cuspa agus amhránaí Meiriceánach ab ea Marilyn Monroe (1 Meitheamh,
1926 – 5 Lúnasa, 1962). I mionpháirteanna scannáin a thosaigh sí ag
aisteoireacht, ach d'iompaigh sí ina duine de na haisteoirí is cáiliúla sna
caogaidí de bharr a cuid scileanna coiméideacha agus a háilleachta. Rugadh
Marilyn Monroe faoin ainm Norma Jeane Mortenson (nó Norma Jeane Baker, de réir a
beathaisnéisí Fred Lawrence) i Los Angeles, California sa bhliain 1926.
D'athraigh sí a hainm go hoifigiúil ar an 23 Feabhra, 1956. Phós sí faoi thrí -
James Dougherty ar an 19 Meitheamh 1942, Joe DiMaggio ar an 14 Eanáir 1954 agus
Arthur Miller ar 29 Meitheamh 1956. Cailleadh Monroe sa bhaile ina teach féin sa
bhliain 1962. Creidtear gur ródháileog piollairí codlata a thug a bás, agus gur
féinmharú a bhí ann. Mar sin féin, bíonn teoiricí éagsúla comhcheilge ag dul
timpeall, mar is gnách.

Rugadh Marilyn Monroe i mbarda carthanais Ospidéal Contae Los Angeles. Is é an
t-ainm a breacadh síos ar a teastas breithe ná Norma Jeane Mortenson, ach ba í
an seanmóirí carasmatach mná ó Cheanada, Aimee Semple MacPherson, a bhaist an
t-ainm Norma Jeane Baker uirthi, mar a d'iarr seanmháthair an linbh Della Monroe
Grainger. Ar an 23ú Feabhra, 1956, fuair Norma Jeane cead oifigiúil ó Chúirt
Cathrach Stát Nua-Eabhraic agus d'athraigh sí a hainm is a sloinne go dlíthiúil
go Marilyn Monroe.

Ba iad tuismitheoirí a máthar Otis Elmer Monroe agus Della Mae Hogan. Saolaíodh
a máthair féin Gladys Pearl Monroe i bPorfirio Díaz (inniu: Piedras Negras) i
Meicsiceo, ar an 27 Bealtaine 1902. Chuaigh an teaghlach ansin in éineacht le
hOtis a bhí ag obair do chomhlacht an iarnróid. D'fhill siad go California, áit
ar rugadh deartháir Gladys, Otis Óg, sa bhliain 1905. Bhí bolgach Fhrancach ar
shean-Otis, agus chuaigh an galar i bhfeadánacht ann: tháinig meath ar chnámh a
dhroma agus ar a inchinn, agus shíothlaigh sé in Ospidéal Stáit Chalifornia
Theas i gContae San Bernardino sa bhliain 1909. I Mí Bealtaine 1917, rinne
Gladys athphósadh. Phós sí fear darbh ainm Jasper Baker, agus saolaíodh beirt
leanaí don lánúin seo, mar atá, Robert Kermit Baker (24 Eanáir 1918) agus
Berniece Baker (30 Iúil 1919). Tháinig an bheirt acu chun saoil i Los Angeles.
Nuair a fuair Gladys agus a fear céile, arbh as Kentucky dó, - nuair a fuair
siad colscaradh, choinnigh an t-athair an chlann aige féin agus chuaigh sé ina
chónaí go Kentucky, de réir mar a deirtear sa leabhar My Sister Marilyn.
D'aistrigh Gladys ansin chomh maith, le go bhféadfadh sí a bheith i gcóngar dá
clann. Chaith sí tamall ansin, ach sa deireadh, thug sí a haghaidh ar Los
Angeles arís.

Nuair a chuaigh Gladys ar ais go dtí Los Angeles, casadh fear darb ainm Martin
Edward Mortenson (1897-1981) uirthi agus phós sí é ar an 11 Deireadh Fómhair
1924. Fuair siad colscaradh leathbhliain ina dhiaidh sin, de réir an leabhair My
Sister Marilyn. Rugadh athair Mhartin, Sean-Mhartin, i Haugesund san Iorua, agus
chuaigh sé ar imirce go dtí na Stáit timpeall na bliana 1880. Phós sé Stella
Higgins ansin, agus saolaíodh Martin Óg dóibh i Vallejo, California.

Is iomaí beathaisnéisí - cosúil le Donald H. Wolfe, a bhreac síos an leabhar The
Last Days of Marilyn Monroe - a áitíonn gurbh é Charles Stanley Gifford
fíor-athair Mharilyn Monroe. Bhí Gifford ag obair ina dhíoltóir don chomhlacht
scannánaíochta RKO Pictures, agus Martin Mortenson ag gearradh scannán don
ghnólacht chéanna. Is é Martin Mortenson a luaitear mar athair ar theastas
breithe Mharilyn, áfach. Thréig Martin a bhean chéile roimh bhreith Mharilyn,
ach mar sin féin, creideann cuid de na beathaisnéisithe gurbh eisean an
fíor-athair freisin. Dúirt James Dougherty, an chéad fhear céile a bhí ag
Marilyn, le hagallóir an stáisiúin teilifíse úd Lifetime go raibh Marilyn féin
barúlach gurbh é Gifford a fíor-athair. Cibé cé acu Gifford nó Mortenson a bhí
ann, ní raibh mórán bainte ag a hathair le saol Mharilyn i ndiaidh a breithe.

Bhí Gladys ag áitiú ar Della glacadh le Norma Jeane mar iníon altrama, ach nuair
nach bhfuair sí ach cur ó dhoras, d'fhág sí an cailín ag Albert agus Ida
Bolender i Hawthorne, California, áit ar fhan an páiste go dtí go raibh sí
seacht mbliana d'aois. Ina dírbheathaisnéis My Story, deir Marilyn gur shíl sí
gur bean ab ea Albert.

Bhí Grace McKee, nó Grace Goddard, mar a bhí uirthi anois, agus a fear céile
meáite ar aistriú go dtí an cósta thoir, agus ní fhéadfaidís Norma Jeane a
thabhairt leo ansin. D'fhiafraigh Grace de mháthair James Dougherty, an
bhféadfadh a mac an cailín a phósadh, ionas nach gcaithfí í a chur ar ais i
dteach altrama éigin. Phós siad dhá sheachtain i ndiaidh do Norma Jeane sé
bliana déag d'aois a shlánú.

Chaith a fear céile blianta an chogaidh amuigh sna soithí, agus chuaigh Norma
Jeane Dougherty ina cónaí i dteach a mháthar. Thosaigh sí ag obair i monarcha an
chomhlachta Radioplane, arbh é an t-aisteoir Reginald Denny a húinéir. Ba é an
tasc a bhí aici ná ceimiceán tinemhoillitheach a spré ar chodanna eitleáin agus
paraisiúit a iniúchadh. Bhí David Conover, grianghrafadóir a bhí ag obair do na
fórsaí armtha, ag tabhairt camchuairte timpeall na monarchan ar lorg maisiúcháin
d'alt ar an iris YANK faoin dóigh a raibh na mná ag cuidiú leis na Stáit
Aontaithe an cogadh a chur. D'aithin Conover go raibh ábhar an chuspa i Norma
Jeane, agus go gairid ina diaidh sin, shínigh sí conradh leis an áidsinteacht
cuspaíochta ud The Blue Book. Ina leabhar Finding Marilyn, dúirt Conover go
raibh cumann craicinn aige le Marilyn a mhair na blianta. Nuair a bhí an conradh
sínithe aici, chuir sí cuma nua ar a folt gruaige: gearradh é, díríodh amach é
agus cuireadh dath an óir ann.

D'iompaigh sí amach ina duine de na cuspaí ba mhó rath dá raibh ag obair don
Blue Book. Chonacthas ar chlúdach na ndosaen irisí í. Sa bhliain 1946, chuir an
sealgaire lucht tallainne Ben Lyon sonrú inti. Shocraigh sé scannánú tástála di
leis an gcomhlacht scannánaíochta Twentieth Century Fox. Tairgeadh conradh
caighdeánach sé mí di, agus tuarastal $125 in aghaidh na seachtaine ag dul leis
ar dtús.

Ní raibh cuma sách meallacach ar an ainm sin Norma Jeane, agus mhol Lyon di an
t-ainm stáitse Marilyn a tharraingt uirthi, in aithris ar Marilyn Miller.
Roghnaigh Marilyn an sloinne Monroe, ó ba é an chéad sloinne a bhí ar a máthair
féin. Ón lá sin i leith, ghlaoití Marilyn Monroe ar Norma Jeane Baker. I rith an
chéad leathbhliain i ndiaidh an conradh a shíniú le Fox di, níor tugadh obair ar
bith di, ach ansin, bhí sí sásta an conradh a athnuachan, agus fuair sí ról beag
ar an dá scannán úd Scudda Hoo! Scudda Hay! agus Dangerous Years. Tháinig an dá
cheann ar an scáileán sa bhliain 1947. Gearradh ról Mharilyn as an chéad scannán
acu, amach ón mearspléachadh ar a haghaidh, agus dhá fhocal á rá aici. Chinn Fox
ar gan a conradh a athnuachan arís. Chrom Monroe ar ais ar obair an chuspa, agus
í ag fáil aithne ar dhaoine tábhachtacha i Hollywood de réir a chéile.

Sa bhliain 1948, chaith sí leathbhliain ag obair do Columbia Pictures, agus ról
aici ar an scannán Ladies of the Chorus. Ceolchóiméide saorbhuiséid a bhí ann
nach raibh mórán ratha uirthi, agus chaill Marilyn an jab seo freisin nuair a
bhí an chéad chonradh istigh. Ansin, casadh Johnny Hyde, duine d'áidsintí móra
Hollywood, uirthi. D'éirigh le Hyde conradh nua a eagrú di ag Fox, nuair a
dhiúltaigh MGM di. Ní raibh Leas-Uachtarán Fox, Darryl F. Zanuck, cinnte go
raibh aon mhaith i Marilyn, ach ó bhí Hyde chomh stobarnáilte is a bhí, ghéill
Zanuck dó, agus fuair Marilyn róil bheaga ar na scannáin All About Eve, arbh é
Fox a léirigh é, agus, ina dhiaidh sin, The Asphalt Jungle, arbh é MGM a léirigh
é. Cé nach raibh ach mionróil i gceist, thug na féachadóirí agus na
léirmheastóirí faoi deara í. Thairis sin, chuir Hyde faoi scian an mháinlia í le
go gcuirfí feabhas ar a srón agus ar a smig, i mbreis ar an máinliacht a
rinneadh ar a drandal roimhe sin.

Bhí róil neamhthábhachtacha aici ar scannáin sodhearmadta cosúil le We're Not
Married! agus Love Nest. Mar sin féin, bhain lucht ceannais an chomhlachta RKO
leas aisti leis an scannán Clash by Night, léiriúchán de chuid Fritz Lang, a
dhéanamh ní ba mheallacaí i súile an ghnáthfhéachadóra. Bhí rath maith ar an
scannán, agus ansin, bhain Fox úsáid den chineál chéanna aisti i ról an
fháilteora i Monkey Business, dráma grinn ropánta arbh é Howard Hawks a
stiúrthóir, agus Ginger Rogers is Cary Grant ag déanamh na bpríomhpháirteanna.
Ní dhéanfadh na léirmheastóirí droichead de Mharilyn a thuilleadh, agus má
d'éirigh go gleoite leis an dá scannán sin, glacadh leis go forleathan gurbh í
Marilyn a tharraing cuid mhór den lucht féachana isteach sna pictiúrlanna.

Sa deireadh, bhí Fox sásta príomhpháirt a thabhairt do Mharilyn sa bhliain 1952
ar an scannán Don't Bother to Knock. Rinne sí ról an naífhosaí chraiceáilte a
d'ionsaigh an cailín beag a raibh a cúram uirthi. Scannán a bhí ann nár
caitheadh mórán airgid leis, agus cé nach raibh gach léirmheastóir sásta leis an
scannán féin, bhíothas ar aon fhocal gur thaispeáin sé go raibh bua
aisteoireachta ag Marilyn, agus go raibh sí in inmhe páirt an phríomhaisteora a
dhéanamh. Glactar leis ó sin i leith go ndearna sí an-obair aisteoireachta ar an
scannán áirithe sin.

Rinne sí an phríomhpháirt ar an scannán Niagara sa bhliain 1953, agus ansin,
thaispeáin sí go raibh sí ábalta pictiúr mór-bhuiséid a dhéanamh. Is é an ról a
bhí aici ná bean a raibh cineál siabhráin uirthi, agus í ag pleanáil a fear
céile a mharú. Rinne na léirmheastóirí an oiread céanna tráchta ar an dóigh a
raibh Marilyn ag caidreamh leis an gceamara agus ar scéal duairc an scannáin.

Faoin am seo, thosaigh grianghraif ag dul timpeall ar a raibh Marilyn le
feiceáil ina craiceann dearg. Ba é an grianghrafadóir Tom Kelley a thóg na
pictiúir seo nuair a bhí an obair ag rith gann ar Mharilyn. Cheannaigh Hugh
Hefner cóipeanna de na pictiúir, agus i Mí na Nollag 1953, tháinig siad i gcló
sa chéad eagrán den Playboy. D'admhaigh Marilyn go réidh os comhair an tsaoil
mhóir gurbh ise a bhí ar na pictiúir dháiríre, rud a chuir an-fhearg ar lucht an
chomhlachta Fox. Nuair a d'fhiafraigh iriseoir éigin di céard a chaitheadh sí sa
leaba (is é sin, cén cineál éadaí), is é an freagra a thug sí ná Chanel no. 5
(cineál cumhráin). Nuair a cuireadh an cheist uirthi, céard a bhí sí a
chaitheamh nuair a tógadh na pictiúir, dúirt sí go raibh an raidió ag obair
(imeartas focal é as Béarla, ar ndóigh: what did you have on during the photo
shoot? - the radio!).

I rith an chéad chúpla mí eile, thuill na scannáin Gentlemen Prefer Blondes agus
How to Marry a Millionaire a clú do Mharilyn. Bhí sí sa Táin anois, mar
aisteoir. Is iad an dá chóiméide theicneadhaite seo is mó is cúis leis an
bpearsantacht is minicí a shamhlaítear léi ar an scáileán, is é sin, áilleagán
mná na ngealfholt.

Ar an scannán Gentlemen Prefer Blondes, rinne Monroe páirt Lorelei Lee, cailín
siamsaíochta ar lorg ghrá na hailpe. Chuaigh a hainm fud fad na nuachtán, agus
an dóigh ar chan sí an t-amhrán Diamonds Are a Girl's Best Friend thug sí
inspioráid d'amhránaithe cosúil le Madonna, Kylie Minogue, agus Geri Halliwell.
Nuair a chuaigh an scannán ar an scáileán an chéad uair i Los Angeles, bhí
Marilyn agus a comhaisteoir Jane Russell i láthair le lorg a gcos is a lámh a
fhágáil sa tsoimint os comhair Grauman's Chinese Theatre.

Ar an scannán How to Marry a Millionaire, ba iad Lauren Bacall agus Betty Grable
an bheirt phríomhaisteoirí ban eile. Is é an ról a bhí ag Marilyn ná an cailín
bán gearr-radharcach mallintinneach, agus cé nach raibh sa pháirt féin ach
steiréitíopa, thug na léirmheastóirí faoi deara go raibh ciall mhaith aici don
fhocal cheart ar an nóiméad ceart, bua atá an-tábhachtach ag an aisteoir grinn.

Ní raibh an rath céanna ar an chéad dá scannán eile léi, mar atá, an scannán
iarthair fhiáin River of No Return agus an cheolchóiméide There's No Business
Like Show Business. Thuirsigh Marilyn den chineál páirteanna a bhí Zanuck a
thairiscint di. Nuair a bhí The Seven Years Itch críochnaithe aici i dtús na
bliana 1955, d'imigh sí as Hollywood, beag beann ar an gconradh a bhí sínithe
aici, agus chuaigh sí ag staidéar aisteoireachta san Actors Studio i
Nua-Eabhrac. Ní raibh Fox géilliúil dá cuid éileamh i leith an chonartha, nó bhí
siad ag áitiú uirthi filleadh le cuidiú leis na léiriúcháin nach bhfuair sí
óraice aici ná oiriúnach di, is é sin, The Girl in Pink Tights (a fágadh gan
scannánú sa deireadh thiar thall), The Girl in the Red Velvet Swing agus How to
Be Very, Very Popular.

D'fhan Marilyn i Nua-Eabhrac. Nuair a bhí an lucht féachana ag déanamh a
ngnáthruathair ar na pictiúrlanna le The Seven Years Itch a fheiceáil i samhradh
na bliana 1955, agus an bheirt réaltóg eile de chuid Fox, Jayne Mansfield agus
Sheree North fágtha faoi scáil Mharilyn, b'éigean do Zanuck admháil go raibh an
ceann ab fhearr faighte aici air. Síníodh conradh nua a cheadaigh do Mharilyn
diúltú do chomhoibriú le stiúrthóir nach dtaithneodh léi agus aisteoireacht a
dhéanamh ar léiriúcháin na stiúideónna eile.

Ba é an chéad phictiúr a scannánaíodh faoin gconradh nua ná Bus Stop, arbh é
Joshua Logan a stiúrthóir. Ba í an pháirt a rinne sí ná Chérie, amhránaí i
dteach ólacháin a thit i ngrá le buachaill bó. Ar an scannán seo, feictear gan
smideadh ceart í, rud a rinne sí d'aon ogham.

Chuaigh sí ar an ngearrliosta do Dhuais Golden Globe, agus bhí na léirmheastóirí
faoi dhraíocht ar fad. D'fhógair Bosley Crowther ar an New York Times: Ná titigí
as bhur suí anois, nó tháinig Marilyn Monroe aniar aduaidh orainn go léir:
chruthaigh sí gur aisteoir í dáiríribh. Scríobh an stiúrthóir Joshua Logan ina
dhírbheathaisnéis Movie Stars, Real People mar seo: Fuair mé go raibh Marilyn ar
na daoine ba mhó tallainne riamh -- Chuaigh sí i bhfeidhm orm mar dhuine ab
intleachtúla i bhfad ná mar a shamhlaigh mé riamh, agus b'ansin a d'fhoghlaim mé
an chéad uair riamh ná nach bhfuil baint ar bith ag an intleacht, fiú ag an
intleacht is lonrúla, leis an oideachas.

In éineacht lena cara, an grianghrafadóir Milton H. Greene, bhunaigh Monroe
comhlacht léiriúcháin dá cuid féin, Marilyn Monroe Productions. Ba é The Prince
and the Showgirl an t-aon scannán amháin a d'fhoilsigh an gnólacht, scannán a
chuaigh amach sa bhliain 1957. Ní raibh na léirmheastóirí ar aon tuairim faoi
fheabhas an scannáin. Ba í Marilyn féin a rinne príomhpháirt an scannáin, in
éineacht leis an móraisteoir Sasanach Laurence Olivier, a rinne an
stiúrthóireacht freisin.

Sa bhliain 1959, bhí sí ina réalta ar an gcóiméide úd Some Like it Hot in
éineacht le Tony Curtis agus Jack Lemmon, arbh é Billy Wilder a stiúrthóir. Ba é
an scannán seo buaicphointe a caithréime aisteoireachta. I ndiaidh na
n-oibreacha, cháin Wilder í toisc a cuid céapars ar an tseit, ach de réir a
chéile, maolaíodh ar a fhearg, agus sa deireadh, mhol sé go mór í mar aisteoir
mór cóiméide. Tá sé de chlú ar Some Like it Hot i gcónaí gur ceann de na
scannáin is fearr amuigh é. Thuill a hobair ar an scannán seo Duais Golden Globe
do Mharilyn, agus í ar an aisteoir ab fhearr cóiméide nó ceoldráma sa bhliain
sin.

I ndiaidh Some Like it Hot, rinne Marilyn an scannán úd Let's Make Love faoi
stiúrthóireacht George Cukor, agus Yves Montand mar chomhréalta aici. Ní raibh
Marilyn féin ródhoirte don scannán seo, nó ní raibh ann ach dualgas a bhí uirthi
toisc go raibh an conradh aici le Fox. Ní dheachaigh an scannán mórán i bhfeidhm
ar na léirmheastóirí ach an oiread, amach ón amhrán a chan sí: My Heart Belongs
to Daddy le Cole Porter.

Ba é Arthur Miller a bhreac síos an script don chéad scannán eile, The Misfits.
Mar a d'iompaigh an scéal amach, ba é an scannán deireanach é don bheirt
réaltaí, Marilyn féin chomh maith le Clark Gable. Scannánaíodh an pictiúr amuigh
i bhfásach te Nevada, rud a thuirsigh an fhoireann iomlán go mór. Mar sin féin,
rinne an triúr príomhaisteoirí, Marilyn, Gable agus Montgomery Clift, an-jab de
a d'fhág na léirmheastóirí faoi dhraíocht. Go gairid i ndiaidh an scannáin,
fuair Gable bás le taom chroí, agus chuir na hirisí tablóideacha an locht ar
Mharilyn, ag áitiú go raibh a hiompraíocht ar an tseit ag luí ar chroí Gable.
Mar sin féin, is féidir cúiseanna eile a lua leis an mbás, go háirithe an dúil
nimhe a bhí ag Gable sna toitíní agus an nós a bhí aige gan dul i dtuilleamaí
éachtóra le haghaidh na radharc dainséarach nó tuirsiúil. I ndiaidh bhás Gable,
bhí Marilyn i láthair nuair a chuaigh an tonn bhaiste ar a mhac a saolaíodh
cúpla mí i ndiaidh a bháis. De réir dealraimh, bhí sí mór le Kay, bean chéile
Gable.

Cuid de na grianghrafanna is fearr de Mharilyn, ba é Douglas Kirkland a thóg iad
sa bhliain 1961 mar ghné-alt d'eagrán speisialta den iris úd LOOK le 25 bliana
na hirise a cheiliúradh.

D'fhill Marilyn go Hollywood le cromadh ar ais ar an gcóiméide úd Something's
Got to Give faoi stiúrthóireacht George Cukor. Fágadh an scannán seo gan
chríochnú, agus na fadhbanna a bhain leis: le fírinne chosain na hoibreacha
díomhaoine scannánaíochta an-suim airgid ar Fox. Chonacthas Marilyn go poiblí an
uair dheireanach i mBealtaine 1962, nuair a chan sí Happy Birthday Mr President
don Uachtarán John F. Kennedy ar an teilifís. I ndiaidh di í féin a thaispeáint
ina craiceann dearg ar an scáileán - an chéad radharc den chineál seo a rinneadh
d'aon mhór-bhanaisteoir i stair na scannánaíochta, thosaigh Marilyn á hiompar ní
ba taomaí ná roimhe sin féin ar an tseit. Ar an chéad lá de Mhí an Mheithimh,
shlánaigh Marilyn sé bliana déag is fiche d'aois, agus í ag freastal ar ócáid
charthanachta ag Dodger Stadium.

Bhí léiriúchán an scannáin Cleopatra ag cosaint an iomarca ar Fox cheana féin,
chomh hard agus a bhí an phá a bhí Elizabeth Taylor a éileamh. Mar sin, thug
siad bata agus bóthar do Mharilyn agus d'fhostaigh siad Lee Remick ina háit do
Something's Got to Give. Ní bheadh Dean Martin sásta ach le Marilyn mar
chomhréalta, agus ó cheadaigh a chonradh dó a chomhréalta féin a roghnú,
b'éigean do Fox Marilyn a athfhostú.

Thug Monroe agallamh fada don iris Life, ina ndúirt sí go raibh sí an-mhíshásta
leis an dóigh a mbíodh Hollywood ag caitheamh léi - ní raibh inti, dar leosan,
ach áilleagán amaideach mná. Chuir sí béim freisin ar an ngrá a bhí aici dá
lucht féachana. Tógadh sraith grianghraif di le haghaidh Vogue fosta, agus
thrácht sí ar scannán a bhí sé le déanamh le Gene Kelly agus le Frank Sinatra.
Thairis sin, bhí sí ag brath páirt Jean Harlow a dhéanamh ar scannán
beathaisnéise. I measc na scannán eile a luadh léi bhí What a Way to Go! (ba í
Shirley MacLaine a rinne an pháirt ansin a bhí ceaptha do Mharilyn), Kiss Me,
Stupid (cóiméide a bhí ann ina mbeadh Dean Martin ina réalta fir, agus ba í Kim
Novak a fuair páirt Mharilyn) agus ceoldráma a bheadh bunaithe ar A Tree Grows
in Brooklyn.

Ní raibh d'am aici, áfach, cromadh ar ais ar oibreacha an scannáin Something's
Got to Give. Fuarthas marbh í ina teach féin i Los Angeles ar maidin ar an 5
Lúnasa 1962. Chuaigh sí i stair na scannánaíochta mar dhuine de na daoine ba mhó
a d'ionchollaigh coincheap na réaltóige mar a thuigtear i Hollywood é.



https://ga.wikipedia.org/wiki/Mangain%C3%A9is

Is í an mhangainéis dúil cheimiceach a 25, agus is í an tsiombail cheimiceach a
sheasann di ná Mn. Faightear ina dúil sa dúlra í, ach tá go leor mianraí
mangainéise ann chomh maith. Riandúil thábhachtach í, is é sin, bíonn beagáinín
mangainéise de dhíth ar an gcuid is mó de na horgánaigh bheo, ach san am
chéanna, is féidir le barraíocht mangainéise dochar a dhéanamh dóibh.

Miotal crua sobhriste í an mhangainéis agus é ag breathnú cosúil leis an iarann.
Tá an mhangainéis agus cuid dá comhdhúile paramhaighnéadach, is é sin, ní féidir
buanmhaighnéad a dhéanamh den mhangainéis, ach má chuirtear réimse maighnéadach
i bhfeidhm uirthi ón taobh amuigh, beidh sí ag freagairt an mhaighnéadais, ionas
go n-aomfaidh an maighnéad í.

Bíonn an mhangainéis ag flúirsiú i screamh an Domhain, agus í ar an dara dúil
déag is coitianta ansin. Mianraí tábhachtacha mangainéise iad an phirealúisít
(an phoiliainít), arb ionann í agus dé-ocsaíd na mangainéise, an bhrabhainít
(cineál sileacáite), an silimeileán (ocsaídí éagsúla mangainéise in éineacht le
potaisiam agus bairiam) agus an ródacróisít (carbónáit na mangainéise).

Níl ach aon iseatóp amháin le fáil sa dúlra, Mn-55, agus is é an t-aon iseatóp
amháin atá cobhsaí. Tá an raidiseatóp úd Mn-53 sách fadsaolach (beagnach ceithre
mhilliún bliain ar leathré), ach is iseatóp saorga é.

Is iad na huimhreacha ocsaídiúcháin is tábhachtaí atá ag an mangainéis ná +2,
+3, +4, +6 agus +7. Is iad na comhdhúile is cobhsaí na cinn ina bhfuil an uimhir
ocsaídiúcháin úd +2 ag an mangainéis, agus bíonn na comhdhúile seo dearg (an
ródacróisít mar shampla, MnCO3) nó pinc. Le fírinne, bíonn dathanna na gcomhdhúl
chomh láidir sin is gur féidir úsáid an dathlí a bhaint as cuid acu. Is é +2
staid ocsaídiúcháin na mangainéise in orgánach an duine freisin, agus mar sin,
ní bhíonn na comhdhúile seo chomh nimhiúil agus na comhdhúile eile.

Comhdhúile tábhachtacha iad an dé-ocsaíd MnO2 agus na sármhanganáití freisin,
cosúil le sármhanganáit an photaisiam, KMnO4. Ocsaídeoir láidir í an
tsármhanganáit photaisiam, agus is iomaí cineál úsáid a bhaintear aisti dá réir:
bhí sí tábhachtach i ndíghalrú an uisce tráth, agus is féidir na baictéir a
mharú in othrais athlasta léi freisin. Thairis sin, is ceimiceán agus imoibrí
tábhachtach saotharlainne í.



https://ga.wikipedia.org/wiki/M%C3%B3gail

Sonraítear leis an ainm Móngol (Mongóilis: Mongγol) grúpa eitneach amháin nó
grúpaí éagsúla eitneacha, atá lonnaithe anois den chuid is mó sa Mhongóil, sa
tSín, agus sa Rúis.

Áirítear le sainmhíniú caol na Mógail chuí cheart, agus iad seo roinnte go garbh
idir Mógail oirthearach agus iartharach. Sa chiall is leithne, áirítear pobal
Mongólach, gach duine a labhraíonn Mongóilis, mar shampla na Cailmícigh (Béarla:
Kalmyks) in oirthear na hEorpa.

Láithríodh an t-ainm "Móngol", i dtaifid na ríshliochta Tang ar dtús báire san
8ú haois, mar fine de na Shiwei (Sínis:室韦), ach ní raibh trácht air go dtí an
11ú haois i rith rialaithe na Qìdān (Sínis: 契丹; Peirsis: ختن). Tar éis titim na
Ríshliochta Liáo Cháo (Sínis: 辽朝), sa bhliain 1125, tháinig na Móngail chun cinn
mar an príomhthreabh i Steip na hEoráise. Mar sin féin, laghdaigh a gcogaíocht
leis an Ríshliocht Jin agus na Tataraigh iad go mór. Sa 13ú haois, d'fhás sé ina
scáththéarma do ghrúpa mór Mongólach agus treibheanna Tuircice aontaithe faoi
riail Gheingeas Cán faoin chéannacht céanna (céannacht chultúrtha den chuid is
mó).

Bunaithe ar téacsanna stairiúla Síneacha, is féidir sinsearacht na bpobal
Mongólach a rianú ar ais chuig na Dōnghú (Sínis: 东胡;) , cónaidhm treibhe a bhí
iontu agus iad i seilbh tailte in oirthear na Mongóile agus an Mhanchúir.
Chloígh Mao Dun (Sínis: 冒顿单于,) de chuid na Xiōngnu iad, tar éis é a bheith
ceaptha ina Impire sa bhliain 209 RC. Tá díospóireacht fós faoi chéannacht na
Xiōngnu. Cé go n-áitíonn roinnt scoláirí gur próta-Mógail a bhí iontu, éiríonn
an cheist casta go leor, mar go rianaíonn staraithe Síneacha treibheanna
Tuircice áirithe ó na Xiōngnu freisin. Is féidir, áfach, na Dōnghú a lipéadú
níos éasca mar próta-Mógail ós rud é go rianaíonn startha Síneachana na
treibheanna agus na ríochtaí Mongólacha ina dhiaidh sin go heisiach uathu
(pobail Xiānbēi den chuid is mó), cé go maíoann roinnt téacsanna stairiúla go
bhfuil gaol sinsearachta measctha Xiōngnu-Dōnghú ag roinnt treibheanna (m.sh. i
gcás an prota-Mongólach Qìdān).



https://ga.wikipedia.org/wiki/M%C3%A9idigh

Ba dhaoine ársa Iaránacha iad na Méidigh, (Gréigis: Μῆδοι, ón tSean Peirsis ماد
Mādai) a mhair sa réigiúin thiar thuaidh de chuid na hIaráine an lae inniu.
Tugtar Méidia (Sean-Ghréigis: Μηδία "Medea", Sean-Pheirsis: Māda) ar an
cheantar. Tháinig siad isteach sa réigiún seo le chéad tonn na dtreibheanna
Iaránacha, ag deireadh an dara míle bliain RC (turnamh na Cré-Umhaoise). Tráth
nach déanaí ná an 6ú haois RC, tar éis dóibh, mar aon leis na Bablónaigh,
Impireacht na hAisiria-Nua a chloígh, bhí na Méidigh in ann a n-údarás a bhunú,
a mhair ar feadh 60 bliain, ó chath Nínivé, sa bhliain 612 RC go dtí 549 RC,
nuair a bhunaigh Cíoras Mór Impireacht na nAchaemenach trí Astiages, rí na
Méidia, a threascairt.

De réir Héaradatas, "thugadh gach duine anallód Airianaigh ar na Méidigh, ach
nuair a tháinig Médeia, an Colchiseach, chucu ón Aithin, d'athraigh siad a
n-ainm. sin an sórt cuntais a thugann siad féin dúinn." Médeia is ea iníon
Aietes, Rí na gColchiseach, sa mhiotas Gréigeach, Iasón agus na hArgónátaigh.
Níl aon sanasaíocht shoiléir Ind-Eorpach againn d' ainm na Méideach 'Mâda'.
Liostaíonn Héaradatas, ainmneacha na sé treibheanna Méideacha: "Dá bhrí sin,
bhailigh Deioces na Méidigh isteach i náisiún, agus b'eisean amháin a bhí i
gceannas orthu, Anois, is iad seo na treibheanna as a gcomhdhéantar iad: an
Busae, an Paretaceni, an Struchates, an Arizanti, an Budii , agus an Magi ". Tá
sanasaíocht na hIaráinise bainteach le trí cinn díobh.

Thug Gudea rialóir Lagash sa Mheaspatáim (2143-2124 RC) le fios go raibh críoch
na Méidieach oiriúnach i gcomhair grán a fhás . Thóg Šulgi rialóir an tríú
ríshliocht Ur (2095-2048 BC) "bád mada ki"; is ionann sin agus balla Mhéidia. is
siombail thuairisciúil í 'ki' a thagann i ndiaidh áiteanna geografach. aistríonn
Tugann a lán aistritheoirí 'talún' ar an bhfocal 'Mâda'.



https://ga.wikipedia.org/wiki/Lyon

Is cathair í Lyon i lár-oirthear na Fraince. Is í Lyon an triú cathair is mó san
Fhrainc, tar éis Párais agus Marseille. Is cathair mhór gnó í Lyon, agus í suite
idir Páras agus Marseille. Tá cáil ar an gcathair mar phríomhchathair
ghastrónómachais na Fraince agus bhí páirt mór ag Lyon i stair thionscal na
scannán freisin. Tá an fhoireann sacair Olympique Lyonnais lonnaithe sa
chathair.

Is í Lyon an dara ceantar ceannchathartha is mó san Fhrainc nuair a cuirtear a
bruachbhailte agus na cathracha timpeall uirthi san áireamh. Bhí daonra
1,783,400 sa cheantar ceannchathartha sa bhliain 2007.

Is préfecture (príomhchathair) an Rhône (département) í Lyon agus is
priomhchathair réigiún Rhône-Alpes í freisin. Thug UNESCO aitheantas don
chathair mar Shuíomh Oidhreachta Domhanda.

Bhíodh cáil ag Lyon i gcónaí mar phríomhchathair thionscal an síoda agus is
lárionad faisin í an chathair fós. Tá ceanncheathrú Interpol agus Euronews
lonnaithe sa chathair freisin.



https://ga.wikipedia.org/wiki/KGB

Seasann na litreacha cinniúnacha úd KGB (Rúisis: КГБ) do Комитет государственной
безопасности/Komitet gosudarstvennoy bezopasnosti, is é sin, Coiste Slándála an
Stáit. B'é an coiste seo an scátheagras a chuimsigh rúnseirbhís, póilíní rúnda
agus seirbhísí faisnéise an Aontais Shóivéadaigh sna blianta 1954-1991. Nuair a
tháinig deireadh leis an Aontas Sóivéadach, tugadh ainm nua ar sheirbhísí rúnda
na Rúise, is é sin, Федеральная служба безопасности/Federal'naya sluzhba
bezopasnosti nó FSB (ФСБ), is é sin, an tSeirbhís Fheidearálach Slándála. Sa
Bhealarúis, choinnigh na seirbhísí rúnda an seanainm Rúisise, ach is é KDB an
leagan Bealarúisise (Камітэт дзяржаўнай бяспекі/Kamitet dziaržaǔnaj biaspieki).

B'é Cheka, nó Coimisiún Neamhghnách na hUile Rúise um Chath in aghaidh na
Frithréabhlóide is na Sabaitéireachta, an chéad rúnseirbhís a bhí ag obair sa
Rúis Shóivéadach i ndiaidh do Léinín an chumhacht a shealbhú. Bunaíodh ar an 20
Nollaig 1917 é. I rith na mblianta, is iomaí ainm nua a baisteadh ar Cheka,
cosúil le OGPU (Объединённое государственное политическое
управление/Ob'yedinyonnoye gosudarstvennoye politicheskoye upravleniye -
Riarachán Aontaithe Polaitiúil an Stáit) sa bhliain 1923, NKGB (Народный
комиссариат государственной безопасности/Narodnyi komissariat gosudarstvennoy
bezopasnosti - Coimeasáracht Phobail Slándála an Stáit) sa bhliain 1941, MGB
(Министерство государственной безопасности/Ministerstvo gosudarstvennoy
bezopasnosti - Roinn Slándála an Stáit) sa bhliain 1946, agus araile. Cúrsaí
polaitíochta ba chúis leis na hathruithe éagsúla seo. I Márta 1953, chumaisc
Lavrentiy Beriya Roinn Slándála an Stáit agus Roinn na nGnóthaí Inmheánacha in
aon Roinn amháin (MVD, Министерство внутренних дел/Ministerstvo vnutrennykh del
- Roinn na nGnóthaí Inmheánacha), ach roimh dheireadh na bliana céanna, cuireadh
Beriya chun báis, agus scaradh an dá Roinn ó chéile arís. B'ansin a tháinig an
KGB ar an bhfód. Bhí an coiste seo ceangailte go dlúth de Chomhairle na nAirí -
rialtas an Aontais Shóivéadaigh - agus é ag tabhairt aire do shlándáil
inmheánach agus eachtrach an stáit Shóivéadaigh agus ag bailiú faisnéise faoi
shicréidí na stát eile. Ar an 5 Iúil 1978, d'athraigh ainm oifigiúil an KGB ó
"Choiste Slándála an Stáit ag Comhairle Airí an Aontais Shóivéadaigh" go "Coiste
Slándála Stáit an Aontais Shóivéadaigh", agus rinneadh Aire Rialtais de
chathaoirleach an Choiste.

Tháinig deireadh le stair an KGB, nuair a bhain an Coirnéal-Ghinearál Vladimir
Kryuchkov, Ceannasaí an KGB, leas as acmhainní na seirbhíse slándála san
iarracht a rinne seisean agus coimeádaigh eile an Bhiúró Pholaitiúil leis an
gcumhacht a sciobadh ó Mikhail Gorbachev i Mí Lúnasa 1991. Thit an tóin as an
gcoup d'état seo, agus caitheadh Kryuchkov i dtóin an phríosúin. Chuaigh an
Ginearál Vadim Bakatin i gceannas ar an KGB, agus bronnadh na cumhachtaí air an
t-eagras a scor. Ar an 6 Samhain 1991, tháinig dhá sheirbhís slándála nua in áit
an KGB, mar atá, an SVR (Служба Внешней Разведки/Sluzhba Vneshney Razvedki) nó
Seirbhís na Faisnéise Eachtraí, agus an FSB a luadh thuas. Tá an FSB an-chosúil
leis an sean-KGB ó thaobh na heagraíochta de.

Ó lá a bhunaithe, bhí fórsa slándála stáit an Aontais Shóivéadaigh ceaptha "mar
chlaíomh is mar sciath chosanta" do Pháirtí Cumannach an Aontais Shóivéadaigh
agus don réabhlóid Bhoilséavach. I dtús a staire, is iomaí éacht a d'éirigh leis
an bhfórsa, nó san am sin, ní raibh córas státslándála na dtíortha eile, cosúil
leis an Ríocht Aontaithe agus na Stáit Aontaithe, leath chomh dian is a shílfeá,
agus mar sin, bhí sé an-fhurasta ag gníomhairí rúnda an Aontais Shóivéadaigh
sleamhnú isteach i státseirbhís na dtíortha seo. Is iomaí duine san Iarthar a
fuair an idé-eolaíocht Chumannach tarraingteach go leor, agus mar sin, bhí na
Sóivéadaigh in ann gníomhairí a earcú as measc mhuintir na dtíortha féin. Sampla
maith de seo ab ea iad Cúigear Cambridge, is é sin, cúigear Sasanach a bhí ag
staidéar in Ollscoil Cambridge nuair a d'earcaigh slándáil stáit an Aontais
Shóivéadaigh iad: Kim Philby, Donald Duart Maclean, Guy Burgess, Anthony Blunt
agus an cúigiú fear nár haithníodh riamh go foirmeálta.

B'é an t-éacht spiaireachta ba mhó a d'éirigh leis na Sóivéadaigh ná gur
insíothlaigh siad Tionscadal Manhattan, an tionscadal a bhí ar obair ag na
Meiriceánaigh leis an mbuama adamhach a fhorbairt. Bhí beirt fhisiceoirí de
chuid an tionscadail, mar atá, Klaus Fuchs agus Theodore Alvin Hall, ag obair do
na Sóivéadaigh.

Ní hamháin go raibh an KGB agus a réamhtheachtairí ag bailiú faisnéise - bhí
siad ag géarleanúint naimhde polaitiúla Stailín fiú i dtíortha inar chreid siad
iad féin slán sábháilte. Ina measc siúd, bhí iarsmaí na nGardaí Bána ó laethanta
Chogadh Cathartha na Rúise, a fuair tearmann sna tíortha Iartharacha, nó Leon
Trotscaí, a bhí ina bhall den Rialtas Bhoilséavach ar dtús, agus a chuaigh ar
deoraíocht go Meicsiceo nuair a d'éirigh idir é agus Stailín. D'éirigh leis na
Sóivéadaigh spiaire dá gcuid féin, Cumannach óg ón gCatalóin darbh ainm Ramón
Mercader, a sheangú isteach i gciorcal aitheantais Throtscaí, agus mharaigh sé
an sean-Bhoilséavach le buille piocóide sa chloigeann.

I mblianta an Chogaidh Fhuair, bhí an KGB ag déanamh páirt thábhachtach ag
cosaint córas aonpháirtí an stáit Chumannaigh tríd na heasaontóirí polaitiúla a
smachtú is a ghéarleanúint. Chuir an KGB brú mór ar dhaoine ar nós Aleksandr
Solzhenitsyn agus Andrey Sakharov. D'éirigh leis an KGB freisin cuid mhaith
faisnéise a bhailiú faoi eolaíocht is faoi theicneolaíocht an Iarthair. Mar
shampla, bhí an t-eitleán forshonach Sóivéadach, Tupolev Tu-144, múnlaithe ar an
Concorde, an t-eitleán forshonach a bhí á forbairt ag na Francaigh agus na
Sasanaigh in éineacht.

In imeacht na mblianta, thosaigh an tobar ag trá ar an KGB, áfach. I ndiaidh don
Aontas Shóivéadach Éirí amach na hUngáire a chloí sa bhliain 1956 agus deireadh
a chur le hEarrach Phrág sa bhliain 1968, tháinig an tuiscint ag cuid mhór d'aos
óg idéalach an Iarthair nach raibh san Aontas Shóivéadach ach tíorántacht
bhrúidiúil. Mar sin, ní raibh an oiread sin de mhuintir an Iarthair sásta cuidiú
leis an Aontas Sóivéadach a thuilleadh. Sna blianta deireanacha, b'éigean do na
Sóivéadaigh airgead a íoc lena gcuid cúlaistíní Iartharacha.

Bhí na Sóivéadaigh ábalta cuid mhaith gníomhairí ardleibhéil a earcú sna tíortha
Iartharacha, ó bhí an idé-eolaíocht Chumannach sách tarraingteach i súile a lán
daoine ansin. I ndiaidh an Dara Cogadh Domhanda, arís, bhí cuid mhaith daoine
nach raibh ina gCumannaigh, bhí siad buíoch beannachtach de na Sóivéadaigh as an
éacht a rinne a gcuid trúpaí ag treascairt thíorántacht Hitler. Ina dhiaidh sin
féin, áfach, tháinig maolú ar an gcairdiúlacht idé-eolaíoch i rith na mblianta,
nuair a thosaigh radacaigh óga an Iarthair ag lochtú an Aontais Shóivéadaigh
faoin gconradh a shínigh Molotov agus Ribbentrop sa bhliain 1939 faoi
chríochdheighilt Oirthear na hEorpa agus faoin dóigh ar chloígh na Sóivéadaigh
éirí amach na hUngáire sa bhliain 1956 agus gluaiseacht dhaonlathach na
Seicshlóvaice sa bhliain 1968. Ní raibh anlathas na seanfhear faoi Leonid
Brezhnev ag taithneamh leis an dream seo ach an oiread. Mar sin, b'éigean don
KGB dul i muinín dúmháil agus breabaireachta le gníomhairí nua a earcú san
Iarthar.

Cosúil leis na seirbhísí spiaireachta eile, d'aithin an KGB na "gníomhairí" thar
na "rialtóirí". B'iad na gníomhairí a bhailíodh agus a sholáthraíodh an
fhaisnéis, agus b'iad na rialtóirí a sheachaideadh chuig an gCreimil í agus a
d'íocadh leis an ngníomhaire. Ba mhinic a bhí sraith fhada de rialtóirí éagsúla
ag aon ghníomhaire amháin i rith na mblianta a chaith sé i mbun oibre. Íorónta
go leor, nuair a tháinig Kim Philby go Moscó, ní raibh cead isteach aige i
gCeanncheathrú an KGB, ó nach raibh ann ach gníomhaire coimhthíoch de chuid an
KGB, seachas rialtóir.

Bhí gníomhairí an KGB sách minic ag plé leis an gcineál oibre is minicí a
shamhlaítear leis na spiairí: ag goid nó ag grianghrafadh caipéisí rúnda agus ag
seachadadh faisnéise trí bhoscaí rúnda litreach. Thairis sin, bhain an KGB úsáid
fhorleathan as na hagents provocateurs, is é sin, gníomhairí a sheangaigh
isteach i measc lucht leanúna an duine a bhí le fuadach, le marú nó le
clúmilleadh. Bhí siad ag insíothlú na ndreamanna éagsúla polaitiúla freisin: má
bhí brúghrúpa éigin an-naimhdeach i dtaobh an Aontais Shóivéadaigh, chothaigh na
gníomhairí seo easaontas idir baill an ghrúpa.

Bunaíodh Cheka, nó an Coimisiún Neamhghnách (is é sin, Coimisiún a raibh
cumhachtaí neamhghnácha bronnta air) sé seachtaine i ndiaidh Réabhlóid Dheireadh
Fómhair. Bhí sé leis an stát úr Boilséavach a chosaint in aghaidh a chuid
naimhde "buirgéiseacha", go háirithe in aghaidh na nGardaí Dearga. Ó thús báire,
bhí sé de nós ag an gCoimisiún easaontas polaitiúil a chealú tríd na
"frithréabhlóidithe" a cheistiú agus a chéasadh go brúidiúil. Ba
"frithréabhlóidí" gach duine a rabhthas in amhras faoi, ar ndóigh. Ní ba déanaí,
dúirt Léinín féin nach dtiocfadh an stát Boilséiveach slán as tréimhse na
héiginnteachta i ndiaidh na réabhlóide, ach go bé go raibh an Coimisiún ann. Ar
an 20 Nollaig 1920, cuireadh bun le Rannóg na Faisnéise Coimhthíche, nó INO
(Иностранный отдел/Inostrannyi otdel) le faisnéis a bhailiú ón gcoigríoch.
Baisteadh ainm nua ar an gCoimisiún féin, is é sin, OGPU, nó Riarachán Aontaithe
Polaitiúil an Stáit, agus sin é an t-ainm a choinnigh sé ar feadh na bhfichidí
agus na dtríochaidí.

Bhí oibríochtaí an OGPU ag dul i bhfairsinge sa bhaile agus i gcéin, ach de réir
mar a bhí an pharanóia ag dul chun donais ar Stailín, bhí a misneach ag teip ar
lucht na rúnseirbhíse. Nuair a bhí Stailín ag rialú na tíre, b'éigean do lucht
slándála an stáit "comhchealga" a "nochtadh" nach raibh ann ar aon nós, ach
amháin in intinn an deachtóra féin. B'é Stailín féin a dhéanfadh anailis ar an
bhfaisnéis a bhí bailithe ag na gníomhairí, agus ní raibh aon duine de lucht na
rúnseirbhíse féin sách dána le conclúidí a bhaint as an eolas beag beann ar
Stailín féin. Na tuairiscí a fuair Stailín le feiceáil, ba mhinic a bhí lucht na
rúnseirbhíse tar éis iad a chóiriú agus a dhathú leis an rud ba mhian leis a
insint don deachtóir. Sa deireadh thiar, cuireadh cuid mhaith oifigigh de chuid
na seirbhíse faisnéise chun báis le linn na bPurguithe Móra faoi dheireadh na
dtríochaidí, agus thosaigh an tOGPU go léir ag titim as a chéile. Sa bhliain
1938, cuireadh Genrikh Yagoda chun báis - an t-oifigeach a bhí i gceannas ar an
OGPU sna blianta 1934-36 agus a chóirigh na chéad trialacha móra taispeántais.
An t-oifigeach a tháinig i gcomharbas ar Yagoda, Nikolay Yezhov, fuair sé an bás
céanna sa bhliain 1940. Ar dtús, chuir sé na Purguithe Móra i gcrích, de réir
orduithe an deachtóra, agus ina dhiaidh sin, cúisiodh é féin faoi choir éigin
nach ndearna sé ar aon nós - díreach mar a rinneadh leis na mílte daoine a
maraíodh ar orduithe Yezhov féin.

I ndiaidh na bpurguithe, tosaíodh ag atógáil na heagraíochta - NKGB, nó
Coimeasáracht Phobail Slándála an Stáit, a bhí uirthi anois. Níor athraigh an
ceannasaí nua, Lavrentiy Beriya, a dhath faoin dóigh a raibh an tseirbhís rúnda
ag iarraidh Stailín a ghiúmaráil trí chreidiúint a thabhairt dá chuid teoiricí
comhcheilge. San am céanna, áfach, bhí ag éirí go maith leis an tseirbhís a cuid
gníomhairí a shuí in áiteanna tábhachtacha i saol na dtíortha Iartharacha.
Tháinig cuma nua ar an eagraíocht arís sa bhliain 1947, nuair a rith leis an
Aire Gnóthaí Eachtracha Vyacheslav Molotov "Coiste Eolais" nua (Комитет
информации/Komitet informatsii as Rúisis) a bhunú. Bhí an Coiste seo ceaptha
leis an rúnseirbhís - an MGB (Roinn Slándála an Stáit), a bhí uirthi anois - a
chumasc le seirbhís faisnéise an Airm (GRU, nó Главное Разведывательное
Управление/Glavnoye Razvedyvatel'noye Upravleniye - "Príomh-Riarachán na
Faisnéise"). Nuair a chaill Molotov an meas mór a bhí ag Stailín air, ligeadh an
Coiste Eolais i ndearmad.

An chéad chathaoirleach ar an KGB a raibh uaillmhianta thar a cheart féin aige,
b'é Aleksandr Shelepin é. Bhí sé i gceannas ar an gCoiste sna blianta 1958-61,
agus nuair a chaill Khrushchev a oifig mar Ard-Rúnaí an Pháirtí Chumannaigh, bhí
Shelepin orthu siúd a ghlac páirt sa choup seo. Mar sin féin, tugadh bata is
bóthar do Shelepin agus dá choimircí, Vladimir Semichastnyi. Ba chuimhin le
Brezhnev an dóigh a raibh Beriya ag iarraidh dul i gceannas ar an Aontas
Sóivéadach i ndiaidh bhás Stailín, agus níor theastaigh uaidh an iomarca
cumhachta a fhágáil ag ceannairí an KGB i dtréimhse na héiginnteachta i ndiaidh
imeacht Khrushchev,

B'é Yuri Andropov a tháinig i gcomharbas ar Shelepin agus ar Semichastnyi. Bhí
seisean ar an duine ab fhaide a d'fhan i gceannas ar an KGB, agus ar an duine ba
mhó cumhachta, leis. D'éirigh leis suíochán an Ard-Rúnaí a bhaint amach dó féin
nuair a cailleadh Brezhnev sa deireadh, ach níor mhair sé féin i bhfad ina
dhiaidh sin. Fad is a d'fhan sé i gceannas, bhí an KGB an-dian ag iarraidh
muintir an Aontais Shóivéadaigh a choinneáil faoi smacht agus pionós a ghearradh
dóibh siúd nach dtabharfadh an urraim cheart don idé-eolaíocht.

B'é Vladimir Kryuchkov ceannasaí deireanach an KGB. Bhí sé míshásta leis an
ngleasnast a bhí á chur chun cinn ag Mikhail Gorbachev, agus bhí sé orthu siúd a
d'fhéach le Gorbachev a chur as oifig le lámh láidir sa bhliain 1991. Faoin am
seo, áfach, ní raibh eagla ar na daoine roimh an KGB a thuilleadh, agus nuair a
thit an tóin as an gcoup d'état seo, bhí port an KGB seinnte. Cuireadh an KGB ar
ceal ar an 6 Samhain 1991, agus tháinig dhá eagraíocht nua ina áit: an tseirbhís
státslándála, nó an FSB, agus an tseibhís spiaireachta, SVR.

Bhí Vladimir Putin, Príomh-Aire agus iar-Uachtarán na Rúise, ina ghníomhaire don
KGB. Ar dtús, bhí sé ag coinneáil súile ar na mic léinn in Ollscoil Leningrad,
agus ina dhiaidh sin, bhí sé ag obair don KGB sa Ghearmáin Thoir.



https://ga.wikipedia.org/wiki/John_B._Keane

Ba drámadóir, file agus scríbhneoir iomráiteach de chuid na hÉireann é John
Brendan Keane (rugadh é ar an 21 Iúil, 1928 agus fuair sé bás ar an 30
Bealtaine, 2002).

Rugadh i Lios Tuathail, Co. Ciarraí do William B. Keane agus Hannah Purtill é.
Tógadh ansin é agus tar éis dó an mheánscoil a fhágaint chaith sé na blianta
idir 1946 agus 1951 ag obair mar chúntóir i siopa poitigéara. Ó 1951 go dtí 1955
chuaigh sé ar imirce go Sasana, áit ar bhain sé a shlí bheatha amach ar neart
bhealaí éagsúla. Sa bhliain 1955 d'fhill sé ar a áit dhúchais agus ó shin go
shíothlaí sé, bhí teach tábhairne, mar gnó, idir láimhe aige.

Sa bhliain 1991 bronnadh ballraíocht buan den Royal Dublin Society air. Bhí sé
ina uachtaráin ar PEN agus bhí sé ina bhunaitheoir den Irish Playwrights Society
(Cumann na Drámadóirí Éireannacha). San am céanna bhain sé amach ballraíocht in
Aosdána. Mar bhall den pháirtí polaitiúil Fhine Ghael níor sheachain sé
díospóireacht chonspóideach ríomh.

Bhí sé pósta le Mary O'Connor agus bhí ceathrar chlainne acu. Fuair sé bás ina
theach féin de bharr ailse i measc a phobail fhéin sa bhliain 2002. Ceathracha
sé mórshaothair a d'fhoilsigh sé le linn a shaol torthúil.



https://ga.wikipedia.org/wiki/Jalisco

Ceann de stáit Mheicsiceo atá i Jalisco, nó Saorstát Flaithiúnais Jalisco
(Spáinnis: Estado Libre y Soberano de Jalisco). Tá an stát seo suite ar chósta
thiar Mheicsiceo, chois an Aigéin Chiúin, agus é ag críochantacht le
hAguascalientes, Zacatecas, San Luis Potosí, Nayarit, Guanajuato, Michoacán,
agus Colima. Is í Guadalajara príomhchathair an stáit, agus is é an ceantar
timpeall Guadalajara an dara ceantar uirbeach is mó i Meicsiceo - is é an
ceantar timpeall na príomhchathrach an ceann is mó, ar ndóigh.

Fuair an stát a ainm ó na hAstacaigh. Is é is brí leis ina dteanga siúd ná
"machaire gainimh" (xalli-ixtli-co: xalli = gaineamh, ixtli = aghaidh, -co =
áit).

Deirtear gurb as Jalisco a tháinig dhá ghné thábhachtacha de chultúr Mheicsiceo
- an tequila agus an mariachi. Is éard atá i gceist leis an tequila ná deoch
láidir alcólach a dhriogtar as sú coipthe (pulque) an chineál agáibhe ghoirm
(Agave tequilana) a bhíonn ag fás go flúirseach in ithir bholcánach Jalisco.
Fuair an deoch a hainm ó chathair Tequila i Jalisco. Maidir le mariachi, is éard
atá i gceist leis ná banna ceoltóirí a sheinneann ceol bíoga bríomhar. Is féidir
banna mariachi a fháil ar cíos le haghaidh fleánna agus féastaí, agus bíonn na
ceoltóirí seo in ann amhráin a chanadh freisin. Is iad na hionstraimí is minice
a bhíonn acu ná trumpaí, veidhlíní agus giotáir éagsúla. Is iad an guitarrón
(cineál dordghiotáir) agus an vihuela (giotár ardairde a bhfuil cúig théad ann)
a dhéanann mariachi den bhanna ceoil.

Is í an Spáinnis an teanga is mó a labhraítear. Níl teanga bhundúchasach ach ag
1 % de mhuintir an stáit. Is iad na teangacha is tábhachtaí acu seo ná an teanga
Nahuatl - seanteanga na nAstacach arb í an teanga bhundúchasach is tábhachtaí i
Meicsiceo inniu féin - an teanga Huichol - teanga a bhfuil lúb ghaoil aici leis
an teanga Nahuatl - agus an teanga Purepecha, nach bhfuil gaolta ar bith aici.

Daoine cáiliúla ó Jalisco iad an scríbhneoir Juan Rulfo agus an ceoltóir Pedro
Dimas atá ag iarraidh stíl cheoltóireachta na bPurepecha a chaomhnú agus a
chraobhscaoileadh. Rugadh Dimas féin i mbaile beag iargúlta nach raibh ach an
teanga Purepecha le cloisteáil ansin, agus bhí an cheoltóireacht i ndúchas a
mhuintire.



https://ga.wikipedia.org/wiki/Impireacht_Naofa_R%C3%B3mh%C3%A1nach

Stát i lár na hEorpa ba ea an Impireacht Naofa Rómhánach (Gearmáinis: Heiliges
Römisches Reich (HRR), Laidin: Sacrum Romanum Imperium (SRI)), a mhair ó 962 go
1806. Ba é Otto Mór an chéad Impire agus ba é Proinsias II an t-Impire
deireanach. "Impireacht Naofa Rómhánach an Náisiúin Ghearmánaigh" a thugtaí
uirthi go hofigiúil (Gearmáinis: Heiliges Römisches Reich Deutscher Nation,
Laidin: Sacrum Romanum Imperium Nationis Germanicæ) ón 16ú haois go dtí gur
tháinig deireadh léi san ochtú céad déag.

I mbuaic a réime bhí Ríocht na Gearmáine, Ríocht na hIodáile agus Ríocht na
Burgúine faoi smacht na himpireachta. Is ionann na críocha seo agus an Ghearmáin
(ach amháin deisceart Schleswig), an Ostair (ach amháin Burgenland),
Lichtinstéin, an Eilvéis, an Bheilg, an Ísiltír, Lucsamburg, Poblacht na Seice,
an tSlóivéin (ach amháin Prekmurje) chomh maith le cuid mhaith den Fhrainc
(Artois, Alsace, Franche-Comté, Savoie agus Lorraine), den Iodáil (an Lombaird,
Piodmant, Emilia-Romagna, an Tuscáin, agus Alto Adige-an Tioróil Theas go mór
mhór), agus den Pholainn (an tSiléis, Pomerania, agus Neumark go mór mhór). De
ghnáth, ní bhíodh smacht iomlán ag an impire ar na céadta, prionsachtaí,
diúcachtaí, contaetha agus cathracha saora go léir san impireacht. In ainneoin
an ainm ní leis an Róimh ach le lár na hEorpa a bhaineann an Impireacht Naofa
Rómhánach.



https://ga.wikipedia.org/wiki/IRA_Sealadach

Eagraíocht pharaimíleata phoblachtánach in Éirinn is ea an tIRA Sealadach
(Provisional Irish Republican Army), nó na Sealadaigh, mar a thugtar orthu as
Gaeilge go minic, atá meáite ar gach nasc a bhriseadh idir Éirinn agus an Ríocht
Aontaithe, an rialtas Briotanach i dTuaisceart Éireann a chur ar ceal agus
oileán na hÉireann a athaontú faoi aon rialtas saor amháin. Tá cosc dlí ar an
eagraíocht seo ina lán tíortha, go háirithe i bPoblacht na hÉireann, sa Ríocht
Aontaithe, agus i Stáit Aontaithe Mheiriceá, ós rud é nach bhfuil ach meas na
sceimhlitheoirí acu ar na Sealadaigh.

Cosúil leis na heagraíochtaí eile a dtugtar "IRA" orthu, tograíonn na Sealadaigh
"Óglaigh na hÉireann" a thabhairt orthu féin as Gaeilge, cé nach dtaitníonn an
úsáid seo le fórsaí armtha Phoblacht na hÉireann, ós é sin an t-ainm atá acu
orthu féin, freisin.

Tháinig na Sealadaigh ar an bhfód sa bhliain 1969. Thar na blianta fada, bhí
siad ag iarraidh Éire Aontaithe a bhaint amach le lámh láidir.

Ar an 28ú lá de Mhí Iúil sa bhliain 2005, d'fhógair Comhairle Airm na Sealadach
deireadh leis an bhfeachtas armtha. Dúirt siad freisin go mbeidís ag cloí le
modhanna daonlathacha síochánta feasta lena gcuspóirí a bhaint amach, agus nár
chóir do na hÓglaigh aon chineál eile gníomhaíochta a chleachtadh.



https://ga.wikipedia.org/wiki/I%C3%B3saf_Stail%C3%ADn

Duine den bheirt deachtóirí is míchlúití i stair na fichiú haoise ab ea é Iósaf
Vísearónavaidts Stailín (Rúisis: Иосиф Виссарионович Сталин), a rugadh leis an
sloinne Júgaisvílí (Rúisis: Джугашвили, Seoirsis: Ioseb Dzhugashvili, იოსებ
ჯუღაშვილი) (18 Nollaig, 1878 - 5 Márta, 1953) sa tSeoirsia, a bhí ina cuid
d'Impireacht na Rúise san am. Bhí sé ina cheannaire ar an Aontas Sóivéadach ó
lár na 1920í go dtí go bhfuair sé bás sa bhliain 1953.

Ba i Gori sa tSeoirsia a rugadh é agus fuair an chuid eile dá theaghlach bás go
hóg, rud a d'fhág gur tógadh ina leanbh aonair é. Gréasaí ba ea a athair agus ba
ghlantóir í a mháthair. Ní raibh a athair ina cheann maith dó, nó bhí dúil nimhe
aige san ólachán, agus ba mhinic é ag tabhairt greidimíní dá mhac. Thug Giúdach
i Gori, a raibh a mháthair ina seirbhíseach aige, leabhair d'Ioseb óg agus
spreag sé chun léinn é. Thug sé an-taitneamh d'úrscéalta rómánsúla Aleksandre
Qazbegi faoi stair agus laochra na Seoirsia, ach go háirithe.

Ag ocht mbliana d'aois dó, chuaigh Ioseb chun na scoile, áit a raibh air féin
agus a chomhdhaltaí Rúisis a fhoghlaim. Chuir an buachaill óg an-spéis i
mbéaloideas a thíre agus ghlac sé an t-ainm cogaidh Koba nuair a chuaigh sé leis
an réabhlóideachas, i gcuimhne ar laoch de chuid an bhéaloidis, a bhí ina
phríomhcharachtar i gceann de na leabhair a scríobh Kazbeg freisin. D'éirigh go
han-mhaith leis ar scoil agus bronnadh scoláireacht air le staidéar a dhéanamh
ar an diagacht i gcliarscoil Tiflis, coláiste de chuid Eaglais
Cheartchreidmheach na Rúise.

San am sin, thosaigh sé ag scríobh filíochta. Foilsíodh dán leis i mbailiúchán
de scoth na litríochta as Seoirsis nuair nach raibh sé ach ina dhalta scoile. Ní
raibh spéis ar bith ag Stalin sa chreideamh agus ba ghearr go raibh sé ina bhall
den ghluaiseacht shóisialach agus é sa chliarscoil. Mar sin féin, deirtear gur
fhág an scoil eaglasta a lorg féin ar a smaointeachas agus ar an dearcadh a bhí
aige ar "scríbhinní naofa" na gluaiseachta sóisialaí.

Chuir sé spéis i saothar Karl Marx agus díbríodh as an scoil é. Chaith sé deich
mbliana ag obair go rúnda don ghluaiseacht shóisialach, gabhadh go minic é agus
chaith sé seal ar deoraíocht sa tSibéir.

Bhí sé dílis do cheannaire na gCumannach Vlaidímír Léinín agus ghlac sé páirt i
robáil bancanna chun airgead a bhailiú don pháirtí. Bhí sé ina bhall de
lárchoiste na gCumannach ó mhí Eanáir 1912. Ba i 1913 a ghlac sé chuige an
t-ainm Stalin (ón bhfocal Rúisise сталь/stal, a chiallaíonn "cruach", cosúil le
"steel" an Bhéarla) mar ainm cogaidh.

Ceapadh ina eagarthóir ar pháipéar na gCumannach, Pravda, é sa bhliain 1917. Ní
léir gur thug sé tacaíocht iomlán do na Cumannaigh sa réabhlóid a bhris amach i
Mí Feabhra 1917, ach faoin am ar ghabh Lenin forlámhas ar an rialtas
réabhlóideach, bhí Stalin ag tacú go díograiseach leis. Bhí cogadh cathartha ann
i ndiaidh do na Cumannaigh dul i gceannas ar an tír, agus bhí Stalin gníomhach
ina Choimeasár san Arm Dearg.

Rinneadh Rúnaí Ginearálta an Lárchoiste de Stalin i 1922 agus d'úsáid sé an post
sin chun a chumhacht a mhéadú go dtí go raibh sé ní ba chumhachtaí ná duine ar
bith eile san Aontas Sóivéadach. Tuairiscítear go raibh alltacht ar Lenin nuair
a thuig sé an oiread cumhachta a bhí ag Stalin agus rinne sé iarracht é a
ruaigeadh as oifig. Deirtear, fiú, gurb é sin ba chúis leis an teannas néarógach
a thug bás Léinín. Ar aon nós, nuair a dheachtaigh Léinín a thiomna polaitiúil
don Pháirtí, chuir sé an-bhéim ar chomh dainséarach a bhí sé a leithéid de
chumhacht a fhágáil i lámha aon duine amháin. Ón taobh eile de, is iomaí locht a
fuair sé ar na ceannairí Cumannacha eile, agus is deacair a rá, an raibh Stalin
ag déanamh ní ba mhó scime dó ná an chuid eile acu. Cibé scéal é, nuair a bhí
Léinín básaithe, ní dhearna an Páirtí ach a mholadh dó aird a thabhairt ar an
gcáineadh a fuair sé ó Léinín. Mar sin, d'éirigh le Stalin smacht a choinneáil
ar an bpáirtí agus gach duine eile a bhí ag iarraidh teacht i gcomharbas ar
Lenin a dhíbirt.

Agus é ag rialú na tíre, dhírigh Stalin ar an "Sóisialachas in Aon Tír Amháin" a
fhorbairt seachas réabhlóid idirnáisiúnta a spreagadh. Rinne sé géarleanúint
orthu siúd nár aontaigh leis, go háirithe Leon Trotscaí, a bhí go mór mór i
bhfách leis an réabhlóideachas domhanda. Bhí sé an-chumasach ag cur daoine in
aghaidh a chéile, agus de réir a chéile bhí deachtóireacht iomlán aige ar an
Aontas Sóivéadach. Ní raibh cead ag duine ar bith é a cheistiú, agus thug sé
faoi athruithe ollmhóra a dhéanamh ar thalmhaíocht agus ar thionsclaíocht na
Rúise agus na dtíortha eile a bhí faoina smacht. Chuir sé sraith de Phleananna
Cúig Bliana ar bun chun spriocanna a bhaint amach agus ba mhór an méid a
d'fhulaing na milliún daoine, go háirithe faoin tuath, chun mianta Stalin a
shásamh. D'éirigh leis an tionsclaíocht a neartú ach bhí toradh an-tubaisteach
ar a pholasaí talmhaíochta, mar gur ruaigeadh na milliún feirmeoirí as an talamh
chun feirmeacha ollmhóra stáit a chur ar bun, agus bhí gorta ollmhór ar fud na
tíre dá bharr.

Bhí arbhar á dhíol thart agus muintir na tuaithe ag fáil bháis den ocras (beart
a rinne Mao Tse-tung sa tSín chomh maith níos déanaí). Meastar go bhfuair idir
cúig agus deich milliún daoine bás den ocras sna blianta 1932-33.

Rinne Stalin iarracht an eolaíocht agus an t-oideachas a chur chun cinn agus bhí
rath áirithe ar a chuid iarrachtaí, ach chuir sé an oiread sin eolaithe agus
daoine léannta i bpríosún nó ar deoraíocht nár éirigh lena chuid iarrachtaí go
léir. Thairis sin, bhí sé ag iarraidh cúrsaí na heolaíochta a stiúradh de réir
phrionsabail an Mharxachais, rud nach raibh ag obair go maith nuair a bhí cúrsaí
na bitheolaíochta i gceist. D'fhág sé an bhitheolaíocht faoi Trofim Lysenko, mar
shampla. Bhí teoiricí ag Lysenko nach raibh bun ná barr leo, ach amháin go raibh
siad ag taitneamh leis an deachtóir. Nuair a cuireadh na teoiricí i bhfeidhm, ní
dhearna siad ach damáiste don talmhaíocht Shóivéadach, ach níorbh é Lysenko a
bhí thíos leis: cuireadh an milleán orthu siúd a bhí ag cur a chuid polasaithe i
bhfeidhm, agus caitheadh na céadta comhairleoirí talmhaíochta i dtóin phríosúin
dá réir sin. Bhí brainsí eile na heolaíochta agus an léinn faoi chúram giollaí
de chuid an deachtóra a bhí i bhfad ní b'fhearr ag déanamh plámáis le Stalin ná
ag taighde is ag staidéar. Ba mhinic a cimíodh fíor-shaineolaithe sciliúla,
murar cuireadh chun báis go díreach iad, toisc nach raibh torthaí a saothair ag
taitneamh le Stalin ná le lucht a leanúna, agus rinneadh dochar as cuimse don
eolaíocht is don léann san Aontas Sóivéadach.

Bhí sé de nós ag Stalin oifigigh agus ceannairí a pháirtí féin a chur faoi chois
agus a dhíbirt ó am go ham chomh maith chun daoine a choinneáil faoi sceimhle
agus dílis dó féin. Bhí droch-cháil ar na trialacha taispeántais a chuir Stalin
ar bun chun imeaglú a dhéanamh ar a pháirtí féin agus ar an bpobal i gcoitinne.
Ach mar sin féin, bhí ardmheas ag cuid mhaith d'intleachtóirí na hEorpa air agus
cuireadh páirtithe Cumannacha ar bun ar fud an domhain a ghlac le horduithe as
Moscó. Bhunaigh sé an tIdirnáisiúntán Cumannach, nó an Comintern, chun an
Cumannachas a chur chun cinn ar fud an domhain. I measc na ndreamanna a fuair
tacaíocht ó Stalin bhí Cumannaigh na Spáinne – chuir sé gunnaí agus eitleáin
chucu le linn an chogaidh chathartha sa tír sin, ach má chuir féin, fuair sé ní
ba tábhachtaí na Sóisialaigh neamh-Chumannacha sa tír sin a chur faoi chois ná
troid a chur ar fhórsaí Franco.

Cé go raibh Stalin naimhdeach i leith cheannairí faisisteacha na hEorpa, shínigh
sé Conradh Ribbentrop agus Molotov (conradh frithionsaí) le Hitler sa bhliain
1939. Bhí sé dóchasach go rachadh an Ghearmáin chun cogaidh le tíortha an
Iarthair, rud a lagódh an dá thaobh agus a thabharfadh an deis dó a chumhacht a
mhéadú ar fud na hEorpa. Roinn an Ghearmáin agus an tAontas Sóivéadach tíortha
oirthear na hEorpa eatarthu, nó nuair a d'ionsaigh arm na Gearmáine an Pholainn
i Mí Mheán Fómhair 1939, tháinig na Sóivéadaigh isteach ón taobh eile, agus sa
deireadh, chuaigh críochdheighilt ar an bPolainn de réir na teorainn a bhí
socraithe ag an nGearmáin agus ag an Aontas Sóivéadach roimhe sin. Thairis sin,
d'áitigh Stailín ar cheannairí na hEastóine, na Laitvia agus na Liotuáine a
cheadú go gcuirfí fórsaí armtha Sóivéadacha ar garastún sna tíortha seo. Ní ba
deireanaí, baineadh úsáid as na fórsaí seo leis an trí thír a fhorghabháil agus
a nascadh den Aontas Sóivéadach mar "phoblachtaí Sóivéadacha" nua. Bhí an
gabháltas seo socraithe sa chonradh chomh maith, agus mar sin, ní dhearna Hitler
a dhath le cur ina aghaidh.

Ní raibh na Fionlannaigh sásta a cheadú go mbunófaí bunáiteanna míleata
Sóivéadacha ina dtír, agus ó nach raibh, rinne Stalin ionradh ar an bhFionlainn
i mí na Samhna 1939. Bhí na Sóivéadaigh ag iarraidh an tír a ghabháil, ach ós
rud é nach raibh ag éirí go rómhaith leo, bhí Stailín sásta sa deireadh gan an
neamhspleáchas a bhaint den Fhionlainn, cé gur chaill an Fhionlainn cúige na
Cairéile in aice leis an teorainn. B'é an tátal a bhain Hitler, mar shampla, as
an gcogadh seo nach raibh na saighdiúirí Sóivéadacha réidh chun cogadh
nua-aimseartha a fhearadh.

Nuair a bhí an Pholainn cloíte ag an nGearmáin agus ag an Aontas Sóivéadach in
éineacht, fágadh cuid mhór saighdiúirí Polannacha i mbraighdeanas sa Rúis. Ar an
5 Márta 1940 shínigh Lavrentiy Beriya, ceannasaí na bhfórsaí slándála san Aontas
Sóivéadach, ordú chun na mílte oifigeach agus sibhialtach Polannach a mharú faoi
cheilt. Cuireadh na marbháin i gKatyn i gcóngar do Smolensk in Iarthar na Rúise.
Is deacair a rá, cé acu a maraíodh ansin, ach is dócha go raibh timpeall ocht
míle oifigeach airm agus oiread eile de shibhialtaigh i gceist, ar a laghad.

I Meitheamh 1941, bhris Hitler a chonradh le Stailín agus rinne sé ionradh ar an
Aontas Sóivéadach - Feachtas Barbarossa, mar a thug sé ar an oibríocht chogaidh
seo. Bhí Hitler ag ullmhú ionsaí ar an Rúis ó thús a chaithréime, nó bhí sé tar
éis a scríobh ina leabhar, Mein Kampf, go gcaithfeadh an Ghearmáin "spás
maireachtála", Lebensraum, a fháil, agus go raibh flúirse den earra sin sa Rúis.
Deirtear fosta gur taibhsíodh do Hitler go raibh Stailín ag brath ar an
nGearmáin a ionsaí é féin agus gur mhithid an deis a thabhairt a fhad is a
d'fhéadfadh sé. Tá an teoiric áirithe seo bunaithe, thar aon rud, ar thuairimí
Viktor Suvorov, an tréigtheoir Sóivéadach a bhí ina ghníomhaire rúnseirbhíse ag
Coiste Slándála an Stáit (KGB) tráth. Níl ach cuid de na staraithe sásta glacadh
leis an teoiric, agus tá sí ina cnámh spairne i gcónaí.

Ní raibh a chuid giollaí sách dána leis an deachtóir a tháinseamh, áfach, agus
nuair a thuig Stailín gur amhlaidh a bhí, chrom sé ar ais ar a chuid oibre. An
gnáthshaoránach Sóivéadach a bhí tar éis an oiread sin cruatan a fhulaingt
faoina chomandracht, ghlac sé le Stailín anois mar shiombail don chath a chuir
an náisiún ar a shon féin. Chuaigh Stailín go mór mór i dtuilleamaí an
náisiúnachais Rúisigh féin - ar bhealach nach raibh na sean-Chumannaigh go léir
sásta leis ar dtús - ina chuid óráidíochta le linn an chogaidh. An chéad óráid a
thug sé i ndiaidh ionsaí Hitler, choinnigh muintir an Aontais Shóivéadaigh
cuimhne uirthi go lá a mbáis, nó tar éis dó A Chomrádaithe a rá, chuir sé
ceiliúr eile ar fad ar an náisiún: A Bhráithre is a Shiúracha - mar a bheadh sé
i gcónaí sa chliarscoil ag foghlaim sagartóireachta. Bhí an chuid eile den óráid
lán le tagairtí do stair na Rúise roimh lá an Chumannachais:

Cruthaíonn an stair nach raibh arm ann riamh nach bhféadfaí bua a bhreith air.
Shíltí go raibh arm Napoleon dochloíte, ach ansin, chloígh na Rúisigh é, agus
ina dhiaidh sin chloígh na Sasanaigh agus na Gearmánaigh é. Shíltí go raibh arm
an Impire Wilhelm sa chéad chogadh impiriúlach dochloíte, ach ansin, bhris na
Rúisigh, na Sasanaigh agus na Francaigh cath i ndiaidh catha air, go dtí gur
threascair na Sasanaigh agus na Francaigh é. Sin é an chinniúint atá i ndán
d'arm Faisisteach Hitler inniu, freisin.

Bhí eagla ar Stailín go mbainfeadh Hitler leas as saoránaigh mhíshásta san
Aontas Sóivéadach, go háirithe as na cimí polaitiúla in oileánra na gcampaí
géibhinn. Mar sin, thug sé ordú don NKVD na cimí a mharú sa chuid den Aontas a
bhí ar tí titim leis na Gearmánaigh. Maraíodh timpeall is céad míle príosúnach
polaitiúil in Iarthar an Aontais Shóivéadaigh, agus má maraíodh, is minic a
rinneadh faoi dheifir is faoi dhriopás é, trí bheaignítí a shá iontu nó trí
phléascáin láimhe a chaitheamh isteach an fhuinneog sna cealla a bhí ag cur thar
maoil le daoine. Iad siúd nár maraíodh, díbríodh soir iad.



https://ga.wikipedia.org/wiki/Himil%C3%A9ithe

Sliabhraon is ea na Himiléithe, atá suite idir fo-ilchríoch na hIndia agus
ardchlár na Tibéide. Tá na sléibhte is airde ar domhan le fáil sna Himiléithe,
ina measc Sliabh Everest agus K2. Tá deich sliabh sa sliabhraon i measc na 14 is
airde ar domhan.

Tosaíonn cuid de na haibhneacha is mó ar domhan, an Ganges, Indus, Brahmaputra,
Yangtze, Mekong, Salween, Abhainn Rua, Xunjiang, Chao Phraya, Irrawaddy, Amu
Darya, Syr Darya, Tarim agus Huang He, sna Himiléithe. Tá cónaí ar 3 billiúin
duine i dtíortha éagsúla san abhantrach draenála (beagnach leath de mhuintir an
domhain): an Afganastáin, an Bhanglaidéis, an Bhútáin, Daon-Phoblacht na Síne,
an India, Neipeal, Burma, an Chambóid, Táidsíceastáin, Úisbéiceastáin, an
Tuircméanastáin, an Chasacstáin, an Chirgeastáin, an Téalainn, Laos, Vítneam, an
Mhalaeisia agus an Phacastáin.

Bhí an-tionchar ag na Himiléithe ar chultúir Dheisceart na hÁise: is áiteanna
naofa iad cuid de na sléibhte dar leis an mBúdachas, Hiondúchas, agus
Saíceachas.



https://ga.wikipedia.org/wiki/Gloine

Is éard atá sa ghloine ná solad dímhorfach trédhearcach a ndéantar pánaí
fuinneoige agus soithí bia as. Nuair a thráchtar ar ghloine gan a bheith ag
sainiú cén cineál gloine atá i gceist, is í an ghloine sóide agus aoil a bhíonn
i gceist, is é sin, gloine a bhfuil an tsileacáit sóidiam dhímhorfach ar an
gcomhábhar is tábhachtaí di. Déantar gloine tríd na comhábhair (sóid - is é sin,
carbónáit sóidiam -, aol, dolaimít, dé-ocsaid sileacain, ocsaíd alúmanaim, agus
beagáinín den tsulfáit sóidiam nó den chlóiríd sóidiam) a théamh i bhfoirnéis
suas go 1675 °C. Is féidir dath a chur sa ghloine le breiseáin éagsúla. Mar
shampla, cuirtear ocsaíd iarainn leis an meascán le dath ruadhearg a fháil. Is
minic a úsáidtear mianraí nádúrtha in áit ceimiceán glan - tróna in áit na
sóide, gaineamh in áit na dé-ocsaíde sileacain, nó iathchloch, a bhfuil idir
shileacáit, alúmanam, agus cailciam ann.

Tá páirt ríthábhachtach ag an ngloine sa tionsclaíocht agus san eolaíocht araon.
Tugtar gloine leacaithe ar an gcineál a ndéantar pánaí fuinneoige as. Maidir
leis na soithí is na coimeádáin, séidtear suas ina mboilgeoga gloine leáite iad
ar dtús le múnla a chur ina dtimpeall ansin chun an cruth ceart a fháil. Is
féidir úsáid a bhaint as snáithíní gloine leis an bplaisteach nó an choincréit a
neartú.

Cé go bhfuil an ghloine sobhriste, tá sí sách díonta ar imoibrithe láidre
ceimiceacha, cosúil leis na haigéid agus na bunanna. Is iad an fluairín agus an
fhluairíd hidrigine is réidhe a chreimeann í, ach is féidir aigéad nítreach agus
aigéad sulfarach a choinneáil i dtaisce i gcoimeádáin ghloine.



https://ga.wikipedia.org/wiki/Glasch%C3%BA

Is í Glaschú (Gaeilge na hAlban: Glaschu) an chathair is mó in Albain. Ceantar
mór tionscail a bhí ann tráth. Tá cáil ar Ollscoil Ghlaschú i go leor disciplíní
acadúla. Ba i nGlaschú freisin a thosaigh an dearthóir Charles Rennie Mackintosh
a aistear.

Tá dhá fhoireann sacair ghairmiúla cháiliúla i nGlaschú, mar atá "Glasgow
Celtic" agus "Glasgow Rangers", agus seachas an choimhlint nádúrtha a thagann
lena leithéid de chomórtas, bíonn aighneas idir lucht leanúna "Rangers", agus a
mbunús Protastúnach agus Oráisteach, agus iadsan a luíonn le "Celtic", agus a
mbunús Caitliceach.

Sa bhliain 2011 bhí 5,878 duine (1% den daonra) ábalta Gaeilge na hAlban a
labhairt i gcathair Glaschú. Bhí 8,899 duine (0.8%) ábalta Gaeilge na hAlban a
labhairt i mórcheantar Ghlaschú. Tá stiúideo ag BBC Alba agus Radio nan Gàidheal
sa chathair, na haon stiúideonna Gàidhlig taobh amuigh den Ghàidhealtachd.

Tá craobh de Chonradh na Gaeilge i nGlaschú, Craobh Phádraig Mhic Phiarais, atá
ag dul go láidir le thart fá ciad bliana anuas. Cuireann sé ar dóigh ranganna
Gaeilge agus imeachtaí soisealta. Tá nasc láidir idir Glaschú agus Tír Chonaill
go háraithe, cuid mhór de dhaoine ag bogadh anonn agus anall go minic.



https://ga.wikipedia.org/wiki/G8

Is éard atá sa G8 (Gaeilge: ‘Grúpa Ocht’), nó an G7 (Gaeilge: ‘Grúpa Seacht’)
mar atá aithne air faoi láthair, ná grúpa plé agus comhpháirtíocht eacnamaíochta
idir ocht dtír a atá ar na cumhachtaí eacnamaíochta is mó ar domhan: Ceanada, an
Fhrainc, an Ghearmáin, an Iodáil, an Ríocht Aontaithe, an Rúis, an tSeapáin agus
Stáit Aontaithe Mheiriceá. Faoi láthair, áfach, níl ach seacht gcinn de na
tíortha sin páirteach sa ghrúpa, toisc gur cuireadh an Rúis ar fionraí uaidh.

Tagann ceannairí na dtíortha atá ina mball den G7 le chéile gach bliain ag
cruinniú mullaigh ar a bhfreastalaíonn ceannasaithe na dtíortha nó na rialtas,
chomh maith le huachtaráin an Choimisiúin Eorpaigh agus Chomhairle an Aontais
Eorpaigh. (Ina theannta sin, tugtar cuireadh d’ionadaithe tíortha eile nó
d’ionadaithe de chuid ghrúpaí idirnáisiúnta eile bheith páirteach i gcodanna den
chruinniú.)

Ar dtús, ní raibh ach cúig thír páirteach sa ghrúpa agus rudaí neamhfhoirmiúla a
bhí ina gcruinnithe. Tugadh G6 ar an ngrúpa sa bhliain 1975, bliain inar
bunaíodh é agus inar tharla an chéad chruinniú oifigiúil dá chuid i Rambouillet
na Fraince. Ansin, ag an gcruinniú a bhí i bPórtó Rícó sa bhliain 1976, glacadh
le Ceanada mar an seachtú ball den ghrúpa. Ba sa bhliain 1997 a glacadh leis an
Rúis mar an ochtú ball den ghrúpa. Sa 21ú haois, táthar ag iarraidh go
n-osclófaí an grúpa do chúig thír atá ag teacht chun cinn: An Afraic Theas, An
Bhrasaíl, An India, Meicsiceo agus an tSín – nó an G5, mar a thugtar orthu. Is
de bharr na n-iarrachtaí sin gur cuireadh grúpa nua ar bun, grúpa ar a dtugtar
an “G8+5”.

Tar éis don Rúis an Chrimé a ghabháil isteach inti, rud a tharla i mí Mhárta
2014, shocraigh baill den G7 (.i. Ceanada, an Fhrainc, an Ghearmáin, an Iodáil,
an Ríocht Aontaithe, an tSeapáin, Stáit Aontaithe Mheiriceá agus an tAontas
Eorpach) an Rúis a chur ar fionraí ón ngrúpa eacnamaíochta ar bhonn sealadach.
De bharr an tsocraithe sin, socrú a deineadh ag cruinniú mullaigh urghnách sa
Háigh i Márta 2014, is G7 a thugtar ar an ngrúpa arís. Níos déanaí, dúirt
oibrithe éagsúla de chuid thíortha an G7 gurbh fhéidir leis an Rúis teacht thar
n-ais chuig an ngrúpa.

De ghnáth, bíonn agóidí i gcoinne an G7 ar siúl le linn cruinnithe dá chuid. Is
iad daoine atá páirteach sa ghluaiseacht altermondialiste, nó an ghluaiseacht
chun athrú a dhéanamh ar an domhandú, a eagraíonn na hagóidí sin. Dar leo, tá
baill an G7 ag iarraidh an domhan ina iomlán a chur faoina smacht féin agus
polaitíocht de réir mhúnla an Nualibrioláchais a bhrú ar thíortha an domhain go
léir.



https://ga.wikipedia.org/wiki/Fosfar

Is é an fosfar dúil cheimiceach uimhir a cúig déag.. Tá sé 30.973762 g/mol ar
mheáchan adamhach, agus is é P an tsiombail cheimiceach. Neamh-mhiotal é an
fosfar a bhfuil a lán allatróp éagsúil aige. Bíonn an fosfar coitianta go leor
sa dúlra, ós fosfáití iad a lán cineálacha cloiche. Tugtar fosfaracht nó
fosfaraíocht ar an méarnáil a thagann i substaintí áirithe agus iad tar éis
solas nó radaíocht a shú isteach, ach le fírinne, ní fosfaracht den chineál seo
atá i gceist le méarnáil an fhosfair bháin, ach ceimealonracht. Is é sin, tá
imoibriú ceimiceach ar siúl idir an fosfar agus ocsaigin an aeir - tá an fosfar
bán á dhó os íseal, ag déanamh cráindó - agus is é an t-imoibriú sin is cúis
leis an loinnir.

Tá an fosfar an-araiciseach chun imoibriú a dhéanamh, agus mar sin, ní
fhaightear ina dhúil é sa dúlra. Tá ról tábhachtach aige sa bhitheolaíocht, agus
teacht air san aigéad dí-ocsairibeanúicléasach, san aigéad ribeanúicléasach, sa
trífhosfáit adanóisín, sna fosfailipidí agus i gcuid mhaith substaintí
bithcheimiceacha eile. Úsáidtear fosfar i leasú talún, i dtaos fiacla, i
gcipíní, i néargháis, i dtine ealaíne, i bhfeithidicídí agus i nglantaigh.

Amach ón bhfosfar bán, tá roinnt allatróp eile ag an dúil seo. Tá an fosfar bán
comhdhéanta as móilíní ceithre adamh, P4, agus is iad na móilíní seo atá le fáil
san fhosfar ghásaithe chomh maith, ach titfidh siad as a chéile go móilíní
dé-adamhacha P2. Nimh atá san fhosfar bhán, ós rud é go bhfuil sé an-araiciseach
chun imoibriú a dhéanamh. Maidir leis an bhfosfar dearg, tá sé comhdhéanta as
slabhraí fada polaiméireacha. Is féidir fosfar dearg a fháil tríd an bhfosfar
bán a théamh suas go 250 °C. Ar dtús, gheofar fosfar dearg dímhorfach, ach
ansin, má choinnítear ag téamh an fhosfair, tiocfaidh struchtúr criostalach ann.



https://ga.wikipedia.org/wiki/Don_Quixote

Is é El ingenioso hidalgo Don Quixote de la Mancha ("An fear uasal saoithiúil
Don Quixote ó La Mancha"), nó Don Quijote de réir litriú an lae inniu,
príomhshaothar na litríochta Spáinní. B'é Miguel de Cervantes Saavedra a scríobh
an t-úrscéal seo. Tháinig an chéad imleabhar amach sa bhliain 1604, agus
foilsíodh an dara himleabhar deich mbliana ina dhiaidh sin.

Is é is ábhar don leabhar ná eachtraí Don Quixote, fear simplí a léigh an oiread
sin scéalta faoi éachtaí na ridirí fáin is gur chaill sé a chiall, agus gur
chinn sé ar dhul le ridireacht é féin, an domhan mór a thaisteal, mná uaisle a
chosaint agus troid a chur ar arrachtaigh agus ar bhithiúnaigh. Is é Sancho
Panza a leathbhádóir, fear atá chomh ciallmhar agus atá Don Quixote féin
éigiallta, agus é ag baint an-suilt as eachtraí an "ridire" an chuid is mó den
am.

D'fhoilsigh an tAthair Peadar Ua Laoghaire leagan giorraithe Gaeilge den leabhar
faoin teideal Don Cíochótae.

Miguel de Cervantes: Don Cíochotae. An tAthair Peadar Ó Laoghaire a d'aistrigh
agus a ghiorraigh. Eagarthóir: Gabriel Rosenstock. Cló Thalbóid, Baile Átha
Cliath 2001.



https://ga.wikipedia.org/wiki/Dick_Cheney

Fear gnó agus polaiteoir Meiriceánach ab ea Richard Bruce Cheney. Bhí sé ina 46ú
leasuachtarán ar Stáit Aontaithe Mheiriceá, nuair a bhí George W. Bush ina
uachtarán.

Rugadh i Lincoln, Nebraska ar an 30 Eanáir, 1941 é. Ba iad Richard Herbert
Cheney agus Marjorie Dickey Cheney a thuismitheoirí. D'oibrigh a athair do Roinn
Talmhaíochta na Stát Aontaithe. Tá deirfiúr amháin agus deartháir amháin aige.
D'fhás sé aníos i gCasper, Wyoming, agus bhuail sé lena bhean chéile, Lynne
Cheney, san ardscoil, nuair nach raibh ach ceithre bliana déag slánaithe aige.
Tar éis na hardscoile, bhuaigh Cheney scoláireacht chun freastail ar Ollscoil
Yale sa bhliain 1959, ach d'fhág sé í de dheasca drochmharcanna ina chuid
scrúdaithe. Sa bhliain 1963, chuaigh sé go dtí Coláiste Pobail Casper agus tar
éis sin d'fhreastail sé ar Ollscoil Wyoming. Bhain sé céim baitsiléara amach sa
bhliain 1965 agus máistreacht san eolaíocht pholaitiúil sa bhliain 1966. Bhí
Cheney ina POF ar an gcomhlacht Halliburton go dtí an bhliain 2000. Ní
chreideann sé sa téamh domhanda.



https://ga.wikipedia.org/wiki/Cumann_%C3%8Dosa

Ord rialta de chuid na hEaglaise Caitlicí é Cumann Íosa (Laidin: Societas Iesu),
agus tugtar Íosánaigh ar chomhaltaí an oird seo. Ní féidir ach le fir bheith ina
nÍosánaigh. Oideachasóirí, saineolaithe, múinteoirí agus scoláirí iad de ghnáth,
agus clú is cáil orthu as an obair intleachtach atá idir lámhaibh acu le
soiscéal Dé a chraobhscaoileadh. Tá na hÍosánaigh ag obair i 112 thír i gcúig
ilchríoch.

Ba é Naomh Iognáid ó Loyola a bhunaigh Cumann Íosa sa bhliain 1534. Mhóidigh
seisean agus seisear fear eile an chuid eile dá saol a chaitheamh i
mbochtaineacht agus in aontumha agus fanacht dian dílis don Phápa. Sa bhliain
1540, fuair Foirmle Bhunaithe an Chumainn faomhadh Phól a Trí, a bhí ina Phápa
san am.

Bhí páirt thábhachtach ag na hÍosánaigh san Fhrith-Reifirméisean agus, níos
deireanaí, i nua-aoisiú na hEaglaise.

Is é an tArd-Ghinearál Adolfo Nicolás atá i gceannas ar Chumann Íosa ón mbliain
2008 i leith. Tá ceanncheathrú an Oird suite in Eaglais Ainm Ró-Naofa Íosa
(Chiesa del Santissimo Nome di Gesù all'Argentina), nó "Eaglais Gesù" (Chiesa
del Gesù), sa Róimh.



https://ga.wikipedia.org/wiki/Cr%C3%B3imiam

Is é an cróimiam dúil uimhir a 24 i dtábla peiriadach na ndúl. Is é an
giorrúchán a sheasann dó ná Cr, agus é 51.9961(6) g·mol−11 ar mheáchan adamhach.
Is miotal crua, intuargainte é a bhfuil dath cruachliath lonrach ann. Is féidir
snas maith a chuir air, agus tá leáphointe ard aige. Ní thagann boladh as, agus
bíonn blas leamh ann.

Tá cróimiam an dúlra comhdhéanta as trí iseatóp cobhsaí, mar atá, 52Cr, 53Cr
agus 54Cr. Is é 52Cr an ceann is flúirsí (83.789% den chróimiam nádúrtha). Na
hiseatóip radaighníomhacha atá ann, is iseatóip shaorga iad go léir, agus níl
mórán fad saoil ag aon cheann acu.

Ba é Louis Nicolas Vauquelin ba túisce a d'aithin an cróimiam, thiar sa bhliain
1797. D'aonraigh sé ón gcróichít é. Mianra í an chróichít agus is éard atá ann
ná crómáit luaidhe, PbCrO4.

Is ón bhfocal Sean-Ghréigise "chrōma" (χρωμα) a thagann ainm na dúile, focal a
chiallaíonn 'dath', toisc go mbíonn dathanna láidre ina lán comhdhúl de chuid an
chróimiam. Tá a lán uimhreacha ocsaídiúcháin éagsúla ag an gcróimiam. Is é +3 an
staid ocsaídiúcháin is coitianta aige, áfach, agus aithnítear a lán comhdhúl den
chineál seo. Uimhir ocsaídiúcháin thábhachtach eile é +6. Is é seo an uimhir
ocsaídiúcháin atá ag an gcróimiam sa trí-ocsaíd aonchróimiam, CrO3, ar a dtugtar
"aigéad crómach" sa trádáil. Le fírinne, níl ann ach ainhidríd an aigéid seo,
agus níl an t-aigéad féin, H2CrO4, le fáil ach i dtuaslagáin uisce na
trí-ocsaíde. Tá an chrómáit, ainian an aigéid chrómaigh, in ann salainn a
chruthú in éineacht le caitiain na miotal, cosúil leis an gcrómáit luaidhe a
ndearnadh tagairt di cheana féin. Ón taobh eile de, tá caitian ann freisin ina
bhfuil an uimhir ocsaídiúcháin seo ag an gcróimiam - an chróimíl CrO22+. Tá an
caitian seo le fáil, cuir i gcás, sa chlóiríd chróimíle CrO2Cl2.



https://ga.wikipedia.org/wiki/Comhphobail_fh%C3%A9inrialaitheacha_na_Sp%C3%A1inne

Tá deich gcúige (provincias) is dhá scór sa Spáinn, agus iad grúpáilte ina
seacht n-aonad déag ar a dtugtar comhphobail fhéinrialaitheacha (comunidades
autónomas). Thairis sin, tá dhá chathair ann, mar atá, Ceuta agus Melilla, a
bhfuil stádas na cathrach féinrialaithí (ciudad autónoma) acu. Tá Ceuta agus
Melilla suite ar chósta thuaidh Mharacó, agus is iad na hiarsmaí deireanacha den
choilíneacht a bhí ag an Spáinn ansin go dtí an bhliain 1956.

Nuair a thiontaigh an Spáinn ón deachtóireacht i leith an daonlathais i ndiaidh
bhás Franco, bhí an lárstiúradh, an náisiúnachas agus an scarúnachas réigiúnda
ina n-ábhair mhóra dhiospóireachta sa pholaitíocht. Ba léir go raibh níos mó
saoirse ag teastáil ó na réigiúin, agus an dímheas a bhí ag stát Franco i leith
na dteangacha réigiúnda, mar shampla. Ón taobh eile de, b'iomaí Spáinneach a bhí
buartha, dá bhfaighfeadh na réigiúin an iomarca cumhachta féinrialaithí, go
n-éireodh na coimeádaigh amach in aghaidh a leithéide, i gcruth is go bhféadfadh
deachtóireacht nua teacht ar an bhfód. Bhí na páirtithe measartha ábalta
comhréiteach a shocrú, áfach, a cuireadh i míotar i mBunreacht na Spáinne sa
bhliain 1978. B'é ba chuspóir leis seo ná an faobhar a bhaint den scarúnachas
réigiúnda gan an eite dheis a chur i dtreo an chogaidh. An cineál stáit a
cruthaíodh, tá sé iontach díláraithe i gcomparáid leis an gcuid is mó de
thíortha na hEorpa, gan trácht ar bith a dhéanamh ar an gcuma a bhí ar an Spáinn
féin nuair a bhí Franco á rialú.

Tá féinriail chuimsitheach ag na comhphobail seo i gcúrsaí na reachtaíochta agus
na cumhachta feidhmithí, agus parlaimintí is rialtais réigiúnda dá gcuid féin
acu. Ní hionann iad na cumhachtaí ag gach comhphobal, nó tá a reacht féin um
rialtas dúchais, nó estatuto de autonómia, ag gach ceann acu, agus na cumhachtaí
leagtha amach ansin. Go praiticiúil, aithnítear nach ionann na comhphobail eile
agus na cinn stairiúla, is é sin, an Chatalóin, an Ghailís, Tír na mBascach,
agus an Andalúis. Ar dtús, fuair na cinn stairiúla níos mó cumhachtaí, go
háirithe an ceart atá ag Uachtarán an réigiúin a shocrú cén t-am a chóireofar an
chéad toghchán eile do pharlaimint an réigiúin, ar acht nach mbeidh sé níos
maille ná ceithre bliana i ndiaidh an toghcháin dheireanaigh roimhe sin. Sampla
eile is ea é go bhfuil constáblachtaí réigiúnda dá gcuid féin ag an gCatalóin
agus ag Tír na mBascach: Ertzaintza i dTír na mBascach, agus Mossos d'Esquadra
sa Chatalóin. Tá cumhachtaí iomlána póilíníochta ag na constáblachtaí áirithe
seo. Maidir leis na réigiúin eile, tá constáblachtaí acu nach bhfuil na
cumhachtaí céanna acu, cosúil leis an gceann san Andalúis, mar shampla (Policía
Autónoma Andaluza).

Forálann Alt a Dó i mBunreacht na Spáinne go bhfuil "na réigiúin agus na
náisiúntachtaí" i dteideal rialtas dúchais. B'é an cuspóir a bhí leis an
bhforáil seo ná go bhfágfaí faoi na náisiúntachtaí stairiúla a raibh teanga ar
leith acu a gcúrsaí féin a stiúradh, seachas comhphobal féinrialaitheach a bhunú
i ngach aon chearn den tír. Mar sin féin, nuair a bhí an bunreacht á
dhréachtáil, chuaigh muintir na hAndalúise amach sna sráideanna ag éileamh
féinrialach, agus milliún go leith de dhaoine ag léirsiú ar an gceathrú lá de
Mhí na Nollag sa bhliain 1977. B'é ba toradh dó seo ná dhá alt breise i
mbunreacht na bliana 1978, mar atá, Alt a 143, a chuir ar chumas na réigiún ar
fad stádas an chomhphobail fhéinrialaithigh a bhaint amach, agus raon áirithe de
chumhachtaí aistrithe ar fáil dóibh (café para todos, cupán caife do chách, mar
a thugadh naimhde an dílárnaithe ar an alt san am); agus Alt a 151, le
feidhmeanna an chomhphobail a leagan amach i gcás na déabhlóide ab iomláine a
bheadh ar fáil.



https://ga.wikipedia.org/wiki/Cath_Chionn_tS%C3%A1ile

Troideadh Cath Chionn tSáile i gCionn tSáile i gContae Chorcaí, sa bhliain 1601,
nuair a bhuail arm Shasana na tiarnaí Gaelacha agus forsaí Spáinneacha ar
deireadh. Bhí an cath an-tábhachtach ó thaobh Cogadh na Naoi mBliana, agus
freisin mar chuid den Cogadh Angla-Spáinneach (1585 -1604). Bhí an Bhanríon
Eilís I ag iarraidh an tír a chuir faoi chois, ach throid na tiarnaí Gaelacha
ina haghaidh, go háirithe Aodh Ó Néill, Aodh Rua Ó Dónaill, agus Ó Suilleabháin.

Tháinig buaic an chogaidh seo ag Cionn tSáile, nuair a tháinig 3,400 saighdiúirí
Spáinneacha faoi Don Juan de Aguila agus Don Diego Brochero, i dtír ag an mbaile
ar an 2 Deireadh Fómhair, 1601. Thóg na Spáinnigh an baile ach, d'fhan siad ann,
agus tar éis tamaill bhí siad timpeallaithe ag na Sasanaigh. Bhí ar Eilís I
Shasana agus na tiarnaí tuaisceartacha teacht ó dheas chun buaileadh leo, rud a
rinne siad go luath i ndiaidh an t-eolas a fháil agus ar deireadh bhí arm na
Sasanach timpeallaithe.

Ar an 24 Nollaig, bheartaigh siad ar na Sasanaigh a ionsaí. Bhí orthu siúil go
barr Chnoc Ard Mháirtín, ag súil le cabhair ó na Spáinnigh. Ar an mbealach is
dóigh, go raibh ceo ar an mbealach agus ní raibh Ó Dónaill in ann teacht ar an
gcnoc in am. Bhí Ó Néill ar barr an chnoic agus cheap sé go raibh cuma tréan ar
na Sasanaigh (in ionad iontas a bheith orthu) agus chúlaigh sé thar dhá abhainn
agus réitigh sé a chuid fórsaí i tercios, níl sé cinnte céard go díreach a
tharla, ach is cósúil gur tháinig na Sasanaigh orthu agus gur scaip marcaithe na
nÉireannach tar éis an dara ionsaí. Níor chorraigh na Spáinnigh. Is cósúil nach
raibh arm na nÉireannach smacht go leor le troid faoin aer, agus nach raibh siad
fiú tiomanta don troid.

Freisin, tá locht ar na Spáinnigh dá bharr; teacht i dtír sa deisceart, fad is a
bhí príomh airm na hÉireann sa tuaisceart, an brú a chuir siad ar na
hÉireannaigh troid, in ionad fán go dtí go bhfuair aim na Sasanach bás de bharr
galair agus ocrais.

B'éigean dóibhsean teitheadh ina dhiaidh sin go dtí an Mór Roinn, rud a rinne
siad sa bhliain 1607, agus ar a dtugtar Imeacht na nIarlaí.



https://ga.wikipedia.org/wiki/Carghas

Tréimhse liotúrgach troscadh agus tréanais is ea an Carghas sna heaglaisí
Críostaí. Maireann sé ó Céadaoin an Luaithrigh go dtí an Cháisc, agus tá a
mbealaí féin ag na haicmí éagsúla creidimh chun na dátaí a ríomh. De réir an
Nuathiomna chaith Íosa Críost daichead lá sa bhfásach agus an Diabhal ag cur
cathú air, agus is i gcuimhne air seo a bhíonn lucht creidimh ar troscadh agus
ar tréanas sa tréimhse seo, mar íobairt agus mar phíonós sula ndéantar aiséirí
Chríost a cheiliúradh Domhnach Cásca.

Tháinig an focal Carghas as an Laidin Quadragesima a bhríonn 'Daicheadú'. Is é
an focal Fraincise den Carghas ná Carême.

Áiríonn na Eaglaisí san traidisiún Biosántach (m.sh.Ceartchreidmheachas) na
laethana Carghas go difriúil. Tá traidisiúin áitiúil difriúil freisin san
Eaglais Ortadocsacht an Oirthir.

Is é Carghas seal go traidisiúnta i mbun troscadh. Ba an traidisiún úsáideach
toisc go raibh sé seal nuair ba riachtanach bia cé ata coinnithe den geimhreadh
a bheith ite roimh d'éirigh sé lofa. San am a chuaigh thart, níor ith a lán
Caitlicigh feoil cé is moite den iasc ar na hAointe i rith Carghas. Inniu
éiríonn a lán daoine as milseáin srl a ithe le linn an Charghais.



https://ga.wikipedia.org/wiki/Brooklyn

Is buirg i gcathair Nua Eabhrac í Brooklyn atá ainmnithe as Breukelen, baile
beag san Ísiltír. I measc na gcúig bhuirg sa chathair, is í Brookyn an ceann is
mó ó thaobh daonra de agus 2.5 milliún duine ina gcónaí ann, agus ar an dara
ceann is mó ó thaobh limistéir de. Tá sí suite taobh thiar theas ó Queens (an
bhuirg is fairsinge limistéir) ar an cheann is faide thiar den Oileán Fada. Tá
Buirg Bhrooklyn agus Contae an Rí (King's County) ar chomhlimistéar lena chéile.

Bhí Meiriceánaigh bhundúchasacha, nó Indiaigh, ina gcónaí sa cheantar a dtugtar
Brooklyn anois air le tamall an-fhada sular tháinig na chéad Eorpaigh. Cuid den
phobal Lenape ba ea iad. Rinne Henry Hudson an chéad teagmháil leis na hIndiaigh
(mharaigh Indiaigh fear den chriú le saighead) sa bhliain 1609 agus eisean ag
taiscéaladh ar son Chomhlacht Dúitseach na hIndia Thoir.

Bhí timpeall is 12 buíon Lenape i mBrooklyn (isteach is amach le 2,000 duine),
gach buíon díobh ag caitheamh seala anseo is seala ansiúd taobh istigh de
limistéir tíre a bhí faoina smacht go buan. Na “Canarsie” a thugadh na hEorpaigh
orthu as logainm Lenape (“ait ghainmheach“) i mBrooklyn. Idir 1634 agus 1661
bunaíodh sé bhaile beaga, cúig cinnn ag Ollannaigh agus ceann amháin ag grúpa
Sasanach. Midwout (Midwood an lae inniu) an chéad cheann díobh. Bunaíodh
Sráidbhaile Bhreuckelen sa bhliain 1646 san áit a bhfuil lár trádála agus
rialtais na buirge anois, an chéad bhardas oifigiúil sa choilíneacht. An
Bhantiarna Deborah a bhunaigh an baile beag Sasanach (1645). Bhí Deborah Moody
tar éis a bheith díbeartha as Sasana Nua ar chúiseanna a bhain le creideamh. Ise
an chéad bhean a bhunaigh coilíneacht sa Leathchruinne Thiar.

Síníodh 200 conradh idir na Lenape agus na lonnaitheoirí Ollannacha. Bhris
naimhdeas agus fiú foréigean amach ón tús, ach seachnaíodh an chuid ba mheasa
den fhoréigean le linn Chogadh Kieft (1643-45). Mar sin féin, lean an meath ar
líon na Lenape mar gheall ar ghalair Eorpacha agus bhailigh Indiaigh eile leo
siar go dtí nach raibh fágtha ach dornán. Deirtear go traidisiúnta gurb é Jim de
Wilt, a bhfuair bás sa bhliain 1803, an duine deireanach díobh. Ciallaíonn de
Wilt 'an fear fiáin' in Ollainnis, léiriú ar mheon na nEorpach agus a sleachta i
leith na nIndiach.

Ghabh na Briotanaigh an choilíneacht Ollannach, an Nua-Ísiltír, sa bhliain 1664
agus thug siad Cúige Nua-Eabhraic air. D’atheagraigh siad é ina 12 contae,
Brooklyn ar cheann acu. "Contae an Rí" an t-ainm a bhaistidís air, in onóir an
Rí Séarlas II.

Seachas logainmneacha, sloinnte, corrtheach agus reilig, is beag rian atá fágtha
de na hOllannaigh anois ann. Faoi na Briotanaigh tháinig fás ar rud amháin dár
chuir na hOllannaigh tús leis, áfach, an sclábhaíocht. Faoin bhliain 1776, ba
sclábhaí é duine as triúr i mBrooklyn, beagnach, an céatadán sclábhaithe a
b’airde i gcoilíneachtaí an tuaiscirt. 3,700 duine ar fad a bhí i mBrooklyn sa
bhliain chéanna, idir gheal agus ghorm. Ceantar ciúin feirmeoirí (agus iad
réasúnta maith as) a bhí ann.

I mí Lúnasa agus Meán Fomhair na bliana 1776, bualadh an cath ba mhó i gCogadh
na Réabhlóide Mheiriceánaí i mBrooklyn. Cath an Oileáin Fhada (nó Cath Bhrooklyn
uaireanta) a thugtar air. Rinne na fórsaí ríoga, idir Bhriotanaigh agus
Heiseánaigh, ar an arm coilíneach Meiriceánach a bhí ag fanacht leo ag Droim
Gowanus in iarthuaisceart Bhrooklyn leis an bhealach go Manhattan a chosaint.
Briseadh ar na Meiriceánaigh sa chath fuilteach.

Bhí amhras ar chumas an Ghinearáil George Washington ina dhiaigh seo ach
d’éirigh leis go seoigh an t-arm Meiriceánach a choimeád le chéile trí mheán
cúlú thar oíche go Manhattan. Tharla an rud a b’uafásaí sa chogadh mar gheall ar
an chath seo, áfach, mar chuir na Sasanaigh roinnt mílte príosúnach Meiriceánach
i seanlonga lofa i mBá Wallabout sa chuan amach ó Bhrooklyn mar ar fhan siad ar
feadh blianta. Fuair níos mó Meiriceánach bás ón drochíde a bhfuair siad ansin
ná mar a cailleadh i ngach cath eile sa chogadh curtha in éindí. D’fhan Brooklyn
faoi na Briotanaigh go deireadh an chogaidh. Bhí an geilleagar agus an saol
sósialta in aimhréidh áirithe go dtí sin agus go cionn tamaill ina dhiaidh.

Bhí fás níos mó go fóill á thuar ag na hiarnróid a tógadh i lár na haoise,
leithéid Líne Brighton Beach sa bhliain 1878. Taobh istigh de dheich mbliana
(1886–1896), ghabh cathair Bhrooklyn isteach bailte beaga New Lots, Flatbush,
Gravesend, New Utrecht, Flatlands, srl. go dtí gurb ionann teorainneacha don
chathair agus don chontae.

Sa bhliain 1883, cuireadh an dlaoi mhullaigh ar áis iompair eile — Droichead
Bhrooklyn, idir Brooklyn agus Oileán Manhattan. Ní rabhthas ag brath a
thuilleadh ar na báid le dul trasna go Manhattan agus le teacht ar ais. Ba
chomhartha é sin den bhealach a raibh réigiún Nua-Eabhraic ar fad ag fás agus ag
tathú. I reifreann sa bhliain 1894, ghlac tromlach caol de lucht vótála
Bhrooklyn ceangailt le Manhattan, Queens, na Bronx, agus Richmond (Oileán
Staten) mar chathair chúig bhuirg faoin ainm Cathair Nua-Eabhrac. Chuaigh an
reifreann i bhfeidhm sa bhliain 1898. An tríú cathair ba mhó sna Stáit Aontaithe
ba ea Brooklyn ag an am agus an ceathrú cathair is mó sa tír a bheadh inti
inniu.

Tá éagsúlacht mhór daonra le feiceáil i mBrooklyn. De réir mheastúcháin a
rinneadh sna blianta 2005–2007, ba den chine geal iad 43.7% de lucht Bhrooklyn,
36.2% de shliocht Aifriceach, 9.3% d’Áisigh, 11.9% de shliocht éigin eile agus
1.5% de dhá chine nó níos mó. Má’s beag an líon daoine a mhaíonn ginealas
Indiach Meiriceánach (faoi bhun 0.5%), sin i bhfad níos mó daoine den shliocht
sin ná a bhí ann nuair a tháinig Henry Hudson an bealach anall. Cuid den chúis
atá leis sin ná an pobal Móhácach a lonnaigh i mBrooklyn ag tosnú sna 1920idí.

Is de shinsearacht Éireannach iad 3.3% de phobal Bhrooklyn de réir dhaonáireamh
2000. Is de chúlra Hispeánach nó “Latino” iad 19.6% de na daoine. Ar na grúpanna
Eorpacha eile áirítear Iodálaigh (7.5%), Polannaigh (3.8%), agus Rúisigh (2.9%).
Rugadh 37.4% den daonra i dtíortha eile, chomh maith le 3.5% a rugadh faoi bhrat
shaoránacht SAM thar lear (Portó Ríceánaigh, go príomha). Bhí teanga éigin
seachas an Béarla á labhairt sa bhaile ag 46.1%. Is iad na teangacha is
coitianta díobh ná Spáinnis 18%, Rúisis 5.95% , Fraincis (nó crióil atá bunaithe
ar an Fhraincis) 4.19%, Sínis 3.92%, Giúdais 3.10%, Iodáilis 2.10%, Polainnis
2.42%, Eabhrais 1.13%, Puinseáibis 1.09% agus Urdú 0.68%. Níl figiúirí faoi
chreideamh le fáil.

Cé go bhfuil sé úsáideach comharsanachtaí Brooklyn a phlé i dtéarmaí grúpaí
eitneacha, tá meascán daoine le feiceáil i ngach ceann díobh, nach mór.
Scaipeadh nó laghdaíodh na seanphobail, macasamhail na nIoruach in Bay Ridge nó
na Móhácach in aice an lár thrádála, nó “Downtown”. Thóg an cine gorm áit an
chine ghil in áiteanna sna 1960idí agus sa chéad leath de na 1970idí (“teitheadh
na ngeal” mar a deirtear leis—“white flight”). Ó na 1980idí i leith, tá daoine
óga as na hollscoileanna, daoine proifisiúnta, agus lucht na n-ealaíon ag bogadh
isteach sna comharsanachtaí in iarthuaisceart na buirge agus ag cur sraithe nua
leis na seandreamanna de shliocht Afracach nó Eorpach. Tá slacht tagtha ar a
leithéidí Brooklyn Heights agus Park Slope, má chaill siad ariamh é.



https://ga.wikipedia.org/wiki/Bithcheimic

Is éard is bithcheimic ann ná staidéar ar phróisis cheimiceacha in orgánaigh
bheo. Pléann sé le struchtúir agus feidhm na gcomhaonad ceallach ar nós
próitéiní, carbahiodráití, aigéid núicléacha agus bithmhóilíní eile.

I measc an iliomad bithmhóilíní éagsúla atá ann, is ann do mhórán acu atá
coimpléascach (ar a dtugtar polaiméirí), atá chomhdhéanta d'fho-aonaid
athfhillteacha (ar a dtugtar monaiméirí). Tá tacar éagsúil fo-aonad ag gach
aicme bithmhóilíní polaiméireacha. Mar shampla, próitéin is ea polaiméir ar
roghnaíodh na fo-aonaid ann as tacar 20 nó níos mó amínaigéad. Féachann an
bhithcheimic ar na hairí ceimiceacha atá ag móilíní tábhachtacha bitheolaíocha,
leithéidí próitéiní, agus ach go h-áirithe an cheimic a bhaineann le
h-imoibrithe a mbíonn einsmí mar chatalaígh iontu.

Tá cur síos beacht le fáil ar an mbithcheimic a bhaineann le meitibileacht na
gceall agus bithcheimic an chórais inchrínigh. Réimsí eile den bhithcheimic is
ea an cód géiniteach (ADN, RNA), síntéis na bpróitéiní, iompar trí scannán na
cille, agus trasduchtú comharthaí.

Cionn is gur ón aon-sinsear gach foirm bheatha dá bhfuil eolas againn orthu
bheith ann sa lá atá inniu ann, is gnách go mbíonn cosúlacht eadarthu ó thaobh
na bithcheimice.

Ní fios fós an bhféadfadh leaganacha malartacha eile den bhithcheimic feidhmiú,
nó an mbéidis praicticiúil, ó bheith ag féachaint ar bhun-ábhar na cruinne. Dar
le téis nua atá ag teacht chun cinn "an seobhaineachas carbóin", ní féidir ach
le comhdhúile carbón-bhunaithe a bheith ar fáil le bheith mar chuid de aon
fhíor-bhithcheimic.



https://ga.wikipedia.org/wiki/Benjamin_Franklin

Duine d’Aithreacha Bunaithe na Stát Aontaithe ba ea Benjamin Franklin (17
Eanáir, 1706 [6 Eanáir, 1706 sa tseanstíl] – 17 Aibreán, 1790). Duine nótáilte
na seacht mbua a bhí ann: clódóir, údar agus aorthóir, teoiricí polaitiúil,
polaiteoir, eolaí, gníomhaire i saol an phobail, státaire agus taidhleoir. Bhí
áit nár bheag dó san Eagnaíocht.

Mar eolaí, bhí suim aige i stair na fisice as a chuid fionnachtana agus teoiricí
maidir leis an leictreachas. Cheap sé an tslat thintrí, an lionsa défhócasach,
sorn Franklin, odaiméadar le haghaidh carráistí, agus an “armonica” gloine.

D’eagraigh sé an chéad leabharlann iasachta phoiblí i Meiriceá chomh maith leis
an chéad bhriogáid dóiteáin i bPennsylvania. Bhí sé ar na daoine ba thúisce a
mhol aontacht na 13 coilíneacht, agus mar scríbhneoir agus ghníomhaí thaobhaigh
sé le coincheap náisiúin Meiriceánaigh.

Mar thaidhleoir le linn na Réabhlóide Meiriceánaí, dhaingnigh sé an
chomhghuaillíocht leis an bhFrainc, rud a chuidigh go mór le neamhspleáchas na
Stát Aontaithe a bhaint amach.

Thug Benjamin Franklin cuairt ar Éireann sa bhliain 1771. Shroich sé Baile Átha
Cliath ar an 5 Meán Fómhair 1771. Chuir an bochtanas iontas air.



https://ga.wikipedia.org/wiki/Arsanaic

Is dúil cheimiceach í an arsanaic, agus is é an meáchán adamhach atá aici ná
74.92160 g/mol. Níl ach aon iseatóp nádúrtha amháin ag an arsanaic, is é sin,
arsanaic a 75, agus sin é an t-aon iseatóp amháin atá cobhsaí. Tá cuid mhór
iseatóp radaighníomhach cruthaithe ag na heolaithe, áfach, ó arsanaic a 66 go
harsanaic a 93. Is í arsanaic a 73 an ceann is cobhsaí de na hiseatóip
radaighníomhacha, nó tá sé 80.3 lá ar leathré. Is é an uimhir adamhach atá ag an
arsanaic ná 33, agus is í an tsiombail cheimiceach ná As. Ba é Albertus Magnus,
an tEaspag Gearmánach a bhí ina cheimiceoir chomh maith, an chéad eolaí a
dhoiciméadaigh an arsanaic ina chuid scríbhinní thiar sa bhliain 1250.

Tá a fhios ag cách, beagnach, gur nimh atá san arsanaic. Dúnmharaíodh a lán
daoine mór le rá sa Mheánaois agus i ré an Renaissance le harsanaic, agus chuala
an saol iomrá ar na cásanna seo. Sna scéalta bleachtaireachta, is minic a bhíonn
na dúnmharfóirí ag tabhairt arsanaice dá gcuid íobartach. Baintear úsáid as
comhdhúile arsanaice le feithidí is le luibheanna a mharú, freisin. Maidir leis
an dúil, tá sí le fáil ina lán allatróp, cosúil leis an bhfosfar. Is í an
arsanaic liath an ceann is tábhachtaí de na hallatróip, agus í cosúil leis an
bhfosfar dubh ina struchtúr móilíneach. Tá an arsanaic bhuí cosúil leis an
bhfosfar bán, agus tá allatróp eile fós - an arsanaic dhubh - agus struchtúr an
fhosfair dheirg aige.

Is é an uimhir ocsaídiúcháin is minicí a bhíonn ag an arsanaic ina cuid comhdhúl
ná +III, ach is féidir le hocsaídeoirí láidire comhdhúile a tháirgeadh ina
bhfuil an arsanaic ocsaídithe go +V, go háirithe peantocsaíd na harsanaice,
As2O5. Is í an trí-ocsaíd an ocsaíd is tábhachtaí, áfach - As2O3. Má thuaslagtar
an pheantocsaíd san uisce, cruthófar aigéad arsanach, H3AsO5. Tá sé cosúil leis
an aigéad fosfarach ina struchtúr, ach is aigéad lag é. Ocsaídeoir maith láidir
atá ann, áfach, nó is féidir leis an aigéad arsanach an t-ian iaidíde (I-) a
ocsaídiú go hiaidín (I2).

Is féidir leis an arsanaic dul i gcomhdhúil leis an hidrigin le hairsín, nó
tríhidríd arsanaice, a tháirgeadh - AsH3. Cosúil le hidríd an fhosfair, is
comhdhúil éagobhsaí é an t-airsín agus claonadh láidir imoibriúcháin ann.

Is iad na comhdhúile is tábhachtaí ná an trí-ocsaíd arsanaice As2O3 (an
"arsainic bhán"), an tríshuilfíd arsanaice As2S3 ("óirpimint"), a bhfuil dath an
óir inti (is é is bunús leis an ainm "óirpimint" ná auri pigmentum, a
chiallaíonn "dath an óir" sa Laidin), an teitreashuilfíd teitrea-arsanaice As4S4
("rialgar"), an Paris Green (aicéatarsainít an chopair (II)), arsanáit an
chailciam, agus hidrigin-arsanáit na luaidhe. Tá úsáid bainte as an trí cinn
dheireanacha mar fheithidicídí sa talmhaíocht.

Is féidir trí-ocsaíd arsanaice a tháirgeadh tríd an dúil féin a ocsaídiú. Maidir
leis an bpeantocsaíd arsanaice, As2O5, is é an dóigh cheart le hí a chruthú ná
díhiodráitiú an aigéid arsanaigh - is é is brí leis an "díhiodráitiú" ná go
mbaintear móilíní uisce de na móilíní aigéid arsanaigh, ionas nach bhfágtar ach
móilíní peantocsaíde. Is féidir an dá ocsaíd seo a thuaslagadh i dtuaslagán
bunata, agus is dual dóibh imoibriú leis an mbun, ionas go gcruthófar ceann den
dá ainian - an arsainít (AsO33-) nó an arsanáit (AsO43-).

Go bunúsach, is é is cúis le nimhiúlacht na harsanaice ná nach bhfuil sí in ann
gnó an fhosfair a dhéanamh, cé go bhfuil sí in ann a áit a ghlacadh. I ndeireadh
na bliana 2010, áfach, chuaigh an nuacht ar fud an domhain gur tháinig
bitheolaithe Meiriceánacha ar bhaictéir i Mono Lake, California, a bhí in ann an
arsanaic a chur in áit an fhosfair ina gcuid móilíní aigéid
dhí-ocsairibeanúicléasaigh (DNA, ADN).



https://ga.wikipedia.org/wiki/An_tSl%C3%B3iv%C3%A9inis

Is teanga Shlavach í an tSlóivéinis sa tSlóivéin agus sna críocha ina timpeall.
Tá sí ag dhá mhilliún duine, agus an chuid is mó acu tá cónaí orthu sa tSlóivéin
féin. Is í teanga oifigiúil na Slóivéine í, agus í ar ceann de na teangacha
oifigiúla san Aontas Eorpach freisin.

Tá an tSlóivéinis á scríobh ó laethanta an Reifirméisin anuas, ach níor tháinig
an caighdeán nua-aimseartha ar an bhfód ach sa naoú haois déag. Is é is cúis
leis seo ná go bhfuil a lán canúintí éagsúla sa tír, agus is féidir a mhaíomh
nach aon teanga amháin a bhí sa tSlóivéinis go stairiúil. Inniu féin,
labhraítear canúintí atá an-difriúil leis an teanga chaighdeánaithe. In
Prekmurje, in oirthear na Slóivéine, agus in Resia, áit san Iodáil ina bhfuil
mionlach Slóivéanach, baintear úsáid as an gcanúint áitiúil mar theanga scríofa
freisin.

Ba iad Primož Trubar, Jurij Dalmatin, agus Adam Bohorič na chéad scríbhneoirí a
bhain úsáid as an teanga. Theastaigh uathu briathar Dé a chraobhscaoileadh i
measc na cosmhuintire i dteanga na cosmhuintire, agus ba é sin an cineál
litríochta a bhí á chumadh acu: caiticiosmaí, leabhair urnaíochta, aistriúcháin
nó míniúcháin ar an mBíobla. San am chéanna, áfach, bhí iarrachtaí idir lámhaibh
acu an teanga a chaighdeánú, focail a bhailiú agus liostaí focal a chur i dtoll
le chéile. Ba é Adam Bohorič a chaighdeánaigh an chéad cheartlitriú don teanga,
litriú a bhí an-difriúil le córas an lae inniu. Mar shampla, is mar Bohorizh a
litreofaí ainm an fhir féin de réir an chórais seo.

Sa naoú haois déag, áfach, cuireadh an córas nua-aimseartha scríbhneoireachta in
áit litriú Bohorič. Bhí an ceartlitriú nua múnlaithe ar an tSeirbea-Chróitis
agus ar an tSeicis, lena chinntiú go mbeadh lucht labhartha na dteangacha seo in
ann adhmad éigin a bhaint as an tSlóivéinis scríofa, agus nach dtiocfadh an
litriú idir iad agus an teanga seo. San am sin, bhí an Pan-Slavachas go mór i
mbéal an phobail sna tíortha ina raibh ceann de theangacha an ghrúpa seo á
labhairt, agus theastaigh ó na Pan-Slavaigh aon teanga scríofa amháin a
fhorbairt do na Slavaigh go léir. A fhad is nach mbeadh a leithéid ann,
dhéanfaidís iarracht, ar a laghad, na teangacha liteartha Slavacha a dhéanamh
chomh inléite ag cainteoirí a chéile agus ab fhéidir.

Bhí cuid de na Slóivéanaigh ag cur spéise san Iliriachas freisin, is é sin,
aontú na Slóivéinise is na Seirbea-Chróitise. Sa naoú haois déag, thugtaí
"Iliris" ar an tSeirbea-Chróitis, agus bhí cuid de na Slóivéanaigh den tuairim
gur chóir aon teanga chaighdeánach amháin a bheith in úsáid ag na Slóivéanaigh
agus ag na h-"Ilirigh" eile. Mar a d'iompaigh an scéal amach, mheath na
hiarrachtaí orthu, nó bunaíodh caighdeán na Seirbea-Chróitise ar an gcanúint
štokavski, a bhí á labhairt sa tSeirbia, sa Chróit agus sa Bhoisnia araon.
B'fhearr leis na Slóivéanaigh na canúintí kajkavski agus čakavski, nach
labhraítear ach sa Chróit, mar dhúshraith don teanga nua liteartha, ach níor
tugadh aird orthu, agus mar sin, ghabh siad leor lena dteanga chaighdeánaithe
féin. Ón taobh eile de, áfach, d'fhág an tIlireachas a aithne féin ar an teanga.
An chéad úrscéalaí Slóivéanach, Josip Jurčič (1844-1881), mar shampla, bhain
seisean úsáid as focail Sheirbea-Chróitise ina chuid scríbhneoireachta.



https://ga.wikipedia.org/wiki/An_Ung%C3%A1iris

Is í an Ungáiris, nó magyar nyelv, an ceann is líonmhaire cainteoirí dúchais de
na teangacha Fionn-Úgracha, agus í á labhairt ag 14,5 milliún duine san Ungáir,
sa tSlóvaic, san Úcráin, sa Rómáin, sa tSeirbia, sa tSlóivéin agus sa Chróit.
Ceann de na teangacha Úgracha í, in éineacht leis an teanga Khanty agus an
teanga Mansi, dhá theanga bheaga mionlaigh a labhraítear cois Abhainn Ob sa Rúis
(na teangacha Ob-Úgracha, mar a thugtar orthu freisin).

Is í an Fhionlainnis an dara teanga Fhinne-Úgrach is mó cainteoirí, ach ós rud é
go mbaineann an dá theanga seo le craobhacha éagsúla an chrainn ghinealais, ní
féidir leis an Úngarach adhmad ar bith a bhaint as caint an Fhionlannaigh, mura
bhfuil an Fhionlainnis foghlamtha aige. Níor haithníodh an gaol idir na
teangacha seo ach sa bhliain 1717, agus ina dhiaidh sin féin, bhí cuid mhaith de
na huaisle Ungáracha an-doicheallach ag tabhairt aitheantais dó, ó ba náir leo a
admháil go mbeadh aon bhaint acu le "muintir fhiáin na Laplainne". Is léir go
raibh cúiseanna polaitiúla leis an gconspóid sin freisin.

Breacadh an chéad téacs Ungáirise, Halotti beszéd és könyörgés ("Seanmóir
Sochraide agus Urnaí"), síos i ndeireadh na dóú haoise déag. Cuireadh tuilleadh
litríochta ar pár ón tríú haois déag i leith, agus sna 1430idí, haistríodh an
Bíobla go hUngáiris. Bhí Ungáiris na laethanta sin sách difriúil leis an
Ungáiris nua-aoiseach. Mar shampla, bhí cúig aimsir ag na briathra, nuair nach
bhfuil ach dhá aimsir acu in Ungáiris an lae inniu.

Cuireadh an chéad leabhar clóbhuailte sa teanga i bprionta i gCracó, an
Pholainn, sa bhliain 1533, agus b'é Benedek Komjáti a d'fhoilsigh í. Is éard a
bhí sa leabhar ná leagan Ungáirise de litreacha Naomh Pól. Sa seachtú haois
déag, bhí an teanga sách cosúil le hUngáiris an lae inniu, cé go raibh dhá
aimsir chaite in úsáid i gcónaí. Thosaigh focail iasachta ón nGearmáinis, ón
Iodáilis agus ón bhFraincis. Bhí an-tionchar ag an Laidin ar an stór focal
freisin, toisc go raibh sí ina teanga oifigiúil riaracháin san Ungáir, agus í á
labhairt sa tír go forleathan ag lucht an léinn agus ag an gcléir.

San ochtú haois déag, thosaigh na hintleachtóirí Ungáracha ag cur na teanga in
úsáid léannta. Chronaigh siad uathu téarmaíocht cheart sa teanga, agus chrom
siad ar í a fhorbairt mar ba chóir. Chuir siad le chéile focail nua chomhshuite,
d'fhréamhaigh siad téarmaí trí iarmhíreanna a chur le focail sheanbhunaithe,
agus shaibhrigh siad an teanga chaighdeánach le focail chanúnacha. Tháinig cuma
nua ar fad ar an teanga liteartha de bharr an tsaothraithe seo - nyelvújítás, nó
"leasú na teanga". Thairis sin, fuair an Ungáiris stádas oifigiúil san Ungáir sa
bhliain 1844, in áit na Laidine.

I gConradh Síochána Trianon i ndiaidh an Chéad Chogadh Domhanda, rinneadh
deighilt ar an Ungáir, nuair a tháinig sraith de thíortha nua ar an bhfód san
áit a raibh Impireacht na hOstaire agus na hUngáire. Sin é an tuige, go
bunúsach, go bhfuil cónaí ar dhuine as gach triúr de na hUngáraigh eitneacha
taobh amuigh den Ungáir.

Inniu, tá stádas oifigiúil ag an Ungáiris san Ungáir féin, agus í ar an t-aon
teanga amháin, a bheag nó a mhór, a labhraítear ansin. Thairis sin, tá stádas
oifigiúil réigiúnach aici sa tSeirbia (sa Vóvaidín) in éineacht leis an
tSeirbis, an tSlóvaicis, an Rómáinis, an Chróitis agus an teanga Rusyn; i Hodoš,
Dobrovnik (nach ionann é agus Dubrovnik sa Chróit!) agus Lendava sa tSlóivéin;
agus in áiteanna sa tSlóvaic, sa Rómáin, agus san Úcráin. Sa tSlóvaic agus sa
Rómáin, tá stádas oifigiúil aici i ngach ceantar agus i ngach cathair ina bhfuil
sí ó dhúchas ag níos mó ná fiche faoin gcéad den daonra áitiúil.

Earráid leis an lua: <ref> tags exist for a group named "note", but no
corresponding <references group="note"/> tag was found, or a closing </ref> is
missing



https://ga.wikipedia.org/wiki/An_Tag%C3%A1laigis

Is í an Tagálaigis an teanga is tábhachtaí sna hOileáin Fhilipíneacha, agus is
ceann de na teangacha Astrainéiseacha í. Baineann sí leis an bhfoghrúpa ar a
dtugtar na teangacha Malae-Pholainéiseacha, leis an bhfobhrainse lárnach de na
teangacha Filipíneacha. Tá sí ó dhúchas ag 22 mhilliún duine, ach ós rud é go
bhfoghlaimíonn cainteoirí na dteangacha Filipíneacha eile ar scoil í, is féidir
a mhaíomh gur fánach duine ina chónaí sna hOileáin Fhilipíneacha nach mbeadh an
cúpla focal aige, ar a laghad.

Deir bunreacht na nOileán Filipíneach gurb iad an Béarla agus an teanga
"Filipino" nó an Fhilipínis na teangacha oifigiúla sa tír. Tá sé ina ábhar
conspóide céard is "Filipino" nó Filipínis ann, mar theanga. Go praiticiúil, is
ionann í agus an Tagálaigis, ós rud é gurb í an Tagálaigis chaighdeánaithe a
mhúintear sna scoileanna mar "Fhilipínis". Glactar leis go coitianta gurb ionann
an Fhilipínis agus an Tagálaigis mar a labhraíonn muintir na príomhchathrach í -
beag beann ar cé acu cainteoirí dúchais iad nó nach ea. Bíonn an leagan seo den
Tagálaigis breac le hiasachtaí Béarla agus le focail a tháinig isteach ó
theangacha eile na nOileán, ach ní drochrud é dar le go leor Filipínigh, ó
dhéanann an fhorbairt seo an Tagálaigis níos intuigthe ag na cainteoirí
neamhdhúchais.

Is í an aibítir Laidineach is mó a úsáidtear leis an Tagálaigis a scríobh ar na
saolta seo. Bhí córas scríbhneoireachta dá gcuid féin ag lucht labhartha na
Tagálaigise tráth, áfach, aibítir ar a dtugtar Babayin. Bhí an aibítir seo in
úsáid go deireadh na naoú haoise déag, in éineacht leis an aibítir Laidineach.

Ba í an chéad leabhar a scríobhadh sa teanga ná Doctrina Cristiana, nó an
Teagasc Críostaí, sa bhliain 1593. Bhí an téacs le léamh as Spáinnis agus sa dá
aibítir as Tagálaigis, idir Babayin agus an aibítir Laidineach.



https://ga.wikipedia.org/wiki/An_R%C3%B3m%C3%A1inis

Teanga Rómánsach í an Rómáinis agus í ina teanga oifigiúil sa Rómáin. Cosúil
leis na teangacha Rómánsacha eile, d'fhorbair sí as an Laidin, ach fuair sí cuid
mhaith focal iasachta ó na teangacha Slavacha a labhraítear sna tíortha ina
timpeall.

Tugtar "Moldóivis" ar an Rómáinis a labhraítear sa Mholdóiv, ach is í an teanga
chéanna í, go bunúsach, a fhad agus atá an caighdeán scríofa i gceist. Nuair a
d'fhorghabh na trúpaí Sóivéadacha an Mholdóiv sa bhliain 1940, cuireadh na
litreacha Coireallacha i bhfeidhm ar an Rómáinis a bhí á labhairt ansin, agus
gaireadh teanga neamhspleách - Moldóivis - di. Ar dtús, rinne na teangeolaithe
Sóivéadacha iarracht tréithe na gcanúintí áitiúla a thabhairt isteach sa
chaighdeán scríofa, ach de réir a chéile, d'éirigh siad as an obair seo, agus
ghlac siad leis mar phrionsabal go raibh sé ní ba chiallmhaire cloí le norm na
Rómáine féin, cé gur mhair na litreacha Coireallacha in úsáid oifigiúil go dtí
gur bhain an Mholdóiv amach neamhspleáchas sa bhliain 1989. An chanúint a
labhraítear sa Mholdóiv, níl mórán difríochta idir í agus an Rómáinis a
chluinfeá sa Rómáin féin, agus is ionann í agus an chanúint sa chuid is cóngaraí
don Mholdóiv den Rómáin. Is í an difríocht is mó ná go bhfanann a lán focal
Rúisise in úsáid sa teanga labhartha sa Mholdóiv.

Scéal eile ar fad go bhfuil dreamanna beaga scaipthe ar fud na mBalcán agus
canúintí Rómáinise á labhairt acu atá chomh difriúil leis an teanga
chaighdeánach is gur féidir a rá gur teangacha ar leith iad. Is í an Aromúinis,
nó an Aromáinis, an ceann is tábhachtaí acu seo, agus í á labhairt sa Ghréig
agus sa Mhacadóin. Tá sí chomh breac le hiasachtaí Gréigise is nach féidir leis
an Rómánach mórán adhmaid a bhaint aisti. Ní hionann gramadach an dá theanga ach
an oiread. Teanga bheo bhríomhar í an Aromúinis i gcónaí, cé nach bhfuil stádas
oifigiúil aici ach in aon chathair amháin sa Mhacadóin.

Maidir leis an Rómáinis sa chiall chúng, is minic a thugtar Dáca-Rómáinis uirthi
le hí a aithint thar an Aromúinis agus na canúintí beaga scaipthe eile. Tagairt
é sin do phroibhinse sean-Rómhánach na Dáicia, proibhinse a bhí suite san áit a
bhfuil an Rómáin inniu, a bheag nó a mhór. Teanga shaibhir chultúrtha í inniu,
agus stádas oifigiúil aici sa Rómáin, sa Mholdóiv agus i gcúige na Vóvaidíne sa
tSeirbia.

Is léir go bhfuil an Dáca-Rómáinis féin roinnte ina canúintí éagsúla, cé nach
bhfuil difríochtaí móra eatarthu. Grai, nó graiul leis an alt deimhneach, an
focal Rómáinise ar chanúint. Is í an deighilt is tábhachtaí ná an scoilt idir
canúintí an tuaiscirt agus canúintí an deiscirt. Is iad graiul oltenesc agus
graiul muntenesc na canúintí deisceartacha, an chanúint oltenesc á labhairt san
iardheisceart (Oltenia, timpeall ar chathair Craiova) agus an chanúint muntenesc
sa chuid is mó de dheisceart na tíre (an chuid is mó den chósta, abair, agus an
chuid den tír timpeall na príomhchathrach). Is í an chanúint oltenesc a
labhraítear sa Vóvaidín. Maidir leis na canúintí tuaisceartacha, labhraítear an
chanúint "bănăţean" san iarthar, agus is í an chanúint ardelenesc canúint na
Trasalváine. Timpeall ar chathair Baia Mare, tá réigiún Maramureş, an réigiún is
faide thuaidh sa tír, agus canúint dá gcuid féin, graiul maramureşean, ag
muintir an réigiúin. Maidir leis an gcanúint a labhraítear sa Mholdóiv, graiul
moldovenesc, le fírinne is canúint mhór láidir í in Oirthear na Rómáine féin,
agus bhí an-tionchar aici ar fhorbairt na teanga caighdeánaí sa Rómáin - cúis
eile é sin le chomh drogallach a bhíonn na teangeolaithe stádas na teanga a
ghéilleadh don Mholdóivis.

I 2011 bhí Rómainis an máthairtheanga do 90,300(0.3%) duine i gCeanada suas ó
78,495(0.3%) duine i 2006.

Is í Rómáinis an teanga oifigiúl sa Mholdóiv. Is í an máthairtheanga do timpeall
ar 76% do daona an Mholdóiv.

Is í Rómainis an t-aon teanga oifigiúl sa Rómáin ag leibhéal náisiúnta. I 2002
bhí Rómainis an príomtheanga do 91% do daonra an Rómáin.

Is teanga oifigiúl í an Rómáinis sa Vóvaidín . I 2002 bhí Rómainis an
máthairtheanga do 29,512 (1.45%) duine sa Vóvaidín.

De réir an American Community Survey 2006-2010 bhí Rómáinis an príomtheanga do
149,309 duine i S.A.M..

Bhí Dáicis - teanga Ind-Eorpach nach bhfuilimid ró-eolach uirthi - á labhairt sa
Dáicia sular bhunaigh na Rómhánaigh an proibhinse ansin. An Laidin labhartha as
ar fáisceadh an Rómáinis, fuair sé cuid mhaith focal ar iasacht ó theanga na
mbundúchasach, agus tá cúpla ceann acu fanta sa Rómáinis inniu féin, ar nós
brânză, cáis.

Tá na teangacha Balcánacha go léir sách cosúil le chéile - is é an téarma a
úsáideann na teangeolaithe go minic ná Sprachbund, focal Gearmáinise a
chiallaíonn "comhghuaillíocht teangacha". Cé nach bhfuil dlúthghaol ach ag cuid
de na teangacha seo le chéile, is féidir cosúlachtaí a aithint ar ghramadach na
dteangacha seo go léir de thoradh an tionchair a bhí acu ar a chéile i rith na
gcéadta bliain. "Balcánachas" den chineál seo atá i gceist le saintréithe
áirithe gramadúla a aithnítear ar an Rómáinis freisin: cuirtear an t-alt
deimhneach le deireadh an fhocail mar a bheadh iarmhír ann: codru "coill,
foraois", codrul "an choill, an fhoraois"; níl infinideach ag na briathra (ach
oiread le briathra na Gaeilge, dála an scéil); agus cruthaítear an aimsir
fháistineach trí úsáid a bhaint as leagan ídithe an bhriathair a chiallaíonn, go
stairiúil, "is mian liom, teastaíonn uaim": voi face "déanfaidh mé" (is é face
foirm an tríú pearsa san aimsir láithreach: déanann; agus tá voi bunaithe ar
volo na Laidine).

Tháinig cuid mhaith focal iasachta ó na teangacha Slavacha. Glactar leis gur
tháinig focal as gach ceathrar sa Rómáinis ón tSlaivis. D'imir an Ghréigis, an
Ungáiris, an Ghearmáinis agus an Tuircis a dtionchar ar stór focal na teanga
freisin.

Ón naoú haois déag ar aghaidh, áfach, tá na Rómánaigh ag iarraidh an teanga a
"ath-Rómhánú" agus iad ag tarraingt ar an bhFraincis, ar an Iodáilis agus ar an
Laidin le haghaidh téarmaí nua. Tá tionchar na Fraincise ar an teanga láidir go
maith, agus dúil ag na Rómánaigh i dteanga agus i gcultúr na Fraince le fada an
lá. Chuaigh a lán Rómánach go dtí an Fhrainc ar lorg na saoirse agus le teacht
slán ó na cineálacha éagsúla daorsmachta a bhí ag crá a dtíre, agus bhain
scríbhneoirí ón Rómáin clú agus cáil amach leis an máistreacht a bhí acu ar an
bhFraincis.



https://ga.wikipedia.org/wiki/An_Phalaist%C3%ADn

Is réigiún agus stát (de jure) é an Phalaistín ( Παλαιστίνη as Ghréigis; Syria
Palæstina as Laidin; פלשתינה Palestina nó ארץ ישראל Eretz Yisrael [Erets
Yaosráél] as Eabhrais; agus فلسطين Filasṭīn nó Falasṭīn as Araibis) idir an
Mheánmhuir agus abhainn na hIordáine. Le linn na staire cuireadh ceantair eile
leis, chomh maith.

Scríobh lucht na hÉigipte faoin tír leis an ainm R-t-n-u (deir Rechenu). Scríobh
na Giúdaigh sa Bhíobla faoi le neart ainmneacha, mar shampla: Erets Yaosráél
"Tír Iosrael", Erets Há‘Ibhrím "Tír na hEabhraise", "Tír Naofa", "Tír an Tiarna"
is ar eile. Sa ré ina thit an réigiún faoi smacht vasáilleach an Éigipt (dar le
traidisiún as sliocht Canaan mac Ham mac Noah) tuadh "Tír Canann" ar an réigiún.

Tagann an t-ainm an Phalaistín ó na Filistíneacha. Úsáidíodh an Phalaistín as
Eabhrais (פלשת/Pəléšeth [P'leseth]) sa Bhíobla mar ainm ar an réigiún ar chósta
na Meánmhuire ina raibh na Filistínigh ina gcónaí. Na cúig cathair ba
thábhachtaí do na Filistíneacha ba iad Gaza, Ashdod, Ekron, Gath, agus Ashkelon.

Chuireadh an t-ainm i bhfeidhm, de ghnáth sa fhoirm Syria Palæstina i scríbhinn
Gréigise chomh luath le Herodotus mar ainm ar gach cuid den réigiún. D'úsáid
Flavius Josephus, áfach, an t-ainm do chríocha na bhFilistíneach amháin. Chuir
Rí Dáiví na Filistínigh ("na hionróirí") faoi smacht ach ag am Amos bhí
neamhspleáchas arís acu. Níl aon tagairt dóibh i ré lucht Aisiria.

Úsáideadh an téarma Syria Palæstina an chéad uair sa 5ú haois RC. Scríobh an
fear léinn Ghréigis Héaradatas faoi "cheantar an tSiria leis an ainm
Palaistinêi". Níos déanaí bhain Ptolemy agus Plinias Mór úsáid as mar ainm
chósta oirthear na Meánmhara. De ghnáth, aontaítear go ndeachaigh an Palaistinêi
seo níos faide intíre ná tír na bhFilistíneach.

Sa bhliain 135, d'athraigh Impire na Róimhe Hadrian ainm an chúige Rómhánaigh
Syria Iudea go Syria Palæstina agus déanadh aonad polaitiúil de, faoi riaradh na
hImpireachta Rómhánaigh. Tharla an eachtra seo i ndiaidh loiceadh éirí amach na
nGiúdach faoi Bar Kokhba (132-135). Timpeall 390 bhí Palæstina roinnte i dtrí
aonad: An Chéad, Dara agus Tríú Palæstina. Ba chuid de Palæstina Prima iad
Iudea, Seamariá, an cósta agus Peræa, leis an rialtóir ina chónaí i Saesara. Ba
chuid de Palæstina Secunda iad an Ghailíl, an píosa íseal de Ghleann Iesreel, na
ceantair ar oirthear na Gailíle agus iarthar sean-Decapolis agus an rialtóir
suite i Scythopolis. Ba chuid de Palæstina Tertia an Negev, deisceart na
hIordáine agus formhór Shíonáí. Bhí an rialtóir, de ghnáth, ina chónaí i bPetra.
Tugadh Palæstina Salutaris ar Palæstina Tertia chomh maith. Cuireadh deireadh le
smacht na Rómhánach ar an réigiún go gairid idir 614 agus 628 nuair a rinne na
hArabaigh ionradh air. Cuireadh deireadh leis go deo tar éis 635.

Roinn na rialtóirí nua Airabacha an cúige ash-Sham (An tSiria) i gcúig cheantar.
Ceantar ab ea Jund Filstin (جند فلسطين/"ceantar an tairm sa Phalaistín") ó
Síonáí go dtí deisceart machaire Acre. Na cathracha ba thábhachtaí ba iad Rafah,
Saesara, Gaza, Jaffa, Nabulus, Jericho, Ramla agus Iarúsailéim. Ar dtús Ludd
(Lidda) ab ea an phríomhchathair ach sa bhliain 717 bogadh é chuig an chathair
nua ar-Ramlah (Ramla). (Níor bhogadh an phríomhchathair chuig Iarúsailéim go dtí
i bhfad níos déanaí, nuair a bhí an eagras i Jundaí ag titim as a chéile.)
Ceantar eile ab ea Jund al-Urdunn ("An Iordáin") ag tuaisceart agus oirthear
Jund Filastin. Na cathracha ba tabhachtaí ab ea Tiberias, Legio, Acre, Beisan
agus Tyre. Bhí an phríomhchathair suite ag Tiberias. Mar torthaí éirithe amach
éagsúla athródh na teoranta cúpla uair. Tar éis an 10ú Aois thosaigh an roinnt i
Jundaí ag titim as a chéile. Ansin tháinig lucht na Tuirce isteach agus i
ndiaidh sin bhun na Crosáideoirí an Ríocht Laidine Iarúsailéime.

Ón 11ú go dtí an 19ú haois tá tagairtí do Filasṭin nach bhfuil ag caint faoin
Phalaistín ach faoina phríomhchathair ar-Ramla.



https://ga.wikipedia.org/wiki/An_Ostair-Ung%C3%A1ir

Is éard a bhí i gceist leis an Ostair-Ungáir (nó Impireacht na hOstaire is na
hUngáire, nó an Démhonarcacht, nó Monarcacht na Danóibe, nó an Mhonarcacht
Impiriúil Ríoga) ná an t-aontas bunreachtúil monarcach i lár na hEorpa a tháinig
ar an bhfód de thoradh an Ausgleich, nó Comhréiteach na bliana 1867. De réir an
chomhréitigh seo, thoiligh Rítheaghlach Ostarach Hapsburg an chumhacht a
chomhroinnt le rialtas na hUngáire, agus mar sin rinneadh tír ar leith de Ríocht
na hUngáire a raibh an ceann stáit, cuid de na ranna rialtais agus forais
áirithe i bpáirt aici leis an Impireacht Ostarach. Sin an chúis a dtugtaí
monarcacht Impiriúil Ríoga ar an Ostair-Ungáir: thagair an chéad aidiacht acu do
ról an rialtóra mar Impire san Ostair, agus an dara ceann acu bhí sé ag trácht
ar a ról mar Rí san Ungáir.

Ní mór an giorrúchán k.u.k. (kaiserlich und königlich, "Impiriúil agus Ríoga") a
aithint thar an ngiorrúchán k.k. (kaiserlich königlich, "Impiriúil Ríoga").
Tagraíonn an chéad ghiorrúchán d'údaráis na tíre go léir, idir an Ostair agus an
Ungáir. Maidir leis an dara giorrúchán, tráchtann sé ar údaráis na hOstaire, nó
is amhlaidh go raibh an tImpire ag rialú Ríocht na Boihéime (inniu: Poblacht na
Seice) mar rí, freisin. Tagraíonn an giorrúchán kgl. ung. (königlich ungarisch,
ríoga Ungárach) d'údaráis na hUngáire (m. kir. nó magyar királyi an leagan
Ungáirise).

Na tailte a bhí á rialú ag an monarc Hapsburgach i ról Impire na hOstaire, ba
iad na tailte thuaidh agus thiar, nó Impireacht na hOstaire, an Tír ar an taobh
abhus d'Abhainn Leitha (Cisleithanien) nó na Tailte le hIonadaíocht sa Reichsrat
(Die im Reichsrat vertretenen Länder). I ról Rí na hUngáire, bhí an monarc ag
rialú Ríocht na hUngáire, nó an Tír taobh thall d'Abhainn Leitha
(Transleithanien), nó Tíortha Coróin Stiofáin Naofa. Is éard a bhí i gceist le
Leitha ná craobh-abhainn de chuid na Danóibe, agus í ina teorainn, a bheag nó a
mhór, idir an Ostair agus an Ungáir.

Nuair a bhí an Démhonarcacht ann, bhí Impireacht Naofa Rómhánach an Náisiúin
Ghearmánaigh ann i gcónaí ó thaobh an dlí de. Ní raibh ach an Ostair suite taobh
istigh de theorainneacha na himpireachta sin - bhí an Ungáir neamhspleách ar an
Impireacht Naofa.

Bhí féinrialtas ag an Ungáir, ach bhí an monarc, an Roinn Gnóthaí Eachtracha
agus an Roinn Chogaidh i bpáirt ag an dá stát, chomh maith leis an gcuid den
Roinn Airgeadais a raibh freagracht uirthi as maoiniú na bhfórsaí armtha agus na
taidhleoireachta.

Ba iad Vín agus Búdaipeist an dá príomhchathair: Vín san Ostair agus Búdaipeist
san Ungáir. Ba í an Ostair-Ungáir an dara tír is mó san Eoraip de réir an achair
i ndiaidh Impireacht na Rúise (621.538 km², nó 239.977 míle chearnach sa bhliain
1905) agus í ar an tríú tír ó thaobh an daonra de (i ndiaidh na Rúise agus
Impireacht na Gearmáine). Sa lá atá inniu ann, tá timpeall ar 69 milliún duine
ina gcónaí sna tailte a bhain leis an Impireacht lena linn.

I gcaidreamh idirnáisiúnta is é an t-ainm a bhí ar an monarcacht ná
Österreichisch-Ungarische Monarchie, is é sin, an Mhonarcacht Ostarach-Ungárach,
de réir chinneadh an Impire Proinsias Seosamh a hAon ón mbliain 1868. Tagraíonn
an t-ainm seo do na Ríochtaí agus na Tailte le hIonadaíocht sa Chomhairle
Impiriúil (an Reichsrat) agus Tailte Choróin Stiofáin Naofa in éineacht. Is éard
atá i gceist le Stiofán Naofa ná Stiofán a hAon, Rí na hUngáire i dtús na haonú
haoise déag, a rinne tír Chríostaí den Ungáir. Duine de naoimh na hEaglaise
Caitlicí é Stiofán.

Is é an teideal a chuireadh an monarc lena ainm agus é ag síniú conarthaí
idirnáisiúnta ná Kaiser von Österreich und Apostolischer König von Ungarn, is é
sin, Impire na hOstaire agus Rí Aspalda na hUngáire. Sa chaidreamh phearsanta,
thugtaí Seine K. u. K. apostolische Majestät, "A Mhórgacht Aspalda Impiriúil
agus Ríoga" air.

Sa bhliain 1878, shealbhaigh an Ostair-Ungáir an Bhoisnia agus an
Heirseagaivéin, chomh maith le cathair Novi Pazar agus an cúige (Sandžak) a
bhain léi ón Tuirc Otamánach. Bhí na tailte seo á rialú mar ghabháltas míleata
go dtí an bhliain 1908, nuair a nascghabh an Ostair iad - is é sin, nuair a
cuireadh leis an Impireacht iad go hoifigiúil.



https://ga.wikipedia.org/wiki/An_Iond%C3%BAis

Is ceann de phríomh-aibhneacha na hÁise Thoir Theas í an Iondúis (Sanscrait:
सिन्धु Sindhu,; Urdais: سندھ Sindh; Sindhi: سندھو Sindhu; Painseáibis سندھ
Sindh; Hindko سندھ Sindh; Aivéistis: حندو Harahauvati; Paistis: آباسن Abasin
"Athair na Aibhneacha"; Peirsis: سند "Nilou" " Hindu "; Araibis: السند Al-sind
"; Tibéidis: སེང་གེ།་གཙང་པོ" Sênggê Zangbo "" Lion na hAbhann "; Sínis: 森格 藏 布 /
狮泉河 / 印度 河, Sēngé Zàngbù / Shīquán Hóigh / Yìndù Hóigh; Gréigis: Ινδός Indos.
Bhain na hEorpaigh úsáid as an ainm "India" i gcomhair na fo-ilchríche go léir a
hainmniú, bunaithe ar Indos ainm Gréagach na habhann. Is í an Iondúis croílár
Shibhialtacht Ghleann na hIondúise. Ag tionscnamh ar Ardchlár na Tibéide|, i
gcomharsanacht Loch Mapam Yumco (nó i mBéarla 'Mansarovar') i Réigiún
Uathrialach na Tibéide. Ritheann an abhainn trí cheantair Ladakh sa cheantar
Jammu agus an Chaismír agus ansin isteach trí Gilgit-Baltisteáin, ag sreabhadh
tríd an tuaisceart ó dheas ar feadh faid iomláin na tíre, agus ansin isteach léi
sa Mhuir Arabach in aice le cathair chalafoirt Karachi i Sind.



https://ga.wikipedia.org/wiki/An_Hav%C3%A1is

Is teanga Astrainéiseach í an Haváis (‘Ōlelo Hawai‘i). Tá stádas na teanga
oifigiúla aici i Stát Haváí sna Stáit Aontaithe, chomh maith leis an mBéarla.

Ar chúiseanna éagsúla, tháinig laghdú mór ar líon chainteoirí dúchais na Haváise
ó na 1830idí go dtí na 1950idí. Go bunúsach, chuaigh an Béarla in áit na Haváise
ar sé cinn de na seacht n-oileán. Faoi láthair, níl sí ó dhúchas ach ag 0.1% de
mhuintir an stáit.

Mar sin féin, tá na cúrsaí ag dul i bhfeabhas arís ón mbliain 1949 anuas.
Thosaigh muintir an stáit ag cur suime sa tseanteanga arís, agus í á saothrú
agus á teagasc dá réir. Sa bhliain 1984, cuireadh tús le naíonraí poiblí
Haváise, Pūnana Leo, le tumoideachas a thabhairt do na páistí sa teanga.
Bunaíodh scoileanna tumoideachais eile ina dhiaidh sin.

Ceann de na teangacha Polainéiseacha í an Haváis, agus mar sin, tá sí gaolmhar
leis an Maorais, leis an teanga Rapa Nui agus lena lán teangacha dá labhraítear
timpeall an Aigéin Chiúin. D'fhorbair na misinéirí Críostaí ó na Stáit Aontaithe
caighdeán scríofa don Haváis sna 1820idí, agus d'éirigh scríbhneoireacht agus
léitheoireacht coitianta sa teanga. Cúis iontais é go bhfuil an Haváis beagnach
imithe inniu, cé go raibh sí ina teanga láidir chultúrtha sa 19ú haois - le
fírinne, is féidir meath na Haváise a chur i gcomparáid le himeacht na Gaeilge.

Tá níos mó ná aon teoiric amháin ann le meath na teanga a mhíniú. Sa naoú haois
déag, tháinig na sluaite de dhaoine go dtí Oileáin Haváí nach raibh ach Béarla
acu mar theanga comhchumarsáide, agus iad ar nós cuma liom i leith theanga
dhúchasach na n-oileán. Cuireann dream amháin an milleán ar an muintir isteach
seo. Is fearr le dream eile, arís, cuimhne a choinneáil air gur bunaíodh
scoileanna Béarla sna hoileáin nuair a shealbhaigh na Stáit Aontaithe iad, agus
gur theastaigh ó mhuintir dhúchasach Haváí féachaint chuige go mbeadh Béarla
maith ag a gclann, le go mbeadh oideachas maith orthu. Mar sin, de réir a chéile
ní raibh aon duine sásta a chlann a chur sna scoileanna Haváise, agus sa
deireadh thiar, dúnadh iad in éagmhais daltaí. Tá an tríú dream den bharúil gur
choisc an rialtas an teanga scun scan le dlí a chuaigh ar leabhar na reacht sa
bhliain 1896. Le bheith beacht, níor chuir an dlí seo cosc leis an teanga sa
tsochaí fré chéile, ach d'fhoráil sé go gcaithfeadh gach scoil tús áit a
thabhairt don Bhéarla mar theanga theagaisc, le haitheantas a fháil ó údaráis
oideachais an rialtais.



https://ga.wikipedia.org/wiki/An_Ghearm%C3%A1inis_%C3%8Dochtarach

Is téarma é an Ghearmáinis Íochtarach (Gearmáinis Íochtarach: Plattdüütsch nó
Nedderdüütsch; Gearmáinis: Plattdeutsch nó Niederdeutsch) a chlúdaíonn bunús na
gcanúintí Gearmáinice a labhraítear i dTuaisceart na Gearmáine agus in Oirthear
na hÍsiltíre nach cuid iad den Ghearmáinis Chaighdeánach. Is cuid iad na
canúintí seo den ghrúpa canúintí céanna ina bhfuil canúintí eile na Gearmáinise,
maraon le canúintí na hOllainnise, mar atá canúintí Gearmáinice an Iarthair.
Tugtar faoi deara nach canúint na Gearmáinise í an Ghearmáinis Íochtarach, ach
teanga ar leith ina bhfuil iliomad canúintí.

Is é atá i gceist le Missingsch ná Mischsprache, nó teanga mheasctha, a
cruthaíodh trí thimpiste nuair a rinne cainteoirí dúchais na Gearmáinise
Íochtaraigh iarracht Ard-Ghearmáinis (Hochdeutsch, nó Caighdeán Oifigiúil na
Gearmáinise) a labhairt. Ní hionann Missingsch is gnáthchanúintí
Ard-Ghearmáinise Thuaisceart na Gearmáine, áfach. Is iad na sainchomharthaí a
dhéanann Missingsch a dheighilt ó na canúintí sin ná

Chun tuiscint níos fearr a fháil ar Mhissingsch, is fiú don Ghaeilgeoir breathnú
ar thionchar na Gaeilge ar chanúintí Béarla na hÉireann, nó ar an Bhéarlachas.

Mar a léiríonn an tábla thíos, níl ach dhá thuiseal sa Ghearmáinis Íochtarach -
rud a chuireann go mór leis an difear idir í agus an Ghearmáinis chaighdeánach,
ina bhfuil ceithre thuiseal dochta. Is ionann iad an tuiseal áinsíoch agus an
tuiseal tabharthach sa Ghearmáinis Íochtarach, mar sin de, níl ann ach dhá
thuiseal: An Tuaiseal Ainmneach, agus an Tuiseal Oibiachtúil.

Cuireadh Gearmáinis Íochtarach ar an Bhíobla Críostaí den chéad uair sa bhliain
1494. Is é an t-ainm a bhí air ná an Lübecker Bibel. Tá leaganacha éagsúla ar
fáil sa lá atá inniu ann agus ainmneacha éagsúla orthu, ina measc: De Hillige
Schrift, Dat Book, Gott sien Woort agus De Schrift.

Is sraith leabhar é Kuddl Schnööfs noieste achtersinnige Gedankens un Meinungens
a scríobh an polaiteoir SPD Jochen Steffen sna 1970í. Baineann Steffen úsáid as
na carachtair Kuddl is Natalje Schnööf, atá ina ndugairí, chun aoir shóisialta
is pholaitiúil a dhéanamh ar thuairimí an phobail faoi eachtraí móra an lae. Is
i gKieler Missingsch (leagan Mhissingsch a labhraítear i gKiel,
Schleswig-Holstein) a scríobhadh an tsraith, agus cuireadh fáilte chomh mhór
roimhe gur chinn Steffen seó ceabairé, bunaithe ar na carachtair chéanna, a chur
le chéile. Níor bheag an fháilte a cuireadh roimh na seóanna ach an oiread, agus
bronnadh an Deutscher Kleinkunstpreis um Cheabairé ar Steffen sa bhliain 1978.

Tá roghnú leabhar Eachtraí Astérix ar fáil sa Ghearmáinis Íochtarach i sraith
darb ainm "Astérix snackt Platt!" ("Muise, tá Plattdüütsch ag Astérix!"). I
measc a bhfuil ar fáil, tá:



https://ga.wikipedia.org/wiki/An_Ghaeltacht

Is éard is Gaeltacht ann ná ceantar ina bhfuil an Ghaeilge aitheanta mar theanga
an phobail ann, go stairiúil ar a laghad. B'é ba bhrí leis an bhfocal sin
Gaeltacht fadó ná Gaelachas, ach ó thosaigh an Ghaeilge ag dul as úsáid in
áiteanna in Éirinn, tosaíodh ag tabhairt "Gaeltacht" nó "ceantair Ghaeltachta"
ar na háiteanna sa tír ina bhfuil Gaeilge á labhairt i gcónaí mar theanga
thraidisiúnta a théann go nádúrtha ó ghlúin go glúin.

Is léir, áfach, gurb iomaí áit sa Ghaeltacht oifigiúil ina bhfuil an Béarla in
uachtar anois, mar shampla Cloch na Rón, an Achréidh agus Maigh Cuilinn i
gContae na Gaillimhe, nó Ailt an Chorráin agus Gleann Bharr i gContae Dhún na
nGall, Acaill, Béal an Mhuirthead agus an tSraith i gContae Mhaigh Eo chomh
maith leis an gcuid is mó d'Uíbh Ráthach i gContae Chiarraí Theas.

Úsáidtear leaganacha éagsúla den Ghaeilge ó Ghaeltacht go Gaeltacht. Tugtar
Gaidhealtachd nó Gaeltacht na hAlban ar na ceantair in Albain ina labhraítear
Gaeilge na hAlban (nó Gàidhlig).

Dar le Údarás na Gaeltachta, is é daonra na Gaeltachta ná 95,503. Ach tá thart
ar 14,000 do na daoine sin ag cónaí i bruachbhailtí na Gaillimhe.

Nua-Ghaeltacht a thugtar ar an smaoineamh Gaeltachtaí nua a thógáil i mBÁC agus
i gcathracha eile sa tír leis an dteanga a athbheochan. Cé nach bhfuil sé sna
huimhreacha thuas, tá Gaeltacht nua i Béal Feirste.

Is í an Roinn Gnóthaí Pobail, Tuaithe agus Gaeltachta atá freagrach as polasaí
an rialtais i leith na Gaeltachta, i gcomhar le heagraíochtaí amhail Údarás na
Gaeltachta. Cuireann Raidió na Gaeltachta de chuid RTÉ agus TG4 seirbhísí ar
fáil do mhuintir na Gaeltachta, agus cainteoirí Gaeilge go forleathan.

Is minic a fhanann an dalta le chlann áitiúil sa Ghaeltacht le linn an chúrsa,
agus teagasc á fháil acu ó bhean an tí.



https://ga.wikipedia.org/wiki/An_Chosaiv

Tír atá suite in oir-dheisceart na hEorpa is ea í an Chosaiv (Albáinis: Kosovë
nó Kosova, Seirbis: Косово nó Kosovo). Tá an Chosaiv teorantach leis an Albáin
(thiar theas), le Montainéagró (thiar) agus le Poblacht na Macadóine (theas).

Bhí an Chosaiv mar chuid de dheisceart Seirbia ach ní thugann siad aitheantas
di, mar thír. Fógraíodh Forógra na Saoirse ón tSeirbia ón tSeirbia ar an 17
Feabhra 2008. Ach tá an Chosaiv faoi chúram na Náisiún Aontaithe ón bhliain
1999.

Sa bhliain 2005 bhí níos mó ná dhá mhilliún duine ina gcónaí sa chúige. Is
Albánaigh iad an chuid is mó den daonra (92% sa bhliain 2007). Tá na Seirbigh sa
dara áit le 5.3%.

Is í Priština (600,000 duine) an phríomhchathair agus an chathair is mó. Is iad
na cathracha eile is mó sa Chosaiv ná

Tír sléibhtiúil is ea í an Chosaiv. Tá na sléibhte Šar suite i ndeisceart agus
oirdheisceart na tíre agus iad teorantach leis an Mhacadóin. Is é Đeravica
(2,656m) an sliabh is airde sa chúige agus é suite in aice leis an teorainn idir
an Chosaiv, an Albáin agus Montainéagró.

Tugadh an Chosaiv isteach mar chuid de Sheirbia sa bhliain 1913 tar éis Cogadh
na mBalcán|Chogadh na mBalcán. Rinneadh cuid den Iúgsláiv dí nuair a tháinig
deireadh leis an gCéad Cogadh Domhanda sa bhliain 1918.

Sa bhliain 1974 rinneadh cúige neamhspleách de chuid na hIúgsláive Tito den
Chosaiv. Bhí an stádas seo ag an gcúige go dtí an bhliain 1990.

Fógraíodh neamhspleáchas na Cosaive sa bhliain 1991 ach chuir rialtas na Seirbia
an cúige fá smacht go dtí Cogadh na Cosaive sa bhliain 1999.

Fógraíodh neamhspleáchas na Cosaive sa pharlaimint ar an 17 Feabhra 2008. Faoi
láthair, tá an tír faoi chúram na Náisiún Aontaithe.



https://ga.wikipedia.org/wiki/An_Chasaicis

Is í an Chasaicis (Қазақ тілі/Qazaq tili) an teanga a labhraítear sa
Chasacstáin. Teanga Thurcach, nó teanga Tuircice, atá ann, agus í gaolmhar leis
na teangacha a labhraítear san Úisbéiceastáin, sa Chirgeastáin, sa
Tuircméanastáin, san Asarbaiseáin agus sa Tuirc. Is í an Chasaicis "teanga
stáit" na Casacstáine, ach san am céanna, is í an Rúisis an "teanga oifigiúil",
agus iad siúd féin ar Casacaigh eitneacha iad, is fearr le cuid mhór acu an
Rúisis a úsáid le haghaidh cumarsáid oifigiúil nó gnó. I dtuaisceart na tíre, tá
an Rúisis i bhfad níos coitianta ná an Chasaicis, ós rud é go raibh inimirce na
Rúiseach ansin an-láidir nuair a bhí an tAontas Sóivéadach ann.

Labhraíonn 10 milliún duine Casaicis sa Chasacstáin féin. Thairis sin, tá
mionlaigh shubstaintiúla Chasacacha sa Rúis (timpeall is leathmhilliún), sa tSín
(dhá mhilliún) agus sa Mhongóil (dhá chéad míle).

Is í an aibítir Choireallach a úsáidtear leis an gCasaicis a scríobh inniu, cé
gur baineadh triail as an aibítir Laidineach thiar sna fichidí, nuair a bhí an
tAontas Sóivéadach ag iarraidh an cultúr forásach Iartharach a thabhairt
isteach. Go gairid ina dhiaidh sin, áfach, caitheadh an aibítir Iartharach i
dtraipisí, agus tháinig an aibítir Choireallach in úsáid ina háit. Ba chuid é
seo den dóigh ar éirigh saol polaitíochta na tíre go léir cineál paranóideach
nuair a shealbhaigh Stailín an chumhacht. Roimh lá an tSóivéadachais, baineadh
triail as na litreacha Arabacha freisin, agus is iad na litreacha a úsáideann
Casacaigh na Síne inniu féin.



https://ga.wikipedia.org/wiki/An_Bhruis%C3%A9il

Is í an Bhruiséil (Fraincis: Bruxelles [bʁysɛl], Ollainnis: Brussel [ˈbrɵsəɫ],
Gearmáinis: Brüssel [brʏsəl]) príomhchathair na Beilge, na Pléiminne agus Phobal
Francach na Beilge. Glactar leis an mBruiséil mar phríomhchathair de facto an
Aontais Eorpaigh, agus tá a lán dá institiúidí siúd suite sa chathair. Tá
ceanncheathrú Eagraíocht Chonradh an Atlantaigh Thuaidh suite sa chathair chomh
maith.

Is minic a thugtar "an Bhruiséil" ar réigiún atá níos forleithne ná lár na
cathrach féin (Bruxelles-Ville/Stad Brussel). Sa Pheintigeán (le Pentagone/De
Vijfhoek) atá croí na cathrach agus roinnt ceantar uirbeach ag baint leis -
Laeken sa tuaisceart, ceantar fíor-mheánaicmeach (avenue Louise/Luizalaan) sa
deisceart, an ceantar gnó mar a bhfuil na forais Eorpacha, agus eile. Lasmuigh
de sin tá neart ceantar eile - céad ceann ar fad.

Tagann ainm na cathrach ó na focail sean-Ollainnise bruoc (riasc) agus sella
(teach sa riasc). Sníonn abhainn na Seine (Zenne/Senne) ó thuaidh tríd an
gcathair, agus sceitheadh sí thar bruach nó gur clúdaíodh í sa 19ú haois.

Is é Armas Mór na cathrach Naomh Mícheál ag sárú diabhal dubh. I rith an Chéad
Impireacht thaispeáintí Mícheál ar an Armas faoi mar a bhí sé i gceannas bhailte
na hImpireachta.

Sa bhliain 580 nó mar sin thóg Naomh Gaugericus séipéal ar oileán sa tSein.
Timpeall na bliana 979 d'aistrigh Diúc Séarlas Lotairingia Íochtaraí iarsmaí a
bhain le Naomh Gudula ó Moorsel go dtí an t-oileán, agus deirtear gur ansin a
bunaíodh an Bhruiséil i ndáiríre.

Bhí an chathair suite ar bhealach mór trádála idir Brugge, Gent agus Köln, agus
d'fhás sí go rábach dá bharr; faoin am a raibh 30,000 duine ann bhí na riasca á
dtriomú chun ligean don Bhruiséil borradh, agus sa 11ú haois tógadh na chéad
mhúrtha. Bhí an chathair ag fás i gcónaí, agus tógadh múrtha nua idir na blianta
1356 agus 1383. Bhí an Bhruiséil á rialú ag Diúic Bhrabant, agus sa 15ú haois
rinneadh príomhchathair phrionsúil na hÍsiltíre di. Ba rathúil an áit í.

Sa bhliain 1516 gairmeadh Rí na Spáinne de Shéarlas V in Ardeaglais Naomh Gudula
sa Bhruiséil, cé nach raibh sé ach 6 bliana d'aois ag an am. Sa bhliain 1519
rinneadh Impire Naofa Rómhánach de, agus thug sé suas an choróin sa bhliain 1555
i bPálás Chúdanburg, seanphálás na nDiúc. (Rinneadh luaith de sa bhliain 1731
agus níor atógadh é.)

Sa bhliain 1695 rinne saighdiúirí Rí Louis na Fraince Cearnóg Mhór na cathrach
agus 4,000 teach a scrios le gunnaí móra, agus ba mheasade an díobháil sin an
tine a lean í. B'éigean an Peinteagán a atógáil sa 18ú haois, rud a chuir cuma
eile ar fad ar an gcathair.

Ag Comhdháil Vín sa bhliain 1815, tar éis dhíomua Napoléon, d’áitigh an
Bhreatain ar a comhghuaillithe aon stát amháin a dhéanamh de chúigí
deisceartacha agus tuaisceartacha na hÍsiltíre mar chosaint ar an bhFrainc.

Chuaigh liobrálaigh agus Caitlicigh d’aontaobh, ach d’éirigh an rialtas níos
mursanta. Bhí an Bhruiséil corraithe, agus sa bhliain 1830 d'éirigh an pobal
amach (ceoldráma gríosaithe de chuid Daniel-Francois-Esprit Auber ba
chionsiocair leis). Ar 21 Iúil 1831, le toil na náisiúnaithe, tháinig Leopolt I,
Rí na mBeilgeach, i réim: leagadh na seanmhúrtha, tógadh tithe nua, agus idir na
blianta 1867 agus 1871 clúdaíodh abhainn na Seine toisc í a bheith chomh
díobhálach sin. D'fhág sin slí mhór ar fáil chun foirgnimh agus búlbhaird a
thógáil.

Is minic a tháinig daoine le chéile sa 20ú haois sa Bhruiséil le haghaidh
comhdhálacha agus aontaí. Orthu sin bhí Comhdháil Solvay sa bhliain 1927 agus
dhá aonach dhomhanda : Taispeántas Idirnáisiúnta na Bruiséile (1935) agus Expo
'58.

Sa Dara Cogadh Domhanda bhí Aerfhórsa na Gearmáine ag buamáil na cathrach ó 10
Bealtaine 1940 amach, ach sna blianta 1944 agus 1945 ba mhó a rinneadh scrios.

Toisc go bhfuil an Bhruiséil cois farraige bíonn aer ón Aigéan Atlantach ag
bogadh na haeráide. Tá riasca in aice na cathrach agus an bogadh céanna ar siúl
acu. Tríd is tríd, de réir na dtomhaiseanna a rinneadh le céad bliain anuas,
bíonn timpeall 200 lá báistí in aghaidh na bliana ag an bpríomhchathair.

Tá an Bhruiséil ar na trí réigiún atá sa Bheilg; tá Pobal Fraincise ann freisin
agus Pobal Pléimeanaise, agus lámh acu i gcúrsaí cultúir sa Bhuiséil. Is iad an
Fhraincis agus an Phléimeanais na teangacha oifigiúla, agus formhór na seirbhísí
poiblí ar fáil tríothu, ach Frainciseoirí is ea 85%-90% de phobal na Bruiséile.

Sa bhliain 1991 dúirt 63% de phobal réigiún na Bruiséile gur shaoránaigh
Bheilgeacha iad a rugadh sa tír. Ach tá tarraingt daoine ar an gcathair ó
dheireadh an 18ú haois – teifigh pholaitiúla, oibrithe, mic léinn – agus is
iomaí Bruiséalach a bhfuil sinsir eachtrannacha aige, gan trácht ar a bhfuil de
dhaoine ann nach fada ina saoránaigh iad. Mheall an Coimisiún Eorpach mórán,
agus tá an Bhruiséil ilteangach: Araibis, Tuircis, Spáinnis, Iodáilis,
Polainnis, Beirbis, Béarla. Ón bhFrainc agus ó Mharacó a thagann an chuid is mó
de na hinimircigh. Tá bunchanúint na cathrach – canúint de Bhrabantais
(Pléimeanais an réigiún) – á labhairt fós ag roinnt Bruiséalach, agus í breac le
focail Fraincise. Bhí an Fhraincis in ann teacht chun tosaigh de bharr an easpa
measa a bhí ar an bPléimeannais tráth. Is chnámh mhór spairne fós í ceist na
dteangacha sa Bhruiséil, cé gur tháinig maolú ar thuile na Fraincise.

Is í an Bhruiséil príomhionad riaracháin na hEorpa, agus dá bhrí sin tá an
geilleagar ag brath ar sholáthar na seirbhísí. Tá an chathair ina ceanncheathrú
ag comhlachtaí, ag institiúidí agus ag rialtais, agus an Coimisiún Eorpach go
suntasach ina measc.

Tá iomrá ar bhocairí, ar sheacláid agus ar bheoir na Bruiséile, agus tá timpeall
1,800 teach itheacháin ann, gan trácht ar bheáir den scoth, ar bhiostrónna agus
ar chaifí. Ina theannta sin, tá fáil ar bhia gasta idirnáisiúnta. Is cosúil na
caifí le beáir, agus beoir nó bia éadrom le fáil iontu; tugtar salons de thé ar
na tithe caife, agus is iomaí brasserie ann mar a bhfaighfeá a lán saghsanna
beorach agus béilí náisiúnta.

Meascán de bhia Francach agus de bhia Pléimeanach atá i gcócaireacht na Beilge,
agus tá éileamh ar na bocairí (gaufres) agus ar na diúilicíní (atá le fáil le
sceallóga mar moules frites). Ní deacair teacht ar sheacláidí de gach sórt agus
ar sceallóga.

Tá a lán ollscoileanna sa Bhruiséil: is iad an bheirt is mó an Université Libre
de Bruxelles (ollscoil Fraincise a bhfuil timpeall 20,000 mac léinn ann) agus an
Vrije Universiteit Brussel (ollscoil Phléamainise a bhfuil timpeall 10,000 mac
léinn ann).



https://ga.wikipedia.org/wiki/An_Aramais

Teanga Sheimíteach is ea í an Aramais a dtéann a stair trí mhíle bliain siar. I
rith na staire seo, bhí úsáid á baint as an Aramais mar theanga oifigiúil in
impireachtaí agus mar theanga naofa i reiligiúin éagsúla. Cé go bhfuil an chuid
is mó den tSean-Tiomna scríofa as Eabhrais, breacadh cuid mhór de leabhartha
Dainéil agus Eazrá síos sa teanga seo. Creidtear gurbh í an Aramais a bhí á
labhairt ag Íosa Críost féin ó dhúchas, nó san am sin, bhí sí tagtha in áit na
hEabhraise mar phríomhtheanga labhartha sa Phalaistín. Úsáidtear Aramais sa
Talmúd freisin.

I rith an dara haois déag r.Ch., thosaigh lucht labhartha na hAramaise ag socrú
síos go forleathan áit a bhfuil an tSiria, an Iaráic agus oirthear na Tuirce
inniu. De réir mar a bhí an teanga ag dul chun tábhachta, chuaigh sí in úsáid ar
fud chósta na Meánmhuire sa Leiveant, agus í ag éirí coitianta lastoir d'Abhainn
Tigris féin. Thug coilínigh Ghiúdacha an teanga leo go dtí an Afraic Thuaidh
agus an Eoraip, agus leis na misinéirí Críostaí, shroich an Aramais tíortha
chomh fada thoir leis an bPeirs, an India, agus an tSín féin. Ón seachtú haois i
ndiaidh bhreith Chríost ar aghaidh, chuaigh an Araibis in áit na hAramaise mar
fhrancbhéarla ar fud an Mheán-Oirthir. Mar sin féin, fanann an Aramais beo
breabhsánta i measc na nGiúdach, na Mandaech agus dreamanna áirithe de
Chríostaithe mar theanga liteartha agus sna deasghnátha, agus í á labhairt i
bpobail bheaga scoite ar fud na gcríoch ina raibh sí ina príomhtheanga fadó. Na
trioblóidí atá ag luí ar an Meán-Oirthear le dhá chéad bliain anuas, scaip siad
cainteoirí dúchais Aramaise agus daoine a shaothraíonn an teanga sa litríocht ar
fud an domhain.

Dornán de chanúintí, nó fiú de theangacha gaolmhara, is ea í an Aramais
dháiríre. Is é is cúis leis an éagsúlacht seo ná an dealú agus an deighilt a
tháinig idir na pobail Aramaise i rith na gcianta. D'fhorbair Aramais na
nGiúdach agus Aramais na gCríostaithe go difriúil, ní nach ionadh. Cuid de na
canúintí, tá siad intuigthe ag cainteoirí a chéile, ach tá leaganacha den
Aramais ann freisin atá chomh dothuigthe ag lucht labhartha na gcanúintí eile is
gur fearr dearcadh orthu mar theangacha scartha. Tá ainmneacha ar leith ar na
canúintí. Mar shampla, tugtar Siricis (Béarla: Syriac) ar Aramais Oirthearach na
bpobal Críostaí. Go bunúsach, is féidir canúintí Iartharacha agus Oirthearacha a
aithint, agus an teoirlíne ag dul ar an taobh thiar den Mheaspatáim. Tá sé
áisiúil freisin na canúintí Nua-Aramaise - is é sin, na canúintí a labhraítear
inniu - a scaradh ó na teangacha scríofa Clasaiceacha a shaothraítear mar
chaighdeán liteartha i gcónaí, agus ó na leaganacha a chuaigh as úsáid go
hiomlán, ionas nach gcuireann ach saineolaithe spéis iontu inniu.

An chéad aibítir a cuireadh i bhfeidhm ar an Aramais, b'í an aibítir Fhéiniceach
í. I rith na mblianta, d'fhorbair lucht labhartha na teanga a leagan féin den
aibítir seo, a raibh cuma chearnógach air. Ghlac na hIosraelaigh sheanársa leis
an gcóras seo agus iad ag tosú is ag scríobh a dteanga féin, mar atá, an
Eabhrais. Sin é an tuige gur leis an Eabhrais is mó a shamhlaítear an stíl
áirithe seo, agus go dtugtar "aibítir Eabhraise" uirthi, cé gur aibítir Aramaise
a bhí ann ar dtús. Sna sleachtanna den Bhíobla atá scríofa as Aramais, úsáidtear
an aibítir seo, cosúil leis an gcuid eile den tSean-Tiomna.

B'iad na pobail Chríostaí a d'fhorbair an príomhchóras scríbhneoireachta eile
don Aramais, is é sin, an aibítir Shiriceach. Stíl cineál iodálda atá ann.
Breathnaíonn sí mar a bheadh sí idir eatarthu idir an aibítir Eabhraise agus an
aibítir Arabach.

Lenár linn féin, baineadh úsáid as an aibítir Laidineach leis an gcanúint
Suroyo, ar ceann de na canúintí Nua-Aramaise í, a bhreacadh síos.

Na Críostaithe a labhraíonn Aramais, bhí siad go mór mór thíos le himeachtaí na
bliana 1915. Tugtar Sayfo - An Claíomh, is é sin, bliain an Chlaímh, ar an
mbliain sin as Siricis. Go bunúsach, b'ansin a thit an tóin as an Impireacht
Otamánach, agus ba chuid den tubaiste seo an cinedhíothú a rinneadh ar na
mionlaigh Chríostaí san Impireacht, idir Airméanaigh agus lucht labhartha
Aramaise.

Timpeall na bliana 1950, arís, tháinig Iosrael ar an bhfód, agus dá thoradh sin,
cuireadh ruaig ar na Giúdaigh as na tíortha Arabacha. Chuaigh na Giúdaigh seo,
cuid mhaith acu ina gcainteoirí Aramaise, go hIosrael. Chuaigh an imirce seo
chun dochair don Aramais Ghiúdach, áfach, nó dealraíonn sé go bhfuil cuid mhór
de chanúintí Giúdacha na hAramaise le himeacht de dhroim an tsaoil, agus an
Eabhrais níos líofa i mbéal na glúine óige ná an Aramais.



https://ga.wikipedia.org/wiki/An_%C3%9Acr%C3%A1inis

Teanga Shlavach Oirthearach is ea í an Úcráinis a labhraítear go coitianta san
Úcráin agus mar theanga mhionlaigh sna tíortha atá ag críochantaíocht leis an
Úcráin. Tá pobail mhóra Úcránacha i dtíortha an Bhéarla chomh maith, go háirithe
i gCeanada. Glactar leis go bhfuil Úcráinis ag timpeall is 40 milliún duine.
Úsáidtear an aibítir Choireallach leis an Úcráinis a scríobh, ach tá litreacha
áirithe in úsáid san Úcráinis nach bhfuil le fáil in aibítir na Rúisise - є, і,
ї, ґ.

Tá trí phríomhchanúint ann, mar atá, an ceann tuaisceartach, atá níos cosúla
leis an mBealarúisis, an ceann iardheisceartach, agus é tar éis cuid mhór focail
iasachta a fháil ón bPolainnis, agus an ceann oirdheisceartach, atá níos cosúla
leis an Rúisis ná an bheirt eile acu. Is í canúint an oirthir a bhí mar
dhúshraith leis an gcaighdeán oifigiúil i laethanta an Aontais Shóivéadaigh, ach
tá traidisiún liteartha dá cuid féin ag an gcanúint iartharach, ós rud é go
raibh iardheisceart an limistéir ina labhraítear an teanga dealaithe ón Úcráin
Shóivéadach sna blianta idirchogaidh, agus é curtha leis an bPolainn. Inniu, is
é iarthar na hÚcráine an chuid den tír is láidire ó thaobh na teanga dúchasaí
de, agus creidtear go mbeidh an caighdeán liteartha ag éirí níos cosúla leis an
gcanúint iartharach de réir mar atá an teanga ag teacht chuici féin i ndiaidh
bhlianta an tSóivéadachais.

I rith na mblianta d'imir an Pholainnis an-tionchar ar fhorbairt na hÚcráinise.
Mar sin, tá stór focal na hÚcráinise breac le hiasachtaí Polainnise nó le focail
a leanann múnlaí Polainnise: perebudova an focal Úcráinise ar "atógáil", cf.
perestroika na Rúisise agus przebudowa na Polainnise. God an focal Rúisise ar
"bliain", ach rok a deir an Polannach, agus is é rik an leagan Úcráinise (anseo
a fheictear an dóigh a ndearnadh i den tsean-o san Úcráinis). Tá an focal rok le
fáil sa Rúisis, ach is é is brí leis ansin ná "cinniúint".



https://ga.wikipedia.org/wiki/Alabama

Chruthaigh na Francaigh an chéad lonnaíocht Eorpach in Alabama i Mobile, ar
chósta Mhurascaill Mheicsiceo. Bhí Alabama theas Francach ó 1701–1763, cuid de
Florida thair Sasanach ó 1763–1780, agus cuid de Florida thiar Spáinneach ó
1780–1814. Bhí Alabama thuaidh agus láir cuid de Georgia Sasanach ó 1763-1783
agus cuid de an Críoch Mississipi Meiriceánach ina dhiaidh sin. Níor éirigh í
stát go dtí 1819 mar níl aon líne an chósta aici (bhí sín ceartaithe nuair a
ghabh Andrew Jackson Mobile Spáinneach i 1813).

Scar Alabama le an Aontas ar 11 Eanáir, 1861 agus d'éirigh í an Phoblacht
Alabama agus ar 18 Feabhra, 1861 d'éirigh í stát Cónaidhmeach. Níor troideadh a
lán cath sa stát, sholáthair sí 120,000 saighdiúirí go an Cogadh Cathartha
Meiriceánach. Tar éis an cogadh, cuireadh ar bun rialtais sealadach i 1865 agus
áth-ligeadh Alabama isteach an Aontas i Bealtaine 1868.

Is é Robert J. Bently (P) an gobharnóir faoi láithair agus is iad Jeff B.
Sessions III (P) agus Richard C. Shelby (P) na seanadóirí SA. Bhí an bunreacht
Alabama uchtaithe i 1901.

Bhí an stát aitaithe le trúpaí cónascacha, i rith Ré na hAtógála tar éis an
Cogadh Cathartha. I 1877 chríochnaigh an Ré na hAtógála leis an aitheantas
Rutherford B. Hayes mar an t-uachtarán tofa. Gabh daoine bána údarás agus rith
siad dlíthe, daoine gorma a leithscar agus baineann ceart vótála. D'eirigh an
stat cuid de Solid South, córas páirtí amhain ina bhfuil d'eirigh an Páirtí
Daonlathach an aonpáirtí i gach stát theas. Le beagnach 100 bliaina bhí
toghcháin stát agus áitiúla réitithe ag an réamhthoghchán Páirtí Daonlathach, de
gnáth níor rith aon duine dúshláin as an Páirtí Poblachtach.

Ó 1876 ag dtí 1956, thug Alabama riamh tacaíocht go dtí an Páirtí Daonlathach,
le lamhálacha a ard le 73 pointí céatadán. I 1960 thug Alabama bunús a vótaí go
dtí iarrthóir Harry Byrd a raibh i bhfabhar deighilte. I 1960 thosaigh an Páirtí
Poblachtach náisiúnta a straitéis theas, a thacaíocht plean a beith i bhfabhar
deighilte agus a cuir i gcoinne cearta sibhialta Afracaigh Meiriceánaigh a
bhuaigh vótaí sa thuasceart. B'e Barry Goldwater an céad iarrthóir as an Páirtí
Poblachtach go tacaíocht as Alabama a fháil. I 1967, thacaigh Alabama George
Wallace, iarrthóir Páirtí Meiriceánach Neamhspleáchas agus duine dúchasach.

B'é Jimmy Carter an iarrthóir Daonlathach deireanach a buaigh vótaí Alabama i
toghchán uachtaráin i 1976. Inniu, d'éirigh an Páirtí Poblachtach ag éirí níos
cumhacht i pholaitíocht Alabama coimeádach. Áfach, i pholaitíocht áitiúil,
smachtaigh na Daonlathaithe a lán oifigí, lena n-áirítear tromlacha sa dá
Reachtais agus tá níos daonlathaí cláraithe na poblachtánaigh clárithe sa stát.
I 2004 bhuaigh George W. Bush naoi vótaí Alabama le 62.5% de an vótaí.



https://ga.wikipedia.org/wiki/Aig%C3%A9ad_d%C3%AD-ocsairibean%C3%BAicl%C3%A9asach

Is é an t-aigéad dí-ocsairibeanúicléasach (ADN nó DNA an móilín ina bhfuil cód
géiniteach na n-orgánach le fáil. Orthu siúd tá ainmhithe, plandaí, prótaistigh,
aircéaigh agus baictéir.

Tá ADN le fáil i ngach cill san orgánach agus deir le cealla cén próitéiní is
cóir dóibh a dhéanamh. einsímí is ea an chuid is mó de na próitéiní seo. Sin é
an fáth a dtugann páistí feinitíopaí (tréithe) leo óna dtuismitheoirí, ar nós
dhath an chraicinn, na gruaige agus na súl. Tá cuid de ADN gach tuismitheora le
fáil i ngach duine.

Tá seichimh ADN “neamhchódúcháin” le fáil in ADN orgánaigh. Ní chódaíonn siad do
sheichimh phróitéiní. Trascríobhtar cuid den ADN neamhchódúcháin i móilíní ARN
neamhchódúcháin, ar nós ARN traschuir, ARN ribeashómach agus ARN rialúcháin. Tá
seichimh ann nach dtrascríobhtar ar chor ar bith agus nach fios cén fheidhm atá
acu. Tá difríocht mhór idir an méid ADN neamhchódúcháin i spéicis dhifriúla. Mar
shampla, ADN neamhchódúcháin is ea breis is 98% den ghéanóm daonna agus níl ach
timpeall 2% de ghnáthghéanóm baictéarach déanta d’ADN neamhchódúcháin.

Baineann víorais feidhm as ADN nó as ARN chun orgánaigh a ghalrú. I núicléas na
cille is mó a dhéanann víorais ADN a mhacasamhlú, ach is gnách le víorais ARN é
a dhéanamh sa chíteaplasma.

Ceanglaítear an tADN ar chrómasóim le próitéiní darb ainm hiostóin chun
crómaitin a dhéanamh. Tá baint ag an gcomhcheangal seo le heipigéineolaíocht
agus rialáil géinte. Dúisítear agus múchtar géinte agus an chill ag fás nó ag
oibriú, agus is é an rialú seo is bun leis an gcuid is mó d’oibriú na gceall.

Tugtar macasamhlú ADN ar chóipeáil ADN. Bristear na naisc hidrigine a
cheanglaíonn bunanna péireáilte agus déantar dhá leath den mhóilín: scartar cosa
an dréimire. Fágann sé seo dhá dhual ar leith. Déantar dhuail nua trí na bunanna
a “phósadh” arís (A le T agus G le C).

Ar dtús, scoilteann einsím darb ainm heileacáis ADN an tADN ina dhá leath trí na
naisc hidrigine a bhriseadh. Ansin déanann móilín a dtugtar polaiméaráis ADN air
dual nua arb ionann é is duail an ADN scoilte. Déantar gach móilín ADN, mar sin,
de sheanmhóilín bunaidh agus de bhunanna nua.

Nuair a dhéantar cóip den ADN déantar dearmaid uaireanta. Tugtar sócháin orthu,
agus tá trí mhórchineál ann:

Tugtar géin ar an rannán de ADN a bhfuil treoir ann chun próitéin a dhéanamh. Tá
seicheamh peiptíde amháin ar a laghad ag gach géin. Déanann próitéiní struchtúir
agus einsímí, agus is iad na heinsímí a dhéanann an chuid is mó den obair sna
cealla. Tá próitéiní déanta de pheiptídí níos lú, agus déantar peiptídí
d’aimínaigéid. Ní mór na haimínaigéid chearta a cheangal san ord ceart chun go
ndéanfadh próitéin obair áirithe.

Innill bheaga sa chill darb ainm ribeasóim a dhéanann próitéiní. Tá ribeasóin le
fáil i gcorp na cille ach níl ADN le fáil ach i núicléas na cille. Cuid den ADN
an cód géiniteach ach fanann an tADN go buan sa núicléas, agus dá bhrí sin
déanann an chill cóip den seicheamh ADN in ARN. Tá sé siúd níos lú agus tig leis
imeacht trí phoill i scannán an núicléis agus isteach sa chill.

Déanann próitéiní ar nós polaiméaráis ARN na géinte atá códaithe a thrascríobh
ar an teachtaire-ARN (mRNA/tARN). Ansin úsáidtear tARN aibí mar theimpléad chun
go sintéiseodh an ribeasóm próitéin. Léann ribeasóim códón (trí phéire bunanna)
a deir leis cén t-aimínaigéad a chur leis an bpróitéin. Scanálann an ribeasóm an
tARN chun an phróitéin a dhéanamh. Déanann ARN eile darb ainm ARN tarchuir an
t-aimínaigéad ceart a mheaitseáil le gach códón.

An dóchtúir Eilbhéiseach Friedrich Miescher ba thúisce a bhain ADN as cealla.
Rinne sé é i 1869 agus é ag iniúchadh baictéirí sa bhrachadh i mbindealláin
mháinliacha. Fuarthas an móilín i núicléas na gceall agus thug sé “nuiclein”
air.

I 1928 fuair Frederick Griffith amach gurbh fhéidir tréithe den chineál “séimh”
de Pneumococcus a aistriú go dtí an cineál “garbh” den bhaictéir céanna trí
bhaictéirí “séimhe” maraithe a mheascadh leis an gcineál “garbh”. Chuir sé seo
in iúl go soiléir den chéad uair go raibh eolas géiniteach in ADN. Deimhníodh an
bhaint a bhí ag ADN le hoidhreachtúlacht i 1952, nuair a thaispeáin Alfred
Hershey agus Martha Chase gurb é an tADN comhábhar géiniteach an
bhaictéarafagaigh T2.

Sna 1950í fuair Erwin Chargaff amach gurb ionann an méid tímín (T) i móilín ADN
is an méid adaimín (A) atá ann, tríd is tríd. Fuair sé amach gurb é an scéal
céanna ag guainín (G) agus ag cíotóisín (C) é. Tá an nochtadh seo achoimrithe i
“rialacha Chargaff”.

I 1953 mhol James D. Watson agus Francis Crick an chéad samhail de struchtúr
dé-héilicse an ADN a nglactar léi anois mar an leagan ceart, san iris Nature.
Bhí a samhail bunaithe ar íomhá díraonacháin X-gha ("Photo 51") a thóg Rosalind
Franklin agus Raymond Gosling i Mí na Bealtaine 1952.

Foilsíodh fianaise thrialach a threisigh le samhail Watson agus Crick i sraith
cúig alt san eagrán céanna de Nature. Astu seo ba é alt Franklin agus Gosling an
chéad pháipéar a foilsíodh faoina gcuid sonraí díraonacháin X-gha agus faoina
modh anailíse agus é ag treisiú, morán, le samhail Watson agus Crick. Bhí alt
eile le Maurice Wilkins agus beirt dá chomhghuaillithe faoi struchtúr an ADN,
agus threisigh a n-anailís agus patrúin B-DNA in vivo freisin le samhail
dé-héilicse Crickagus Watson. I 1962, tar éis bhás Franklin, fuair Watson, Crick
agus Wilkins le chéile an Duais Nobel na Fiseolaíochta nó an Leighis. Ar dhaoine
beo amháin a bhronntaí an duais ag an am. Tá díospóireacht ann fós faoi na
daoine ar chóir an fhionnachtain a chur ina leith.

I 1958 thaispeáin triail Meselson–Stahl conas a chóipeáiltear ADN. Thaispeáin
Crick agus a chomhghuaillithe go raibh an cód géiniteach bunaithe ar “chódóin,”
tríríní bunanna gan forluí As seo a fáisceadh an bhitheolaíocht mhóilíneach.



https://ga.wikipedia.org/wiki/Adam_Sandler

Is aisteóir, fuirseoir, agus táirgeoir Meiriceánach é Adam Richard Sandler.
Rugadh sé sa bhliain 1966, ar an 9ú Meán Fomhair, i mBrooklyn, Nua-Eabhrac.
Tháinig sé go cáil ina bhall de foireann Saturday Night Live. Tá sé cáiliúil mar
an réalt na scánnáin a thuill níos mó ná $2 billiúin ag an oifig ticéad, ina
measc na scannáin grinn: Billy Madison (1995), Happy Gilmore (1996), The
Waterboy (1998), Big Daddy (1999), agus Mr. Deeds (2002). Comh maith le scannáin
grinn, ghlac sé pháirt i scannáin drámaíochta, mar shampla na léiriú:
Punch-Drunk Love (2002), Reign Over Me (2007), agus Funny People (2009). I 1999,
bhunaigh Sandler Happy Madison Productions, comhlacht léiriú na teilifíse agus
na scannáin a léirigh a lán scannáin agus an sraith teilifíse Rules of
Engagement (2007). Meastar go bhfuil sé fiú níos mo ná $300 milliún.

Rugadh Adam Sandler i mBrooklyn, Nua-Eabhrac. Is mac de Stanley agus Judy
Sandler é. D'oibrigh a athair mar innealtóir leictreach, agus a mháthair mar
mhúinteor i naíolann. Is as teaghlach Giúdach é. Nuair a bhí Adam cúig bliana
d'aois, bhog a chlann go Manchester, New Hampshire, agus d'fhreastáil sé ar
Manchester Central High School ansin. Ba fhuirseoir íontach é, agus bhláthaigh a
shuim i gcoiméide agus é ag freastal ar New York University. D'fhág Sandler an
Tisch School of the Arts, cuid de NYU, i 1988.

Ar an 22ú Meitheamh, 2003, phós sé Jacqueline Samantha Titone. Tá dhá iníon ag
an cúpla- Sadie Madison Sandler, (rugadh i 2006), agus Sunny Madeline Sandler
(rugadh i 2008). Tá siad ina gcónaí i Los Angeles, An Chalafóirn.



https://ga.wikipedia.org/wiki/Aachen

Cathair i dTuaisceart na Réine agus an Viostfáil, an Ghearmáin is ea Aachen
(Fraincis Aix-la-Chapelle, Ollainnis Aken, Laidin Aquisgranum, Ripuaris Oche).
Tá an chathair suite ar an dteorann leis an Ísiltír agus an mBeilg, 65km taobh
thiar de Cologne. Tá 257,089 duine ina gcónaí sa cathair (2005).

Tá institiúid teicneolaíochta, RWTH Aachen, suite sa chathair, agus tar éis
tamaill, fásadh tionscail ríomhaire agus bógearraí timpeall uirthi.

Cheap na Rómhánaigh an t-ainm Aquis-Granum ar na fuaráin sulfar the in Aachen.
Chaith Charlemagne Nollaig in Aachen i 768, agus 20 bliain ina dhiaidh sín, thóg
sé séipéal ann agus níos déanaí rinne Ardeaglais Aachen de. Chaith Charlemagne
bunús geimhreadh ann idir 800 agus a bhás i 814. Adhlacadh é san ardeaglais.

I 936, corónaíodh impire é Otto I san ardeaglais. Corónaíodh Rí na Gearmáine iad
na Impirí Naofa Rómhánach in Aachen as sin amach go dtí 1531 nuair a corónaíodh
é Ferdinand I ann.

I rith na Meánaoiseanna, B'é Aachen ceann de na cathracha is mó san impireacht.
D'fhan Aachen ina shaorchathair laistigh den Impireacht Naofa Rómhánach.



https://ga.wikipedia.org/wiki/Vlaid%C3%ADm%C3%ADr_Lein%C3%ADn

Ceannaire agus réabhlóidí Cumannach as an Rúis ab ea Vlaidímír Ílídts Leinín
(Rúisis: Влади́мир Ильи́ч Ле́нин), nó Leinín de gnáth (22 Aibreán, 1870 – 21
Eanáir, 1924). Ceannaire an pháirtí Bhoilséivigh ab ea é, agus an chéad
cheannaire ar Aontas na Sóivéadach tar éis Réabhlóid Dheireadh Fómhair sa
bhliain 1917.

Saolaíodh Vlaidímír Ílídts Úliánov in Simbirsk, cathair cois abhainn Volga.
D'athraigh sé a shloinne ó Úliánov (Rúisis: Улья́нов) go Leinín níos déanaí, ach
níl aon eolas ann maidir leis an bhfáth ar roghnaigh sé an t-ainm Leinín. Is
tuairim amháin é gur thóg sé an t-ainm ón abhainn Lena, ach níor fhág Leinín aon
eolas cinnte faoi seo.

Mac le hIlya Nikolaevich Ulyanov (1831 - 1886) ab ea é, oibrí státseirbhíse a
bhí i bhfabhar le daonlathas agus oideachas saor. Bhí máthair liobrálach ag
Leinín, Maria Alexandrovna Blank (1835 - 1916). Bhí dúchas measctha aige;
Gearmánach, Cailmíc agus Giúdach. Ba bhall den Eaglais Ceartchreideamh Rúiseach
é.

Mac léinn cliste ab ea Leinín, agus bhí suim aige i Laidin agus Gréigis. Bhí dhá
thubaiste i saol Leinín mar bhuachaill óg, agus bhí tionchar mór acu air. Ar
dtús, fuair a athair bás sa bhliain 1886. An bhliain ina dhiaidh, crochadh a
dheartháir Alexander Ulyanov mar ghlac sé páirt i scéim chun Sár Alastar III a
mharú. D'athraigh na h-eachtraí seo saol Leinín go deo, agus as seo amach bhí
dearcadh réabhlóideach aige. Thosaigh sé ag déanamh staidéar ar obair Karl Marx
agus Nikolai Chernyshevsky, agus ag iarraidh scéim Marxachas a chur le chéile
chun réabhlóid rathúil a fháil. Sa bhliain 1887, d'fhág sé an mheánscoil agus
chuaigh sé isteach in Ollscoil na Cazáine. Thosaigh sé ag glacadh páirt in
agóide mic léinne, agus mar thoradh cuireadh amach as an ollscoil é i mí Nollaig
1887. Seoladh amach é ar dheoraíocht, ach tháinig Leinín ar ais go Kazan i 1888,
agus thosaigh sé ag buaileadh leis na ngrúpaí Marxacha. Sa bhliain 1889, bhog
Léinin chun chónaigh i Samara, agus i 1890 d'aistrigh sé Forógra an Páirtí
Cumannach go Rúisis. Cé go raibh sé amach as Ollscoil Kazan, lean Leinín ar
aghaidh ag staidéar dlí ina aonar. Fuair sé na grádaí is fearr sa rang, agus
bronnadh céim agus ceadúnas dlí air ón Ollscoil Chathair Pheadair i 1891.

Thosaigh Leinín ag obair ina chabhróir do dhlíodóir i Samara, agus ansin chuaigh
sé go dtí Cathair Pheadair i 1893. Léigh sé Marx do dhaoine anseo, agus
shocraigh sé cruinnithe leis na h-oibrithe. Thosaigh sé ag úsáid an t-ainm
Leinín ag an am seo, agus ba cheannaire é ar na Daonlathaí Sóisialta Chathair
Pheadair. D'fhoilsigh Leinín a chéad obair, agus chuaigh sé ar a chéad turas
thar lear i 1895 nuair a chuaigh sé go dtí an Eilvéis. Bhuail sé le Georgi
Plekhanov, agus a ghrúpa "Emancipation of Labour". Chuaigh sé go dtí Beirlín
agus Páras chomh maith. Nuair a fhill Leinín abhaile go Cathair Pheadair,
bhunaigh sé Conradh Gleic don Saoirse an Lucht Oibre. Sheol sé amach páipéir
réabhlóideacha, agus cuireadh é i bpríosún ar 7 Nollaig, 1895. Seoladh é go dtí
Shushenskoye na Sibéire ar feadh trí bliana.

Níor stad Leinín den obair sa tSibéir. D'fhoilsigh sé litríocht réabhlóideach sa
bhliain 1897, agus a obair mhór Forbairt Caipitleachais san Rúis, i mí Aibreán
1899. Sa bhliain 1898, bhuail Leinín le Nadezhda Konstantinovna Krupskaya, agus
pósadh iad i mí Iúil. I 1900, bhí a phianbhreith críochnaithe aige agus thaistil
sé ar fud na Rúise agus na hEorpa, mar shampla Zurich, An Ghinéiv, München,
Prág, Vín agus Londain. San Ghearmáin, bhunaigh sé an nuachtán Iskra ("spréach")
le cabhair ó Phlekhanov i Munich. Páipéar réabhlóideach ab ea é, chun a
theachtaireacht a scar amach. Bhí Leinín i bhfabhar le daonlathas sóisialta, in
áit daonlathas polaitiúil, mar i daonlathas polaitiúil bíonn an chumhacht ag na
daoine meánaicmeach, na daoine a cloígheann na h-oibrithe. D'fhoilsigh Leinín na
smaointe seo i 1902 sa Cad Atá Le Déanamh.

Ag an am céanna, thosaigh Leinín ag eagrú na mBoilséiveach i bPáirtí Daonlathach
Sóisialta na nOibrithe. Ciallaíonn Boilséiveach "móramh", agus Meinséiveach
"mionlach". Rugadh na téarmaí nua ag an Dara Comhdháil Páirtí i 1903, nuair a
rinneadh vótáil ar treo an pháirtí as seo amach. Go bunúsach, thacaigh na
Boilséivigh an lámh láidir a úsáid agus bhí na Meinséivaigh i gcoinne. Bhuaigh
Leinín agus na Boilséivigh, ach chaill sé roinnt tacaíocht agus d´fhág sé Iskra
ar 1 Samhain. Chuir sé bun ar nuachtán nua ina áit, Vperyod! (Ar aghaidh!) sa
Ghinéiv i 1905. Chuaigh Leinín go dtí an Fhionlainn i 1907, mar bhí imní air
nach raibh sé sábháilte san Rúis. Lean sé ar aghaidh ag scríobh i gcónaí,
d’fhoilsíodh Materialism and Empirio-Criticism i Moscó i 1908. Chuaigh sé go dtí
an Eilvéis arís, agus go dtí An Fhrainc. I 1912, chuaigh sé go dtí Kraków chun
obair leis an páipéar Boilséiveach Pravda (Fírinne). Bunaíodh an páirtí nua
Boilséiveach i bPrág. Cuireadh cosc ar Pravda san Rúis i gceann tamaill.

Mar gheall ar an réabhlóid san Rúis i 1905 agus 1906, d’aontaigh an Sár
parlaimint nua a bhunaigh sa tír. Ní raibh a lán cumhacht ag an bparlaimint nua,
ach bhí Leinín ábalta é a úsáid chun a smaointe a scar amach. Bhí cruinniú acu i
gKraków i 1914 chun scéim a chruthaigh, ach bhris amach an Chéad Chogadh
Domhanda agus chuir na h-Ostaraigh Leinín i bpríosún. Bhí sé ábalta dul ar ais
go dtí an Eilvéis, an t-aon tír amháin a bhí neodrach. Thosaigh sé ag scríobh
arís, agus d’iarr sé ar na Boilséivigh fanacht amach as an gcogadh, mar ba
phlota caipitlíoch é chun na margaidh a rialaigh. Mar thoradh, dhiúltaigh gach
Boilséiveach san Rúis an cogadh a thacaigh. Ghlac Leinín páirt den fhrithchogadh
comhdháil i Zimmerwald i 1915.

Thosaigh an chéad céim den réabhlóid, Réabhlóid na Feabhra i 1917, nuair a bhí
éirí amach i gCathair Pheadair. Thug Sár Nioclás II a chumhacht suas, agus
tháinig an Rialtas Sealadach isteach ina áit, le hAlexander Kerensky mar
cheannaire. Cháin Leinín an rialtas liobrálach nua i bPravda ar 16 Aibreán, agus
dúirt sé gur ba cheart réabhlóid sóisialach a eagrú. Fuair sé cabhair ó rialtas
na Gearmáine, a bhí ag troid i gcoinne an Rúis sa chogadh. Thóg siad é agus a
bhean ar ais san Rúis faoi rún. Shroich sé Cathair Pheadair ar 16 Aibreán, agus
bhí slua mór tacaithe ag fanacht leis ag an Stáisiún Traenach na Fionlainne sa
chathair. Chuaigh Leinín go díreach go dtí Cathair Pheadair agus ghlac sé páirt
san chéad éirí amach i mí Iúil. Theip ar an t-éirí amach, agus bhí ar Leinín
éalaigh go dtí an Fhionlainn arís. Ach bhí a lán tacaíocht aige fós san Rúis,
agus tháinig Leinín ar ais go dtí Cathair Pheadair i mí Deireadh Fómhair agus
thosaigh an Réabhlóid Dheireadh Fómhair. Bhuaigh na Boilséivigh, agus scriosadh
an Rialtas Sealadach ar an 7 Samhain, 1917. Bhunaigh sé rialtas na n-oibrithe ar
an 8 Samhain, agus bronnadh an teideal "Cathaoirleach Choiste Choimeasáir na
bpobail" ar Leinín.

Bhailigh Leinín na grúpaí réabhlóideacha go léir le chéile, chun an Páirtí
Cumannach a chruthú. Thosaigh sé ag eagrú eacnamaíocht na Rúise ar smaointe
Marx, agus shínigh sé an Conradh Brest-Litovsk chun deireadh a chur leis an
gcogadh. I mí Lúnasa 1918, thóg sé an t-ordú chun Sár Nioclás II agus a chlann
ar fad a chuir chun báis, mar bhí tacaíocht acu ó na Bánaigh (Meinséivigh) fós.
Ar 30 Lúnasa, rinne Fanya Kaplan ón Páirtí Réabhlóideach Sóisialach iarracht
Leinín a mharaigh, ach tháinig Leinín slán as. Mar thoradh, thosaigh Leinín An
Sceimhle Dearg, agus bailíodh gach duine a bhí ina “namhaid an stát” agus
seoladh iad go bpríosún.

Bhí na Bánaigh fós i gcoinne Leinín, agus bhí a lán tacaíocht acu. Bhí air
Leinín an t-Arm Dearg a eagrú, agus briseadh amach an cogadh cathartha i 1917.
Bhí tionchar dona ag an chogadh ar an eacnamaíocht agus bhí gorta i gceann
tamall. Mar thoradh, bhunaigh Léinin an Scéim Eacnamaíochta Nua, scéim a bhí
beagnach caipitlíoch. I mí Bealtaine 1922, bhí stróc ag Leinín, agus d’fhágadh
roinnt beagnach pairilis air.

Ag an am céanna, bhí cumhacht Ióisiaf Stailín ag fás freisin. Thacaigh Stailín
Leinín ar dtús, agus bhí Leinín sásta le obair Stailín i rith an chogaidh
chathartha. Ach i gceann tamaill, chonaic Leinín gurb duine contúirteach é
Stailín, agus rinne sé iarracht é a chur as an rialtas.

Lean Leinín ar aghaidh ag obair agus ag scríobh do dtí an deireadh. Bhí stróc
aige arís i mí Nollaig 1922, agus bhí air éirí as pholaitíocht. I mí Márta 1923,
bhí stróc eile aige, bhí air fanacht sa leaba agus ní raibh sé ábalta caint.
Fuair sé bás ar 21 Eanáir, 1924.



https://ga.wikipedia.org/wiki/Vilnias

Is í Vilnias (Wilno as Polainnis) príomhchathair na Liotuáine, agus an chathair
is mó sa tír le daonra de 553,904 duine (Nollaig 2005). Tá Vilnias suite in
oirdheisceart na Liotuáine (54°41′ Thuaidh 25°17′ Thoir) ag cumar aibhneacha
Vilnia agus Neris. Nuair a bhí an Liotuáin níos mó ba í seo lár tíreolaíoch na
tíre.

Ní fios go díreach cathain ar bunaíodh í ach déantair taigairt di i litreacha an
Ard-Diúca Gediminas sa bhliain 1323. Bhain Vilnias buaic a cumhachta amach le
linn do Sigismund August a bheith i réim nuair a bhog sé a chuairt ann sa
bhliain 1544. Bhí na Rúisigh i gceannas ar feadh i bhfad agus ba bheag
Liotuánach a chónaigh sa chathair go dtí an 20ú haois.

Ghabh an Pholainn seilbh ar Vilnias tar éis an Chéad Chogadh Domhanda go dtí gur
ghlac an Aontacht Shóivéideach seilbh uirthi arís i 1939. Rinne an Ghearmáin
ionradh ar an Liotuáin i mí Mheithimh 1941 agus cuireadh dhá ghetto ar bun chun
na Giúdaigh a dhíothú. Trí bliana ina dhiaidh sin ghabh an Arm Dearg an chathair
arís agus bhí an Liotuáin i seilbh na Rúise go dtí gur fhógair Ard-Chomhairle
Phoblacht Shóisialach na Liotuáine a neamhspleáchas ar an 11 Márta 1990.

Rinne na Sóivéidigh iarracht an éirí amach a chur faoi chois ach ghéill siad
aitheantas don Liotuáin faoi dheireadh i mí Lúnasa na bliana 1991. Tá
an-fhorbairt déanta ar Vilnias ó shin agus is cathair nua-aimseartha Eorpach
anois í agus athnuachan déanta ar a lár stairiúil.



https://ga.wikipedia.org/wiki/Uathachas

B'é Leo Kanner, a rugadh san Ostair i 1894, a thug an chéad chur síos ar
airíonna an uathachais. D'fhoilsigh sé páipéar tábhachtach, Autistic
Disturbances of Affective Contact, i 1943, agus b'é seo bunús ar staidéar
eolaíoch faoin t-uathachas, in éineacht le hobair Asperger.

D'úsáid Lorna Wing an téarma "siondróm Asperger" don chéad uair i 1981. Ba
phéidiatraí ón Ostair Hans Asperger a rinne an chéad chur síos ar an siondróm
ina thráchtas dochtúireachta i 1944. Die Autistischen Psychopathen a thug sé
air. I rith na 1940í, rinne Asperger staidéar ar ghrúpa buachaillí a bhí
difriúil ó thaobh iompar pearsanta de, i gcomparáid le leanaí eile. Bhí
fadhbanna teagmhála is sóisialta acu a bhí cosúil le leanaí le huathachas ach ní
raibh na fadhbanna urlabhra is teanga a baineadh le huathachas acu.

Le déanaí tá imní ag borradh in Éirinn faoin vacsaín MMR (Bruitíneach, Leicneach
agus Bruitíneach Dhearg) tar éis staidéar ón Dr. Andrew Wakefield sa Ríocht
Aontaithe faoin gceangal idir an t-uathachas agus an MMR. Níl aon bhaint
chruthaithe idir an t-uathachas agus an vacsaín go dtí seo.



https://ga.wikipedia.org/wiki/The_Star-Spangled_Banner

Is é The Star-Spangled Banner (Gaeilge: An Bhratach Ghealréaltach) amhrán
náisiúnta na Stát Aontaithe. Ba é an file amaitéarach Francis Scott Key a chum
an téacs sa bhliain 1814. Dhá bhliain roimhe sin, bhí na Stáit Aontaithe agus
Sasana ag cur cogaidh ar a chéile, agus le linn an chogaidh seo, chonaic Key an
cath a cuireadh faoi Baltimore i Maryland le linn an chogaidh seo. Chuaigh na
longa cogaidh Sasanacha i dtír i mBá Chesapeake, ach d'éirigh leis na
saighdiúirí a bhí ar garastún i bhFort McHenry, dúnfort in aice le Baltimore,
stop a chur le hionsaí na Sasanach. Ní raibh i gceist leis an amhrán ar dtús ach
dán a chum Key leis an eachtra seo a chur i míotar, agus is é an teideal a chuir
sé air ná The Defense of Fort McHenry.

Maidir leis an bhfonn, ní raibh ann ach amhrán ólacháin ó Shasana ar dtús, To
Anacreon in Heaven, agus ba é an ceolchumadóir Sasanach John Stafford Smith a
chum é. Bhí na Meiriceánaigh an-doirte don fhonn, agus is iomaí cineál líricí a
chuir siad leis.

Níor glacadh go hoifigiúil leis an mBratach Ghealréaltach mar amhrán náisiúnta
ach sa bhliain 1933, nuair a bhí Herbert Hoover ina Uachtarán ar na Stáit
Aontaithe. Bhí stádas oifigiúil ag an amhrán i gCabhlach na Stát Aontaithe ón
mbliain 1889, agus bhítí á sheinm mar fháilte roimh an Uachtarán go hoifigiúil
ón mbliain 1916.

Roimh an mBratach Ghealréaltach, bhí úsáid á baint as amhráin thírghráúla eile,
go háirithe as Hail, Columbia, a cumadh an chéad uair mar fhonn máirseála don
Uachtarán George Washington.

Is féidir an Bhratach Ghealréaltach a chanadh as Gaeilge. Ba é an tAthair Eoghan
Ó Gramhnaigh a chum an leagan Gaeilge thíos[1].

Bhí an t-aistriúchán seo á scaoileadh timpeall ar an liosta ríomhphoist GAELIC-L
thiar sna 1990idí. An tAthair Eoghan Ó Gramhnaigh a d'aistrigh ón mBéarla.



https://ga.wikipedia.org/wiki/The_Beatles

Banna phopcheoil clúiteach ó Learpholl, Sasana ab ea iad The Beatles. Tá siad i
measc na ngrúpaí is mó agus is rathúla i stair an rac-cheoil.

Tá níos mó ceirníní díolta ag The Beatles ná aon bhanna eile riamh i Stáit
Aontaithe Mheiriceá, dar leis an Recording Industry Association of America. Sa
Ríocht Aontaithe, scaoil siad níos mó ná 40 singil, albaim agus EP a chuaigh go
dtí barr na gcairteacha. Bhí an rath céanna acu i dtíortha eile, agus measann an
comhlacht ceoil EMI go raibh níos mó ná aon bhilliún cheirnín díolta acu
timpeall na cruinne ag an bhliain 1985. Sa bhliain 2004, roghnaigh an iris
Rolling Stone iad ag uimhir a haon ar an liosta den 100 Ealaíontóir Ceoil is
Fearr Riamh. De réir na hirise chéanna, bhí baint lárnach ag ceol an bhanna le
cultúr na 1960idí, agus tá an tionchar a bhí acu ar an gcultúr pop, le feiceáil
fós sa lá atá inniu ann.

I mí Márta na bliana 1957 agus é ag freastal ar Scoil Ghramadaí Quarry Bank i
Learpholl, bhunaigh John Lennon banna "skiffle" darbh ainm The Quarrymen. Bhuail
Lennon agus na Quarrymen le giotáraí Paul McCartney ag an Woolton Garden Fête ag
Eaglais Naomh Pheadair ar an 6 Iúil 1957, agus ghlac sé áit sa bhanna cúpla lá
níos déanaí. Ar an 6 Feabhra 1958, tugadh cuireadh don ghiotáraí óg George
Harrison chun féachaint ar na Quarrymen i Halla Wilson, i nGarston. Bhí aithne
ag McCartney ar Harrison cheana féin, mar b'as Speke an beirt acu agus thaistil
siad le chéile ar an mbus céanna go dtí Institiúid Learphoill. Tháinig Harrison
isteach mar phríomhghiotáraí an bhanna tar éis cleachtaidh i mí Márta 1958. Is
cosúil go raibh Lennon beagán drogallach faoi seo ag an tús mar go raibh
Harrison beagán ró-óg, dar leis. Tháinig agus d'fhág baill éagsúla le linn na
tréimhse seo, ach i mí Eanáir 1960 d'aimsigh siad dord-ghiotáraí nua - Stuart
Sutcliffe, cara le Lennon ón scoil ealaíne. Sheinn Lennon agus McCartney giotáir
rithime, agus bhí a lán drumadóirí fós ag teacht isteach agus imeacht ón mbanna
i rith na tréimhse seo.

Bhain na Quarrymen triail as roinnt ainmneacha - "Johnny and the Moondogs",
"Long John and the Beatles", "the Silver Beetles" sular shocraigh siad ar "The
Beatles" i mí Lúnasa 1960. Tá go leor tuairimí faoi bhunú an ainm agus an litriú
aisteach a roghnaigh siad. Creidtear gurb é Lennon a chruthaigh an t-ainm, ag
súgradh leis an bhfocail "beetles", nó ciaróga (mar thagairt ar bhanna Buddy
Holly, The Crickets) agus an focal "beat", nó "buille".

I mí Bealtaine na bliana 1960, chuaigh the Silver Beetles amach ar chamchuairt
go dtí oirthuaisceart na hAlban, mar bhanna chúltaca don amhránaí Johnny Gentle.
Níor bhuail siad le Gentle ach uair amháin roimh na céad ceolchoirme, ach
dhearbhaigh McCartney níos déanaí gur sholáthraigh an turas taithí
fíor-thábhachtach don bhanna óg. Bhí na Silver Beetles gan drumadóir fós i rith
an turais. Fuair siad cabhair ó Tommy Moore an uair seo, leaid a bhí i bhfad
níos sine ná iad féin. Níor mhair Moore chomh fada sa bhanna, áfach, agus
d'fhill sé ar ais go dtí a phost ag tiomáint trucail ardaithe i monarcha. B'é
Norman Chapman an chéad drumadóir eile a d'aimsigh siad ach glaodh chun a
Sheirbhís Náisiúnta a dhéanamh cúpla seachtain ina dhiaidh sin. Ba mhór an
fhadhb dóibh í a bheith fágtha gan drumadóir arís go háirithe nuair a bhí socrú
déanta ag a mbainisteoir neamhoifigiúil (Allan Williams) go seinnfeadh siad ag
cúpla seó i gclubanna ar an Reeperbahn, i Hamburg na Gearmáine.

Mar a dúirt John Lennon féin: "B'é Elvis a chuir tús liom ag ceannach ceirníní.
Cheap mé go raibh an t-ábhar luath ar fheabhas. Chuaigh ré Bill Haley thairim,
ar bhealach. Nuair a tháinig a cheirníní ar an raidió, bheadh mo mháthair ag
éisteacht leo ach ní dheachaigh siad i bhfeidhm ormsa. S'é Elvis a mhúscail suim
ionam sa rac-cheol. Nuair a chuala mé 'Heartbreak Hotel', dúirt mé liom féin
"Sin é!", agus thosaigh mé ag fás "sideburns" agus an chraic seo". Dúirt Lennon
freisin: "Ní raibh tionchar ag rud ar bith orm, sular chuala mé Elvis. Gan
Elvis, ní bheadh aon Beatles ann".

I Hamburg na Gearmáine agus a gcéad taispeántas ag druidim leo go tapa, bhí na
Beatles gan drumadóir arís. An t-aon duine eile a chuir siad glaoch ar ná Pete
Best, a tháinig isteach sa ghrúpa ar 12 Lúnasa 1960. Bhí aithne acu ar Best
cheana féin, agus é ina bhall den bhanna The Blackjacks a bhíodh ag seinm ag an
gClub Casbah. Siléar in Iar-Derby, Learpholl a bhí ann i ndáiríre, faoi
úinéireacht a mháthair Mona Best. Chasadh na Beatles san áit chéanna anois agus
arís. Sa chlár faisnéise The Compleat Beatles, dúirt Allan Williams an méid seo
faoi dhrumadóireacht Best: "níor sheinn Best ró-chliste, ach inghlactha". Ar aon
nós, fuair Best an jab agus d'fhág sé lena chomhbhaill nua ar an dturas go
Hamburg ceithre lá ina dhiaidh sin. Nuair a shroich siad an chathair, thosaigh
an banna ag casadh ag an gClub Indra, sular bhog siad ar aghaidh go dtí an
Kaiserkeller ar an 4 Deireadh Fómhair 1960. Obair dheacair a bhí ann don ghrúpa
óg, mar bhí orthu seinm ar feadh sé uair an chloig oícheanta, seacht n-oíche na
seachtaine. Ar an 21 Samhain 1960, gabhadh Harrison agus díbríodh é as an dtír
nuair a bhfuair na húdaráis amach gur inis sé bréag maidir lena aois cheart. Bhí
sé ró-óg le bheith sna clubanna ina raibh siad ag casadh. Seachtain níos déanaí,
gabhadh McCartney agus Best freisin nuair a chuir siad tine beag síos san óstán.
Cúisíodh iad, agus díbríodh an bheirt chomh maith. Lean Lennon na buachaillí
eile abhaile i lár mí na Nollag, ach d'fhan Sutcliffe siar i Hamburg lena a
chailín Gearmánach nua, an grianghrafadóir Astrid Kirchherr. Ar ais i Learpholl,
rinne na Beatles a gcéad taispeántas ag an gClub Casbah ar an 17 Nollaig, le
Chas Newby in áit Sutcliffe ar an ndord-ghiotár.

I mí Aibreán san ath-bhliain 1961, d'fhill na Beatles ar ais go Hamburg. Ar an
turas seo, thosaigh siad leis an gClub Top Ten ar dtús. Nuair a bhí siad ag
casadh anseo, bhí an banna roghnaithe ag an amhránaí Sasanach Tony Sheridan chun
a bheith mar chúl-bhanna ar cheirníní a bhí sé ag déanamh don lipéad Gearmánach
Polydor Records, léirithe ag Bert Kaempfert. Shínigh Kaempfert conradh leis an
ngrúpa ar a lipéad féin, agus chuir siad tús leis an obair ar an gcéad sheisiún
taifeadta ar an 22 Meitheamh 1961. Ar an 31 Deireadh Fómhair, sheol Polydor an
taifeadadh faoin teideal My Bonnie (Mein Herz ist Bei Dir Nur), a chuaigh
isteach sna cairteacha Gearmánacha faoin ainm "Tony Sheridan and the Beat
Brothers", ainm a thugtaí ar aon bhanna a bhí ag obair leis. Deireann an
finscéal gurbh é an ceirnín seo a bhuaigh na Beatles a gcéad cruinniú leis a
mbainisteoir Brian Epstein, agus an chéad uair a bhí an banna luaite sna meáin i
Meiriceá.

Thart ar tús na bliana 1962, luaigh an iris Cashbox "My Bonnie" mar cheádligean
"foireann rac-cheoil nua, Tony Sheridan and the Beat Brothers". Rinneadh cúpla
cóip den albam faoin lipéad Decca agus seoladh iad do dtí ceirneoirí i Meiriceá.
Bhí margadh ag American Decca le Polydor agus Deutsche Grammophon, rud atá
íorónta mar bhí conradh ceoil diúltaithe ag Decca sa Bhreatain ag an am seo.
Nuair a d'fhill an banna ar ais go Learpholl, d'fhan Sutcliffe i Hamburg le
Kirchherr arís. Timpeall an ama seo, thosaigh McCartney ag seinm an dord-ghiotár
ina áit in aon chor.

Mhair an tríú thuras i Hamburg idir 13 Aibreán agus 31 Bealtaine 1962, agus
sheinn an banna ag oscailt an Club Star. Bhí droch-nuacht ag fanacht dóibh i
Hamburg, faraor. Bhí Stuart Sutcliffe tar éis bás a fháil de bharr fuiliú
inchinne ar 10 Aibreán.

Ghlac Brian Epstein leis an bpost mar bhainisteoir an bhanna dó fhéin i mí
Eanáir 1962, agus thosaigh siad le chéile ag lorg conradh ceoil. Ag an am seo,
bhí Epstein i gceannas ar an roinn cheoil ag an North End Music Store (NEMS),
siopa a bhí mar chuid de chomhlacht troscáin a mhuintir. Fear gnó cliste a bhí
ann, agus bhain sé úsáid as an stádas a bhí aige le NEMS chun chuir in iúl gurb
déileálaí tábhachtach é. Mar thoradh, bhí Epstein ábalta bualadh leis na
comhlachtaí móra agus margadh láidir a fháil don bhanna. I díospóireacht amháin
atá cáiliúil agus páirt de fhinscéal an bhanna inniu, fuair Epstein diúltú borb
ó Dick Rowe, a bhí i gceannas ar an roinn A&R ag Decca Records i Sasana, nuair a
dúirt sé: "Tá giotár-bhannaí ar an mbealach amach, Mr. Epstein". Agus é ag
déanamh idirbheartaíochta le Decca, bhuail Epstein le oifigeach feidhmiúcháin
Ron White, ón gcomhlacht EMI. Ni léiritheoir a bhí i White é féin, ach chuir sé
Epstein i dteagmháil le léiritheoirí in EMI - Norrie Paramor, Walter Ridley,
agus Norman Newell. Níor raibh suim ag an triúir oibriú leis na Beatles, áfach.
Níor chuir White glaoch ar an gceathrú léiritheoir George Martin, toisc go raibh
sé amuigh ón oifig ar saoire ag an am.

Leis an seans dul i gcion ar Decca caillte acu, chuaigh Epstein go dtí an siopa
HMV ar Shráid Oxford i Londain chun na ceirníní a rinne an banna le Decca a
aistriú go dioscaí. Agus iad ag obair ar na dioscaí, mhol innealtóir Jim Foy do
Epstein dul i gcomhairle le Sid Coleman, a bhí i gceannas ar fhoilsíocht EMI.
D'éist Coleman leis na téipeanna, agus ansin chuir seisean Epstein i dteagmháil
le George Martin, an fear "a dhéanann ceirníní coiméide", mar a dúirt Coleman,
agus ceannaire ar an lipéad Parlophone a bhí ag EMI. Sa deireadh, bhuail Epstein
agus Martin le chéile, agus bhí suim ag Martin sa cheol a chuala sé. Shínigh
Martin conradh leis na Beatles ar feadh bliana amháin. Ag an am céanna,
socraíodh an chéad sheisiún thaifeadta a tharla ar an 6 Meitheamh 1962 ag
Stiúideonna Abbey Road i dtuaisceart Londan. Ní raibh Martin ró-dhíograiseach
leis an gceol ar dtús, áfach, ach bhain sé an-taitneamh as na daoine sa bhanna,
nuair a bhuail sé leo. Cheap Martin dó féin go raibh tréith ann, cé chomh ámh
agus callánach is a bhí sé. D'admhaigh sé níos déanaí nach raibh sé an-tógtha
leis an gceol, ach an géarchúiseacht agus an greann a bhí sa bhanna.

Tháinig Martin ar fhadhb eile, áfach, le drumadóireacht Pete Best. Dar leis,
ceoltóir lag a bhí ann, nach raibh ábalta an buille a choimeád i gceart. Phléigh
sé an t-ábhar faoi rún le Epstein, agus d'aontaigh siad drumadóir eile a
thabhairt isteach don chéad sheisiún eile. Ní raibh na Beatles eile ró-shásta le
Best ach oiread. Fuair Best a lán airde óna leantóirí, níos mó ná na baill eile
agus creidtear gur chuir sé seo go mór leis an teannas a bhí eatarthu. Chomh
maith leis sin, ní bhfuair Best tacaíocht ón mbainisteoir ach an oiread, de
bharr nár thaitin stíl gruaige na mball eile le Best. Tháinig an deacracht
dheireanach nuair a d'éirigh Best tinn, agus bhí sé as láthair ó chúpla
taispeántas. Thug Lennon, McCartney agus Harrison an jab do Epstein an bóthair a
thabhairt dó, rud a rinne sé ar an 16 Lúnasa 1962. An duine a roghnaigh siad ina
áit ná Ringo Starr (ainm baiste Richard Starkey), a bhí ina drumadóir i gceann
de na grúpaí Merseybeat is mó, Rory Storm and the Hurricanes. Rogha éasca ab ea
é, mar bhí aithne acu ar Starr cheana féin, agus sheinn siad le chéile sna
laethanta i Hamburg. Rinneadh an chéad taifeadadh leis an gceathrar - Lennon,
McCartney, Harrison, agus Starr - ar an 15 Deireadh Fómhair 1960, nuair a sheinn
siad le chéile ar shraith ceirníní ag seinm mar banna tacaíochta don amhránaí Lu
Walters. B'é Starr a bhí ina shuí taobh thiar den fhoireann drumaí ag an dara
seisiún a bhí ag na Beatles ag EMI ar an 4 Deireadh Fómhair, 1962. Chaill Starr
an tríú sheisiún ar an 11 Meán Fómhair, áfach, mar roghnaigh Martin an drumadóir
seisiúin Andy White ina áit.

Maidir leis an gconradh ceoil a bhí ag an ngrúpa, fuair gach ball pingin amháin
ó gach singil a bhí díolta acu. Roinneadh an phingin seo idir an cheathrar, nó
feoirling do gach ball. Laghdaíodh an ráta níos mó i gcás na singil a díoladh
taobh amuigh den Ríocht Aontaithe, síos do dtí leath-phingin ó gach ceann.
D'admhaigh George Martin ina dhiaidh sin gur conradh uafásach a bhí ann.

Níor tháinig aon cheol luachmhar amach ón gcéad sheisiún le Martin ar an 6
Meitheamh 1962, ach ag an seisiún i mí Meán Fómhair, thaifead na Beatles a gcéad
"hit" sa Ríocht Aontaithe, an singil Love Me Do. Shroich sé uimhir a 17 sna
cairteacha (shroich sé barr na gcairteacha i Meiriceá bliain go leith níos
déanaí i mí Bealtaine 1964). Ar an 26 Samhain 1962, thaifead siad an dara
shingil Please Please Me, a chuaigh go dtí an dara háit sna cairteacha
oifigiúla, agus an chéad áit sna cairteacha NME. Trí mhí ina dhiaidh sin,
seoladh a gcéad albam, leis an dteideal céanna Please Please Me. Rinne na
Beatles a gcéad taispeántas ar an teilifís ar an gclár People and Places, a
craoladh beo ó Mhanchain ar an 17 Deireadh Fómhair 1962. Thosaigh clú agus cáil
an bhanna ag fás go tapaidh, agus glaoitear Beatlemania ar an bhfreagairt mhór a
fhuair siad óna lucht leanúna, déagóirí den chuid is mó agus cailíní óga ach go
háirithe.

Ag am an céanna, thosaigh na fíor-chriticí ag tabhairt na Beatles faoi deara
chomh maith. Ar an 23 Nollaig 1963, d'fhoilsigh The Times aiste ón scríbhneoir
William Mann ag moladh saothar an bhanna, mar shampla - na giotáir "úr agus
dea-fhoghrasach" san amhrán Till There Was You, na "haistrithe fo-mheánacha idir
C major agus A flat major", agus an "t-éirí octacha" san amhrán I Want to Hold
Your Hand. Bhí mearbhall fiú ar an mbanna féin faoi na rudaí seo.

Cé go raibh cáil an-mhór bainte amach ag na Beatles sa Bhreatain ag tús na
bliana 1963, dhiúltaigh craobh Mheiriceánach de EMI, Capitol na singlí Please
Please Me agus From Me to You (an chéad uimhir a haon oifigiúil a bhí acu sa
Ríocht Aontaithe) a eisiúint. D'eisigh Vee-Jay Records, comhlacht beag i Chicago
na singlí mar pháirt de mhargadh a bhí acu. Thosaigh Art Roberts, DJ ag an
stáisiún raidió WLS i Chicago, ag casadh an amhráin úd Please Please Me ag
deireadh mí Feabhra 1963. B'é seo an chéad uair a chloiseadh an grúpa ar raidió
Meiriceánach. Tar éis tamaill, áfach, chaill siad ceart na gceirníní a úsáid,
nuair a tháinig sé chun solais nach raibh siad ag íoc a gcuid dleachtanna.

I mí Lúnasa sa bhliain 1963, d'eisigh Swan Records a bhí lonnaithe i
Philadelphia an singil She Loves You, ach níor seinneadh an t-amhrán ró-mhinic
ar an aer. Nuair a sheinn siad an singil ar an gclár teilifíse Dick Clark's
American Bandstand, bhris na déagóirí a bhí ann amach sna tríthí ag gáire nuair
a chonaic siad an stíl gruaige áirithe a bhí ag an Beatles. I mí na Samhna 1963,
áfach, ghnóthaigh Brian Epstein seans mór don bhanna. Chuir sé in a luí ar Ed
Sullivan na Beatles a úsáid ar thrí chlár teilifíse i mí Feabhra leis an aidhm
go mbeadh siad in ann conradh a fháil le Capitol Records. D'aontaigh Capitol an
singil I Want to Hold Your Hand a scaoileadh i mí Lúnasa. Ar an 7 Nollaig 1963,
taispeánadh físeán beag den bhanna ar an CBS Evening News (bhí CBS in ann an
scéal a thaispeáint níos luaithe ar maidin den 22 Samhain ach cuireadh é seo ar
ceal mar gheall ar dhúnmharú John F. Kennedy.) Tar éis an fhíseáin a fheiceáil,
d'iarr cailín óg ar an stáisiún raidió áitiúil i Washington, D.C. amhrán ón
mbanna a chasadh. D'éirigh leis an stáisiún greim a fháil ar chóip iompórtála
den amhrán I Want to Hold Your Hand, rud a chuir brú ar Capitol Records an
singil a scaoileadh níos luaithe ná mar a bhí ar intinn acu ar an 26 Nollaig
1963.

Thosaigh roinnt stáisiúin raidió i Nua Eabhrac (WMCA ar dtús agus ansin WINS
agus WABC) ag casadh an singil I Want to Hold Your Hand ar an lá a scaoileadh é.
Leath an Beatlemania a tosaíodh i Washington go dtí Nua Eabhrac, agus cathracha
eile tar éis tamaill. Díoladh aon mhilliún cóip den singil taobh istigh de deich
lá, agus ar 16 Eanáir 1964 d'fhógair an iris Cashbox gur shroich sé uimhir a
haon sna cairteacha. Ar an 3 Eanáir 1964, craoladh físeán den bhanna ag seinm an
amhráin She Loves You ar an Jack Paar Show.

Ar an 7 Feabhra 1964, bhailigh ceithre mhíle leantóir ag Aerfort Heathrow chun
slán a fhágáil leis na Beatles agus iad ag dul ar a gcéad turas go dtí Stáit
Aontaithe Mheiriceá. Thaistil slua mór in éineacht leo - grianghrafadóirí,
iriseoirí (Maureen Cleave ina measc), agus an léiritheoir Phil Spector, a
cheannaigh suíochán ar an eitilt céanna. Nuair a bhí siad ag tuirlingt i Nua
Eabhrac, d'fhógair an píolóta thar an raidió, "Abair leis na buachaillí go
bhfuil slua mór ag fanacht leo.". Ní fhaca Aerfort JFK (a bhí ath-ainmnithe le
déanaí) a leithéid riamh ó thaobh na sluaite de, agus measadh go raibh timpeall
is trí mhíle leantóir ann. Tar éis preasagallamh (ina bhuail siad le Murray the
K don chéad uair) cuireadh isteach i limisíní iad, agus tiomáineadh iad go dtí
Cathair Nua Eabhraic. Ar an mbóthar isteach, chuir McCartney an raidió ar siúl,
agus d'éist siad le tráchtaireacht bheo ar an aer: "Tá siad (na Beatles) díreach
tar éis an aerfort a fhágáil, agus tá siad ag teacht go Cathair Nua Eabhriac".
Nuair a bhain siad Óstán an Plaza amach, cuireadh faoi léigear iad ag na sluaite
tacaithe agus na tuairisceoirí. Bhí fiabhras 102 °F ag Harrison an lá ina
dhiaidh, agus dúradh leis fanacht sa leaba. Mar sin, ghlac Neil Aspinall a áit i
rith an chéad chleachtas teilifíse.

Craoladh an chéad taispeántas beo a rinne na Beatles i Meiriceá ar The Ed
Sullivan Show ar an 9 Feabhra 1964. An mhaidin ina dhiaidh sin, bhí píosa i
mbeagnach gach nuachtán ag rá nach raibh ann ach faisean na huaire, agus nárbh
fhéidir leo "fonn a iompair trasna an Atlantaigh". Sheinn siad ina gcéad
cheolchoirm ag an Washington Coliseum i Washington, D.C. ar an 11 Feabra 1964.

Tar éis na cáile móire a bhain na Beatles amach sa bhliain 1964, thosaigh
Vee-Jay Records agus Swan Records ag baint an-úsáid as na cairteacha a bhí acu
leis na luath-taifeadtaí a ath-eisiúint. Shroich beagnach gach ceann acu an
'deich is fearr sna cairteacha. Fuair MGM agus Atco na cearta do na hamhráin a
thaifead siad i Hamburg i rith na tréimhse le Tony Sheridan, agus d'éirigh sách
maith leis na singlí My Bonnie agus Ain't She Sweet (le John Lennon mar
phríomhamhránaí). D'eisigh VEE-Jay Introducing... The Beatles, albam a bhí
comhdhéanta go príomha den chéad albam a eisíodh sa Bhreatain le cúpla
mion-athruithe. Chomh maith leis sin, d'eisigh siad albam aisteach The Beatles
Vs The Four Seasons. Ar an albam seo, cuireadh Introducing... The Beatles agus
The Golden Hits Of The Four Seasons, albam ó ghrúpa rathúil eile a bhí faoi
chonradh ag Vee-Jay, i "gcomórtas" le chéile (bhí "scórchárta" ar an gclúdach,
fiú).

Albam fánach eile a rinneadh ag an am ná Hear The Beatles Tell All, a chlúdaigh
dhá agallamh fada le ceirneoirí as Los Angeles (an teideal a bhí ar taobh a haon
ná "Dave Hull interviews John Lennon", agus ar thaobh a dó "Jim Steck interviews
John, Paul, George, Ringo"). Ní raibh ceol ar bith ón mbanna le fáil air. Tar
éis tamaill, chuaigh na ceirníní a bhí eisithe ag Vee-Jay/Swan faoi úinéaracht
Capitol, a d'atheisigh an chuid is mó den cheol ar an albam a eisíodh i Meiriceá
amháin, The Early Beatles.

I lár na bliana 1964, d'fhág na Beatles ar a gcéad camchuairt taobh amuigh den
Eoraip nó Meiriceá, nuair a thaistil siad ar fud na hAstráile. Fágadh Ringo
Starr sa bhaile i Learpholl ag fulaingt le céislíníteas, agus tógadh Jimmy Nicol
isteach ina áit. In Adelaide, tháinig níos mó ná 300,000 duine amach don banna,
a tháinig amach chun iad a fheiceáil ag Halla Baile Adelaide. Bhuail Ringo leo
arís sa Nua-Shéalainn ar an 21 Meitheamh 1964.

I mí Meithimh 1965, bhronn Banríon Eilís II na Ríochta Aontaithe Ord Impireacht
na Breataine, nó MBE ar an gceathrar. B'é an príomhaire Harold Wilson (a bhí ina
theachta ón gceantar Huyton, i Learpholl) a mhol na hainmniúcháin. Ba mhór an
onóir é don bhanna, ach chuir an eachtra tús le conspóid mhór i measc daoine
eile ar a bronnadh an MBE orthu cheana. Bronnadh MBE don chuid is mó ar
sheanfhundúirí míleata agus ceannairí cathartha, agus mar thoradh bhí fearg ar
dhaoine coimeádacha nuair a bhfuair ceoltóirí an onóir chéanna. Thosaigh roinnt
daoine ag tabhairt na boinn ar ais chun agóide a dhéanamh - dhá cheann ar an 14
Meitheamh, sula bhfuair na Beatles a mboinn féin ar an 26 Deireadh Fómhair.

Ar an 15 Lúnasa 1965, chas the Beatles an chéad cheolchoirm i stair an
rac-cheoil a cuireadh ar siúl i staid mhór, nuair a sheinn siad ag Staid Shea i
Nua Eabhrac, os comhair lucht féachana de 55,600 duine. Seoladh an séú albam,
Rubber Soul, ag tús mí na Nollag 1965. Mhol na criticí go mór é mar chéim mhór
ar aghaidh in aibíocht agus coimpléacsacht i gceol an bhanna.

I mí Iúil 1966, agus iad ar chamchuairt sna Filipínigh, mhaslaigh na Beatles
ceannaire na tíre Imelda Marcos, de thaisme mar a tharla. Thug an t-uachtarán
cuireadh don bhanna teacht go dtí an bPálas Uachtaránacht, chun bricfeasta a
fháil ag fáiltiú oifigiúil. Dhiúltaigh Brian Epstein é go béasach, mar bhí
polasaí ag an mbanna aon cuirí chomh "h-oifigiúil" seo a dhiúltiú. Bhí sé ar
intinn acu lá saoire a thógáil ar an lá céanna, rud a bhí an-luachmhar dóibh i
rith na laethanta gnóthacha seo. Ní raibh Imelda Marcos den tuairim céanna ar
chor ar bith, áfach, agus thóg sí é mar mhasla. Bhí iontas ar na Beatles nuair a
chuala siad an ruaille buaille ar an nuacht, agus bhí gach stáisiún ag labhairt
faoin eachtra. Thosaigh an suíomh ag eírí go dona go tapaidh. Chaill an banna an
chosaint phóilíneachta a bhí acu, agus b'éigean dóibh taistil go dtí Aerfort
Manila ina n-aonair. Shroich siad an t-aerfort slán sábháilte, ach nuair a bhí
siad ann ciceadh agus buaileadh a bhainisteoir turais Mal Evans, agus fuair an
banna féin an chóir chéanna. Nuair a bhí siad ar an eitleán agus ag fanacht ar
an rúidbhealach, tógadh Epstein agus Evans amach as arís, chun labhairt leis na
h-údaráis. I ndeireadh na dála, bhí ar Epstein an t-airgead ar fad a thuill an
banna sa tír a thabhairt ar ais, sular ghéill siad dóibh dul ar ais ar an
eitleán.

Tháinig siad go leor slán as an gcrá sna Filipínigh, ach bhí ceann eile ag
fanacht leo. Chuir ráiteas a rinne Lennon i mí Márta na bliana céanna tús le
frithradadh mór ó grúpaí coimadeácha agus soisialta i Stáit Aontaithe. Le linn
preasagallamh leis an dtuairisceoir Briotanach Maureen Cleave, chuir Lennon i
láthair a thuairim go raibh an Chríostaíocht ag fáil bás agus go raibh na
Beatles "níos coitianta ná h-Íosa anois". Tar éis seo, craoladh an scéal ar an
raidió i mBirmingham, Alabama faoi daoine ag dóigh ceirníní an bhanna. Ceaptar
ar dtús gur magadh a bhí ann, ach thosaigh neart daoine a bhí ceangailte leis na
h-eaglaisí tuathúila i ndeisceart na tíre ag déanamh an rud céanna. Gan mhoill,
bhí daoine i mbailte ar fud na Stáit Aontaithe agus an Afraic Theas ag cur
ceirníní an bhanna trí thine mar agóid. Agus é ag iarraidh beagán greann a
thabhairt isteach sa dhíospóireacht, dúirt McCartney, "Bíonn orthu iad a
cheannach sular fhéidir leo iad a dhóigh." Faoi fíor-bhrú ó na meáin i Meiriceá,
ghabh Lennon a leithscéal ag preasagallamh i Chicago ar an 11 August 1966, an
oíche roimh an céad taispeántas ar a gcamchuairt deireanach.

Ce go raibh na Beatles an-tógtha le h-Elvis Presley, níor aontaigh sé le
gníomhaíochas frith-chogaíocht an bhanna, agus úsáid drugaí chomh maith. D'iarr
Presley fiú ar uachtarán Richard Nixon cosc a chur ar an gceathrar teacht
isteach sa tír. Ar an dtaobh eile, fuair siad tacaíocht ó Bob Dylan, a
dhearbhaigh gur thug na Beatles beagán bród ar ais don tír.

I mí Aibreán 1966, chuir na Beatles tús leis an obair ar an t-albam ba
uaillmhianach a rinne siad go dtí seo, Revolver. I rith na seisiúin taifeadta,
thosaigh siad ag baint triail a lán rudaí nua, mar shampla le lúbanna téip agus
samplálacha. Thaitin leis an ngrúpa i gcónaí triail a bhaint as teicneolaíocht
úr agus nua-aimseartha, cé go raibh na h-amhráin bunaithe fós ar na bhfréamhacha
céanna - rac-cheol, bailéid, rithim is na gormacha, ceol soul, ceol domhanda
agus seánraí eile.

Sheinn na Beatles a seó deireanach i bPáirc Candlestick, i gcathair San
Francisco ar an 29 Lúnasa 1966. D'iarr McCartney ar Tony Barrow an cheolchoirm a
thaifead, ach bhí an téip a úsáid sé ró-ghearr agus stop sé i lár an amhrán
deireanach. Níor mhair an seó ar fad ach timpeall tríocha cúig nóiméad.

As seo amach go dtí deireadh an bhanna, thiontaigh na Beatles a bhfuinneamh ar
fad ar an stiúideo. Bhí siad ach seacht mí amuigh ón stiúideo tar éis Revolver,
nuair a bhailigh siad ar ais i Stiúideonna Abbey Road, Londain ar an 24 Samhain
1966. Chuir siad tús leis na seisiúin a mhair ar feadh 129 lá. An toradh a
chruthaigh siad ná an t-ochtú albam, Sgt. Pepper's Lonely Hearts Club Band, a
scaoileadh ar an 1 Meitheamh 1967.

Ar an 25 Meitheamh 1967, b'é na Beatles an céad banna a chraoladh ar fud an
domhain, ós comhair lucht féachana 400 milliún duine ar an teilifís. Craoladh an
taispeántas beo mar pháirt den chéad tarchur satailíte, ar chlár leis an
dteideal Our World. Sheinn siad an t-amhrán All You Need Is Love ag Abbey Road,
Londain, agus seoladh é ar fud na cruinne.

Thosaigh an tóin ag titim amach as cúrsaí airgeadais an bhanna tar éis bás Brian
Epstein, de bharr ródháileog dhrugaí thimpisteach ar an 27 Lúnasa 1967. Bhí dhá
bhliain is tríocha bainte amach aige. Ag deireadh na bliana céanna, fuair siad a
gcéad preas diúltach sa Bhreatain nuair a craoladh an scannán Magical Mystery
Tour ar an teilifís. Ní raibh gach duine in ann é a thuiscint, agus bhí an
scannán ag breathnú go mór ar dhathanna, cé nach raibh teilifíse dhaiteacha ag
formhór na ndaoine ag an am sin. Scaoileadh fuaimrian den scannán sa Ríocht
Aontaithe mar albam dúbailte.

Chaith an grúpa seal ag tús na bliana 1968 i Rishikesh, Uttar Pradesh, san India
ag déanamh staidéar ar machnamh tarchéimniúil faoi stiúir an Maharishi Mahesh
Yoga. Ar ais ón India, thaistil Lennon agus McCartney go Nua Eabhrac chun bunú
an Apple Corps., a gcomhlacht nua a fhógairt.

I lár na bliana 1968, rinne siad obair ar an albam dúbáilte The Beatles, nó The
White Album mar atá aithne air mar gheall ar an gclúdach lom bán. I rith na
seisiúin don albam seo, bhí sé soiléir go léir go raibh fadhbanna mhóra sa
bhanna, agus shiúl Ringo Starr amach ar feadh tamaill. Cúis mí-shástacht a bhí
sa bhanna ná go raibh bean nua Lennon Yoko Ono sa stiúideo leo an t-am ar fad.

Lean an obair díreach ar aghaidh, áfach, le McCartney ag casadh na drumaí ar na
hamhráin Martha My Dear, Wild Honey Pie, Dear Prudence agus Back in the USSR.
Bhí ról lárnach ag McCartney ag an am seo. Deirtear gurbh é McCartney a scríobh
an chéad amhrán 'Miotal trom' riamh - "Helter Skelter" atá ar an White Album.

Ag an am céanna, ceapadh go raibh McCartney ag éirí beagán ró-thiarnúil, go
h-áirithe tar éis bás Epstein. Bhí na scoilteanna bheaga seo ag fás ar feadh
tamaill sa bhanna, rud a bhí sách soiléir nuair a bhí Harrison ag iarraidh a
amhráin fhéin a chur ar na halbaim.

Deacracht mór eile a bhí acu ná go raibh siad fós gan bhainisteoir, agus gan
éinne a bhí in ann na cúrsaí gnó a stiúradh. Bhí bhí McCartney i bhfabhar an jab
a thabhairt do Lee Eastman, athair leis a bhean Linda Eastman. Ní raibh Lennon,
Harrison agus Starr den tuairim céanna ar chor ar bith, ámh, b'fhearr leo Allen
Klein. Roimhe seo, rinneadh gach cinneadh d'aon guth, ach leis an gceann seo ní
raibh siad ábalta aontú a dhéanamh. Bhí Lennon, Harrison agus Starr amhrasach
faoi Eastman, mar cheap siad go mbeadh Eastman claonta i leith McCartney i
gcónaí. Roghnaigh an triúr Klein, ach sa bhliain 1971 nochtadh gur ghoid sé cúig
milliún ón bhanna agus é ina bhainisteoir. In agallamh don Anthology sna
[[1990idí], labhair McCartney faoin tréimhse seo, "Ag féachaint siar, is féidir
a thuiscint conas a mhothaigh siad go mbeadh sé (Lee Eastman) claonta i mo
leith."

Chas na Beatles don uair deireanach beo thuas ar dhíon an fhoirgnimh Apple ag
Rae Savile, Londain, ar an 30 Eanáir 1969, dhá lá roimh deireadh na seisiúin
deacracha don albam Let It Be. Scannánaíodh an chuid is mó den taispeántas, agus
cuireadh san áireamh é sa scannán Let It Be. Nuair a bhí siad ag seinm, cuireadh
scairt ar na bpóilíní áitiúla mar gheall ar ghearáin faoin challán. D'iarr na
péas orthu stop a chur leis, agus dúirt na baill níos déanaí go raibh díomá
orthu nár ghabhadh iad, mar bheadh deireadh níos tráthúil don scannán é.

Taifeadadh an t-albam deireanach, Abbey Road, i samhradh na bliana 1969. Nuair a
shroich siad deireadh an amhráin I Want You (She's So Heavy) ar an 20 Lúnasa
1969, b'é sin an uair deireanach a bhí na ceathrar Beatles sa stiúideo céanna
riamh. An t-amhrán deireanach a rinne siad ná I Me Mine, scríofa ag Harrison
agus taifeadadh ar an 3 Eanáir 1970. Rinneadh é gan Lennon, é a bhí sa
Dhanmhairg ag an am.

D'fhógair Lennon go raibh sé ag fágáil an bhanna ar an 20 Meán Fómhair 1969, ach
d'aontaigh sé faic a rá go poiblí sular raibh na cúrsaí dleathacha go leor
réitithe.

Dhá bhliain roimhe sin, nuair a fuair bainisteoir an bhanna Brian Epstein bás sa
bhliain 1967, thosaigh Lennon ag cailleadh suime sa bhanna, ach lean McCartney
ar aghaidh chomh láidir is a bhí sé riamh. Bhí seisean ar an phríomh-Beatle sa
stiúideo. Cheap McCartney gur seans a bhí in Let It Be don bhanna chun obair le
chéile mar a d'oibrigh siad fadó sular stopadar ag tabhairt ceolchoirmeacha, ach
níor éirigh go maith leo. Bhí suim caillte ag Lennon sa ghrúpa mar gheall ar a
chailín nua Yoko Ono, bhí Ringo traochta don troid ar fad a bhí sa bhanna agus
bhí croí Harrison san India. Cheap Harrison freisin go raibh McCartney ag
iarraidh é a choinneáil faoi chois sa bhanna agus tharraingíodh sé argóintí go
minic le McCartney dá mbeadh moltaí ar bith aige dó.

I mí Márta 1970, tugadh na dioscaí ón seisiún Get Back don léiritheoir
Meiriceánach Phil Spector, a bhí ag obair le Lennon ar a shingil aonair Instant
Karma!. Bhí sé ar intinn ag an mbanna, McCartney ach go h-áirithe, fuaim lom
agus beo a choimeád ar an albam. Bhí a stíl aithnidiúil fhéin ag Spector, an
"Wall of Sound" mar a dtugtar air, ach ní raibh sé oiriúnach don scéim seo. Bhí
McCartney ar buile leis an obair a rinne Spector ar an amhrán The Long and
Winding Road, agus rinne sé iarracht stop a chur le scaoileadh an singil. Theip
ar an iarraidh seo, áfach.

D'fhógair McCartney briseadh suas na Beatles go poiblí ar an 10 Aibreán 1970,
seachtain amháin sular sheol sé a chéad albam aonair, "McCartney". Ar an 8
Bealtaine 1970, scaoileadh na hamhráin ón seisiúin Get Back mar an t-albam Let
It Be, agus ina dhiaidh sin an scannán leis an ainm céanna.



https://ga.wikipedia.org/wiki/Teangacha_R%C3%B3m%C3%A1nsacha

Foghrúpa de na teangacha Ind-Eorpacha iad na teangacha Rómánsacha a tháinig chun
saoil nuair a thit na leaganacha éagsúla den Laidin as a chéile ar fud iarsmaí
Impireacht na Róimhe. Labhraíonn seacht gcéad milliún duine teangacha den
chineál seo ar fud an domhain - san Eoraip chomh maith leis na
hiar-choilíneachtaí Eorpacha sna hilchríocha eile.

Níl na teangacha Rómánsacha bunaithe ar an Laidin Chlasaiceach, an teanga a bhí
á saothrú ag leithéidí Iúil Caesar agus Marcus Tullius Cicero, ach ar an
ngnáthchaint i mbéal na saighdiúirí sna léigiúin Rómhánacha. Mar sin, is iomaí
focal Clasaiceach nár mhair ar aon nós sna teangacha Rómánsacha. Bhí córas na
ndíochlaonta an-simplithe sa Laidin Choitianta i gcomparáid le teanga ghalánta
na litríochta freisin. Níl na teangacha Rómánsacha cosúil leis an Laidin
Chlasaiceach ó thaobh ord na bhfocal de ach an oiread. Is é an t-ord focal atá
sna teangacha seo ná SVO (ainmní - briathar - cuspóir), ach is é ord focal na
Laidine Clasaicí ná SOV (ainmní - cuspóir - briathar): Marcus Tulliam amat "tá
Marcus i ngrá le Tullia", a deirtear as Laidin, ach is é an leagan Spáinnise ná
Marco ama a Tulia (nó Marco quiere a Tulia).

Is iad na teangacha Rómánsacha is tábhachtaí ná an Spáinnis, an Phortaingéilis,
an Fhraincis, an Iodáilis, an Rómáinis agus an Chatalóinis. Tá cuid mhaith
teangacha agus canúintí gaolmhara á labhairt ar fud dheisceart na hEorpa agus
iad ar beagán cainteoirí i gcomparáid leis na mórtheangacha seo, mar shampla An
Rómainis san Eilvéis agus an Laidinis atá labhartha i dtuaisceart na hIodáile.

Tá a leithéid ann agus Appendix Probi, liosta focal ón tríú haois i ndiaidh
bhreith Chríost a mholann d'fhoghlaimeoirí na Laidine scríofa focail mhíchearta
áirithe a sheachaint agus ceartfhoirmeacha a úsáid ina n-áit. Ceann de na moltaí
sa liosta is ea é "VETULUS NON VECLUS", is é sin "[scríobh] vetulus seachas
veclus". Díol suntais é go raibh an tseanaidiacht úd vetus imithe as úsáid ar
fad san am seo, de réir dealraimh.



https://ga.wikipedia.org/wiki/T%C3%A9amh_domhanda

Is é an téamh domhanda an fás atá le feiceáil i meánteocht an Domhain leis na
blianta. Ó 1970 ar aghaidh ardaíodh meánteocht an Domhain (an t-aer, an talamh,
is an fharraige) timpeall 1 °C. I 12 bhliain den 13 bhliain 1998-2009 bhí an
mheánteocht níos mó ná riamh ó tosaíodh ar dhéanamh taifead. Ciallaíonn sé seo
go bhfuil an Domhan ina iomláine ag fáil níos mó fuinneamh téite ón nGrian ná
mar atá sé ag cailliúint trí aisradaíocht amach sa spás. Is de bharr athrú san
iarmhairt cheaptha teasa ag an atmaisféar an téamh seo. Thar roinnt mílte bliain
bhí cothromaíocht idir an méid teasa a ghabh an t-atmaisféar agus an méid a
aisradaíodh gach bliain. Ach anois, mar thoradh ar bhreis dé-ocsaíd charbóin is
meatáin (gáis cheaptha teasa) a bheith á sceitheadh san atmaisféar ag daoine, tá
an tseanchothromaíocht idir ionchur is aschur teasfhuinnimh á cur as a riocht,
agus an suaitheadh ag méadú in aghaidh na bliana. Faoi 2050 beidh an mheánteocht
ardaithe 1 °C eile ar a laghad, agus tá saineolaithe ann a bhfuil eagla orthu go
mb'fhéidir go mbeidh an t-ardú chomh mór le 5-6 °C. Is baol go mbeidh torthaí
cinniúnacha ar athrú mar sin: suaithfear an aimsir is an aeráid go mór ar fud an
Domhain. Beidh aimsir thaomach ann go minic, mar shampla cuaranfaí, tuilte is
triomaigh. Beidh na milliúin daoine ruaigthe as réigiúin ísle na hÁise ag
cuaranfaí trópaiceacha. Is baol go leathnóidh na gaineamhlaigh san Afraic, an
Áise, an Astráil agus Meiriceá. Leáfar cuid mhaith de na hoighearshruthanna is
na hoighearchaidhpeanna ar fud an Domhain, ardófar leibhéal na farraige dá bharr
agus de thoradh forbartha teirmí, agus báfar cuid mhaith réigiún íseal atá
plódaithe le daoine. Is baol go n-asáiteofar daonraí ollmhóra. Meastar go mbeidh
galair thrópaiceacha atá measartha anois, ar nós na maláire, forleathan sa
Domhan. Is deacair na torthaí sóisialta is polaitiúla uile a shamhlú, ach is
féidir go mbeidh siad millteanach.



https://ga.wikipedia.org/wiki/Sulfar

Is dúil cheimiceach é an sulfar nó an ruibh, mar a thugtar air freisin. Is é
dúil uimhir a 16 agus is í an tsiombail a sheasann dó sna foirmlí ceimiceacha ná
S. Tá an sulfar ar ceann de na dúile is coitianta amuigh, agus is féidir teacht
ar an dúil aonraithe féin sa dúlra, chomh maith leis an dúrud mianraí sulfáite.
Tá sé riachtanach don bheatha, agus is comhábhar tábhachtach é ina lán comhdhúl
bithcheimiceach, ar nós an dá aimínaigéad úd cistéin agus meitiainín.

Bíonn drochbholadh as na comhdhúile sulfair, ach níl mórán bolaidh as an sulfar
féin. Solad buí é an sulfar faoi bhrú an atmaisféir agus le teocht an tseomra.
Níl sé intuaslagtha san uisce, ach is féidir é a thuaslagadh sa déshuilfíd
charbóin. Tá a lán allatróp éagsúil ag an sulfar, áfach. An cineál sulfair is
coitianta, is é sin, an sulfar buí, tá sé comhdhéanta as móilíní a bhfuil ocht
n-adamh sulfair iontu, ach tá trí allatróp difriúla ag an ochtsulfar seo féin.

Tá ceithre iseatóp cobhsaí ag an sulfar, agus is é 32S an ceann is flúirsí acu
go léir, nó seasann sé do 95 % den tsulfar nádúrtha - rud is léir ón meáchan
adamhach freisin. Níl iseatóip nádúrtha radaighníomhacha ag an sulfar.



https://ga.wikipedia.org/wiki/Shell

Is comhlacht ollnáisiúnta Angla-Ollannach é Royal Dutch Shell plc (Shell de
ghnáth), ceann de na comhlachtaí ola is mó ar domhan.

I Mí Eanáir 2005 thosaigh Shell ag tógáil scaglann gais i Ros Dumhach in
iarthuaisceart Chontae Mhaigh Eo in Éirinn. Is ceist chonspóideach an tógáil sin
sa gceantar, agus mar gheall ar imníthe shláinte, sábháilteacht agus truailliú
tá feachtas láidir náisiúnta, Shell chun Sáile, i gcoinne an scéim. Dúirt fear
gnó áitiúil gur rinne Shell iarracht breab €15,000 a thabhairt dó chun a
tacaíocht a fháil ar feadh an scéim. Mheas sé gur thóg go leor fir gnó eile
áitiúil breabanna ó Shell.

Bhí conspóid eile sa Nigéir i 1995, nuair a chuireadh feachtas ar bun in éadan
scéime i dtír na nOgoni. Maraíodh 80 duine nuair a rinne na póilíní Nigéarach
ionsaí ar léirsitheoirí sa cheantar[1], agus 2,000 eile sa foréigean tar éis
seo. Thug Shell héileacaptair agus trealamh eile do na póilíní ar feadh an
t-ionsaí. Cuireadh an rialtas 9 eile chun báis go h-oifigiúil, an scríbhneoir
cáiliúil Ken Saró Wíwa ar cheann acu, le "comhghríosú dhúnmharú".



https://ga.wikipedia.org/wiki/Se%C3%A1n_%C3%93_R%C3%ADord%C3%A1in

Duine de mhórfhilí na Gaeilge ón bhfichiú haois ab ea Seán Ó Ríordáin (3 Nollaig
1916 – 21 Feabhra 1977).

Rugadh i mBaile Bhuirne i nGaeltacht Mhúscraí é Ó Ríordáin ar 3 Nollaig 1916,
agus b'ansin a chaith sé tús a óige. Ina dhiaidh sin, chuaigh sé go cathair
Chorcaí le freastal ar scoil ansin, agus d'fhan sé ina chónaí sa chathair an
chuid ba mhó dá shaol.

Chuaigh sé le hiriseoireacht freisin, agus é ag scríobh ailt go rialta ar an
Irish Times.

Foilsíodh a chnuasach dánta Eireaball Spideoige sa bhliain 1952, agus ansin,
bhain sé clú amach dó féin mar fhile nua-aimseartha den scoth. Tháinig an dara
cnuasach leis, Brosna, i gcló sa bhliain 1964. Faoin am céanna foilsíodh an
leabhar Rí na nUile. Nua-leaganacha a bhí ann de dhánta diaga ón tsean-Ghaeilge,
agus d'oibrigh an Ríordánach amach iad in éineacht leis an an Athair Seán S. Ó
Conghaile.

Scríobh Seán Ó Coileáin an leabhar Beatha Agus Saothar ar cuntas é ar shaol agus
ar shaothar an Ríordánaigh. D'fhoilsigh Seán Ó Tuama leabhar faoin teideal Filí
faoi Sceimhle sa bhliain 1978, leabhar a bhfuil dhá aiste ann, agus ceann acu ag
trácht ar an Ríordánach.



https://ga.wikipedia.org/wiki/Satharn

Sa traidisiún giúdeach, is é an Satharn an lá deireaneach sa tseachtain. Is é an
coinbhinsiúin sin an caighdeán sna Stáit Aontaithe Mheiriceá, ach san Eoraip
nua-aimseartha, ceaptar gurb é Satharn an séú lá sa tseachtain, agus Dé
Domhnaigh an deireadh lá. Is é an coinbinsiúin Eorpach an ceann a úsaideann an
ISO 8601. Ar an dtaobh eile, in a lán tíortha Ioslamaigh, is é Dé Sathairn an
chéad lá sa tseachtain agus is lá saoire é Dé hAoine.

I seanthraidisiún giúdeach, is é Dé Sathairn an tsabóid. In a lán teangacha, níl
focla difríochta ar 'Satharn' agus 'sabóid'. Scarann oireaglasa
ceartchreidmheacha idir Dé Sathairn agus lá na sabóide. Cuireann Caitlicheachaí
chomh mionbhéim ar an scar seo gur glaonn a lán acu an t'sabóid' ar Dé Sathairn
- nós Protastúnach.

I dtíortha Críocha Lochlainne, glaonn 'Lördag' nó 'Löverdag' ar Sathairn. Is é
sin 'lá an folcadáin'. Freisin, i Maori, is é Rahoroi an ainm nua-aimseartha ar,
is é sin 'lá nígheadh'

Ina lán tíortha a bhfuil lá saoire é Dé Sathairn, is lá bogaidh é Dé Sathairn.
Tá a lán buamaí á bunadh Dé Sathairn, toisc go bhfuil sé roimh Dé Domhnaigh - lá
soise eile. Is coitianta é chun teach tabhairne, bialann agus clubaí a bheith
oscailte níos deanaí Dé Sathairn.

Is lá gnáthúil toghcáin é Dé Sathairn san Astráil agus is é an lá amháin a
bhfuil toghcáin ar súil sa Nua-Shéalainn.



https://ga.wikipedia.org/wiki/S%C3%A9arlas_M%C3%B3r

Dob é Charlemagne nó Séarlas Mór mar a tugtar air sa Ghaeilge, (Laidin: Carolus
nó Karolus Magnus) an duine b’éachtaí ar Eoraip le linn na Meánaoise. Rí na
bhFranc ab ea é (768–814) agus lena linn, d’aontaigh sé a bhformhór d’Iarthar na
hEorpa le chéile, agus leag sé síos na bunsraitheanna i gcomhair na Fraince agus
na Gearmáine de chuid na linne seo.

Ghabh sé ríchathaoir na bhFranc sa bhliain 768 agus rinneadh Rí na hIodáile de
ón bhliain 774 ar aghaidh. Ón bhliain 800 rinneadh Impire Naofa Rómhánach de,
300 bliain roimhe sin. Tugtar Impireacht na gCairlínseach ar an stát méadaithe a
bhunaigh Séarlas Mór.

Tháinig Séarlas Mór agus a dheartháir Carlomán i gcomharbacht ar a n-athair
Pépin Gearr (Fraincis: Pépin le Bref) sa bhliain 768, nuair a d’éag Pépin. Ar
dtús, thí an beirt acu ina gcomh- rialtóirí ach nuair a fuair Carlomán bás go
tobann sa bhliain 771, faoi imthosca gan mhíniú, fágadh Séarlas mar Rí na
bhFranc gan agó.

Faoi réimeas an rí choinnigh sé polasaithe a athair i leith na pápachta agus
chuaigh siad d'aontaobh. ag baint na cumhachta ó na Lombairdigh i dtuaisceart na
hIodáile, agus i gceannas ar ionradh isteach ar na Moslamaigh sa Spáinn. Chuaigh
sé i mbun feachtais freisin in aghaidh na Sacsanach san oirthear, ag déanamh
Críostaithe astu ar phionós an bháis, as a d’eascródh a imeachtaí ar nós Ár
Verden. Bhain Séarlas Mór barr a mhaitheasa amach nuair a chorónaigh an Pápa Leo
III é mar Impire na Rómhánach Lá Nollag san Bhaisleac Ársa Naomh Pheadair.



https://ga.wikipedia.org/wiki/Ryanair

Is aerlíne ísealchostais Éireannach í an Ryanair, agus í ar an aerlíne is mó den
chineál sin san Eoraip. Tá dhá chéad go leith d'eitleáin den déanamh Boeing
737-800 á n-oibriú ag an gcomhlacht, agus iad ag freastal ar bhreis is 1,100
aerchúrsa timpeall na hEorpa agus Mharacó ó cheithre aerfort is dhá scór. Is í
an Ryanair an aerlíne is mó a iompraíonn paisinéirí san Eoraip agus ar domhan,
ach ní hí an ceann is mó a shaothraíonn brabús. Tháinig borradh suntasach ar an
Ryanair ó cuireadh ar bun í, nó bhí liobrálú na heitlíochta san Eoraip ón
mbliain 1997 i leith ag faobhrú don chomhlacht. Is é Aerfort Stansted i Londain
príomh-bhunáit an Ryanair, ach tá ceanncheathrú an chomhlachta lonnaithe in
Aerfort Bhaile Átha Cliath in Éirinn.

Ba iad Christopher Ryan, Tony Ryan (óna bhfuair an comhlacht an t-ainm) agus
Liam Lonergan a bhunaigh an Ryanair thiar sa bhliain 1985. Bhí Lonergan ag dul
le gnó na turasóireachta, nó ba eisean úinéir an bhiúró taistil úd Club Travel.
Maidir le Tony Ryan, feidhmeannach de chuid an Aer Lingus a bhí ann agus é
páirteach i mbunú an chomhlachta úd Guinness Peat Aviation. Ar dtús, ní raibh
ach aon eitleán amháin ag an Ryanair, ceann Brasaíleach den déanamh Embraer
Bandeirante. Bhí sí ag eitilt idir Aerfort Gatwick i Londain agus Aerfort Phort
Láirge in Éirinn, agus an comhlacht ag iarraidh dé-oplacht (monaplacht
dhéroinnte) an Aer Lingus agus na mBritish Airways a bhriseadh sa trácht eitilte
idir an Ríocht Aontaithe agus Poblacht na hÉireann.

Sa bhliain 1986, thosaigh an Ryanair ag freastal ar aerchúrsa eile idir an dá
stát seo, mar atá, an cúrsa idir Aerfort Idirnáisiúnta Luton agus Aerfort Bhaile
Átha Cliath. Faoin am seo, bhí an eitlíocht leathliobrálaithe ag an Aontas
Eorpach: go bunúsach, bhí cead agat freastal ar aerchúrsa idir dhá bhallstát má
fuair tú faomhadh aon cheann acu. San am seo, ní raibh údaráis na hÉireann sásta
cead a thabhairt don Ryanair, ó bhí siad ag iarraidh an tAer Lingus a chosaint
ar iomaíocht, ach ón taobh eile de bhí rialtas Margaret Thatcher i gceannas ar
an Ríocht Aontaithe, agus saoirse an mhargaidh á chur chun cinn acu ar
chúiseanna idé-eolaíochta. Mar sin, cheadaigh an Ríocht Aontaithe don Ryanair
cúrsaí nua a eitilt. Nuair a bhí dhá aerchúrsa agus dhá eitleán ann, bhí an
comhlacht in ann ochtó is dhá mhíle paisinéir a iompar i rith aon bhliain
amháin. Mar sin féin, ní raibh an aerlíne in ann brabús a shaothrú, agus is é an
chuma a tháinig ar an scéal sa bhliain 1991 ná go raibh athstruchtúrú ag
teastáil.

Ba é Michael O'Leary a cuireadh i mbun na hoibre sin. Is é an cinneadh a ghlac
seisean ná go gcaithfí coincheap na haerlíne ísealchostais a chur i bhfeidhm ar
an Ryanair. "An drae giúirléidí" - no frills - an mana a bhí aige. Ní bheadh
cuid den eitleán curtha in áirithe don lucht gnó, ná béile saor in aisce ar fáil
do na paisinéirí. Thairis sin, ní bheadh ach eitleáin d'aon déanamh amháin á
n-úsáid ag an aerlíne.

Thug O'Leary cuairt ar na Southwest Airlines sna Stáit Aontaithe, is é sin, an
aerlíne ísealchostais is mó sa tír sin, agus é meáite ar an gcoincheap céanna a
chur i bhfeidhm ar an Ryanair. San am sin, ba iad na haerlínte náisiúnta a bhí
chun tosaigh i ngnó an aerthaistil san Eoraip, agus iad ag fáil fóirdheontais ó
na stáit. Bhí an Ryanair ag cloí leis an gcoincheap ísealchostais agus ag baint
úsáide as aerfoirt bheaga réigiúnacha, ó bhí na taillí tuirlingthe agus imeachta
ní b'ísle ansin ná sna haerfoirt mhóra.

Sa bhliain 1992, cheadaigh dírialú na heitlíochta san AE do na haerlínte a bhí
lonnaithe in aon tír Eorpach amháin freastal ar aerchúrsaí idir aerchúrsaí eile
go tráthrialta. Ba é sin an t-áiméar mór don Ryanair. Ar dtús d'eisigh an
comhlacht scaireanna i stocmhalartáin Bhaile Átha Cliath agus NASDAQ, agus nuair
a d'éirigh leis an iarracht seo maoiniú breise a bhaint amach don chomhlacht,
bhunaigh an aerlíne seirbhísí nua le freastal ar na haerfoirt i Stócólm, i
Sandefjord (breis is céad ciliméadar ó Oslo), i mBeauvais (in aice le Páras)
agus i Charleroi (le freastal ar an mBruiséil). Sa bhliain 1998, d'ordaigh an
aerlíne cúig cinn is dhá scór d'eitleáin mhóra den déanamh Boeing 737-800. Bhí
dhá mhórmhilliún dollar ar na heitleáin seo, ach ó bhí caipiteal nua faighte ag
an gcomhlacht, b'acmhainn dó a leithéid a cheannach.

Sa bhliain 2000, chuir an chomhlacht an chéad leathanach idirlín ar fáil. Ar
dtús, is é an port a bhí ag an Ryanair nach raibh sna háirithintí idirlín ach
cuid bheag gan tábhacht den ríomhoideasra a bhí ag stiúradh an leathanaigh.
Tháinig chun solais, áfach, go raibh córas na n-áirithintí ar líne ag cur go
maith leis an gcoincheap ísealchostais, nó nuair a bhí na paisinéirí ag ceannach
a gcuid ticéad tríd an gcóras idirlín, ní raibh gá le gníomhaireachtaí taistil a
ghearrfadh taillí dóibh féin. I ndiaidh an chéad bhliain bhí trí thicéad as gach
ceathrar á ndíol ar an ngréasán domhanda. Inniu, ní féidir suíocháin a chur in
áirithe ar eitiltí an Ryanair ach tríd an leathanach gréasáin nó trí lárionad
glaonna an chomhlachta, Ryanair direct. Is é sin, ní bhíonn na gníomhaireachtaí
taistil ag díol ticéad d'eitiltí an Ryanair ar aon nós a thuilleadh.

Thosaigh an Ryanair ag oibriú bunáit nua eitilte i Charleroi sa Bheilg sa
bhliain 2001. Is é an t-ainm a baisteadh ar an aerfort seo i mbróisiúir an
chomhlachta ná "An Bhruiséil Theas", cé go bhfuil Charleroi suite faoi
leathchéad ciliméadar den Bhruiséil. Ní ba deireanaí sa bhliain chéanna,
d'ordaigh an aerlíne 155 eitleán nua den déanamh Boeing 737-800. Glacadh leis go
bhfuair an Ryanair iad ar lacáiste nár bheag, nó i ndiaidh an ionsaí a rinne na
sceimhlitheoirí ar an Dá Thúr i Nua-Eabhrac ar an 11 Meán Fómhair 2001, ní raibh
ag éirí go maith le déantús na n-eitleán, mar ghnó. Socraíodh go seachadfaí na
heitleáin seo don Ryanair i rith na mblianta 2002-2010, agus bhí timpeall ar
chéad ceann acu seachadta sa bhliain 2005, cé gur chuir stailc na meaisíneoirí
ag an gcomhlacht úd Boeing isteach ar an obair.

Sa bhliain 2003, d'fhógair an Ryanair go raibh sí ag ceannach 100 eitleán eile
den chineál chéanna ón mBoeing. In Aibreán na bliana céanna, cheannaigh an
Ryanair an aerlíne úd Buzz, aerlíne ísealchostais a raibh an gnó ag teip uirthi,
ón KLM, an aerlíne Ollannach.

I rith na bliana 2004, thug O'Leary rabhadh go raibh cath deiridh le cur idir
aerlínte na hEorpa, agus nach dtiocfadh ach cúpla aerlíne ísealchostais slán as
an teagmháil sin - an Ryanair agus an comhlacht úd EasyJet, de réir chosúlachta.
Sa dara ráithe den bhliain sin a chaill an comhlacht airgead an chéad uair le
fada anuas, - 3.3 milliún euro. Ní raibh mórán ann, áfach, i gcomparáid leis an
mbrabús a bhí á dhéanamh ag an gcomhlacht roimhe sin, áfach.

Ar an 13 Feabhra 2006, chraol an Channel Four clár faisnéise faoin Ryanair mar
chuid den tsraith úd Dispatches. Lochtaigh an clár polasaithe traenála an
Ryanair chomh maith leis an nós imeachta slándála agus staid an tsláinteachais,
agus d'aibhsigh sé an ísle meanman i measc fhoireann oibre an Ryanair.
Dhiúltaigh an Ryanair do na líomhaintí a rinneadh ar an gclár faisnéise. Na
foilseacháin de chuid an Ryanair a bhí le feiceáil ar an gclár, go háirithe an
ceann a thaispeáin grianghraf d'aeróstach ina codladh, d'áitigh an aerlíne gur
foilseacháin bhréagacha bhrionnaithe a bhí iontu.

In Aibreán 2007 d'fhógair Michael O'Leary, príomhoifigeach feidhmiúcháin an
chomhlachta, go raibh sé meáite ar aerlíne nua cianaistir a thosú timpeall na
bliana 2009. Dúirt sé go mbeadh an aerlíne nua neamhspleách ar an Ryanair agus
go mbeadh a brandáil féin aici. Thairgfeadh sí idir aerthaisteal ísealchostais
agus seirbhísí grád gnó agus iad i bhfad níos daoire. Ar an dóigh seo bhí
O'Leary ag déanamh go bhféadfadh sé dul in iomaíocht le gnólachtaí aerthaistil
cosúil le Virgin Atlantic Airways. Bheadh eitleáin na haerlíne nua ag eitilt ó
shean-bhunáiteanna an Ryanair san Eoraip go cúig bhunáit nua san Oileán Úr. Ní
bheadh sé ag baint úsáide as na haerfoirt mhóra cosúil le hAerfort John F.
Kennedy i Nua-Eabhrac, ach as aerfoirt bheaga taobh amuigh de na cathracha móra.
De réir na bpleananna atá ann, beidh daichead nó caoga eitleán den déanamh
Airbus A350XWB nó Boeing 787 Dreamliner ag an aerlíne nua.

Is é Michael O'Leary ceannaire an chomhlachta. Sa bhliain 2009 thosaigh siad ar
teicneolaíocht a chur ar fáil do ghutháin phóca ina n-eitleáin. Tugann sé seo
cead do phaisinéirí a gcuid fóin a úsáid ar na heitleáin, ach ar chostas níos
airde.

Tá Ryanair tar éis iarracht a dhéanamh chun Aer Lingus a cheannach faoi dhó, i
2006 agus 2008, ach theip orthu an dá uair.

Tá Ryanair ar na comhlachtaí Eorpacha is mó is ábhar conspóide, agus é molta
agus cáinte araon go flúirseach.[fíoras?] Is geal le lucht a mholta
diongbháilteacht an chomhlachta ar tháillí ísle a thairiscint, chomh maith lena
bhainistíocht radacach agus a dhúil le dul i ngleic leis na comhlachtaí agus
leis na leasanna atá seanbhunaithe sa tionscail (agus é sin ar nós Southwest
Airlines Mheiriceá a bhí ar tús cadhnaíochta i bhforbairt múnla na haerlíne
beagchostais). Ach tá cáineadh searbh tuilte ag Ryanair fosta mar gheall ar a
pholasaithe i dtaobh na gceardchumann, agus tá margaíocht mí-ionraic curtha ina
leith chomh maith.



https://ga.wikipedia.org/wiki/Roy_Keane

Is iar-imreoir agus traenálaí sacair é Roy Maurice Keane (Gaeilge: Roy Muirís Ó
Catháin), a rugadh ar an 10 Lúnasa 1971 i gCorcaigh, Poblacht na hÉireann.
D'imir sé le Manchester United ón bhliain 1993 go dtí 2005 sa Premier League,
agus d'imir sé freisin le foireann náisiúnta Phoblacht na hÉireann. Chríochnaigh
sé le bliain amháin ag imirt le Ceiltigh Ghlaschú in Albain. Chaith 'The Red
Devils' £3.75m ar Roy, an méid is mó riamh ag an am. Bhí achrann idir é féin
agus a thraenálaí i Manchester United, Alex Ferguson, tar éis agallamh teilifíse
a thug Keane do stáisiún an chlub, nár cuireadh amach riamh, agus d'fhág sé an
club chun dul ag imirt le Celtic, an club a thacaigh sé mar bhuachaill óg.
D'éirigh sé as imirt ar an 12 Meitheamh 2006.

Bhí Keane ina thraenálaí ar an bhfoireann Sunderland A.F.C. idir 2006 agus 2008
agus Ipswich Town F.C. idir 2009 agus 2011. I mí na Samhna 2013, roghnaíodh mar
bhainisteoir cúnta Phoblacht na hÉireann é, faoi bhainisteoireacht Mháirtín Uí
Néill.

D'imir Roy i gCorn an Domhain 1994 agus bhí sé san fhoireann Éireannach arís i
gcomhair Chorn an Domhain 2002. Ba é Keane captaen na foirne, ach tharla achrann
cáiliúil idir é féin agus an traenálaí Mick McCarthy i Saipan, agus níor ghlac
Roy aon pháirt sa chomórtas. Tá an dráma I, Keano bunaithe ar an méid a tharla i
Saipan.

D'fhan Keane amach as an spotsolas sna míonna ina dhiaidh sin, ach thosaigh na
ráflaí ag fás arís nuair a briseadh traenálaí Ipswich Jim Magilton as a phost ar
an 22 Aibreán 2009. Cuireadh substaint leis an gcaint seo ar an 24 Aibreán nuair
a d'fhógair an club go hoifigiúil go raibh Keane ceaptha acu, ar chonradh dhá
bhliain. Briseadh as a phost é sa bhliain 2011.

Chaith Keane seal ina dhiaidh sin mar aoi agus anailísí ag cur na cluichí móra
Eorpacha agus idirnáisiúnta i láthair ar chláir spóirt UTV. Bhí sé luaite ar an
toirt mar chomharba ar Giovanni Trapattoni nuair a briseadh seisean as a phost,
ach b'ábhar ionaidh é nuair a ceapadh mar bainisteoir cúnta de chuid Martin
O'Neill é.



https://ga.wikipedia.org/wiki/Pilib_II_na_Sp%C3%A1inne

Riamh anall ó fuair Pilib II na Spáinne (1527 - 1598) bás tá lucht a mholta á
shamhlú ina eiseamláir agus a naimhde á shamhlú ina fhorlámhaí cúngaigeanta.
Chothaigh Pilib féin an mhalairt tuairime seo nuair a choisc sé go bhfoilseofaí
scéal a bheatha agus é beo agus a d'ordaigh sé go scriosfaí a chuid litreacha.
Tá claonadh ag staraithe Béarla chun an chiall is measa a bhaint as a ndearna
sé, iad á rá gur beag de shuim iad a chuid buanna (cés moite de Chath Lepanto
agus de chúpla eachtra eile) agus gur mór an rud cibé mírath a tháinig air -
briseadh roinnt den Chabhlach Mór (an Armada), mar shampla.

Sa bhliain 1553 fógraíodh cleamhnas idir Pilib agus Máire I Shasana. (Phós sé a
gaol Marie Manuelle na Portaingéile cheana, sa bhliain 1543, cé gur cailleadh í
go gairid tar éis bhreith a mic Don Séarlas na Spáinne (1545-1568).) Toisc nárbh
fhéidir le bainríon aon duine a phósadh ar d'aicme níos ísle é, bhain Séarlas
coróin Napoli de féin agus thug dá mhac í. Ar 25 Iúil 1554 phós Pilib Máire I,
ach bhí coinníollacha diana ann chun neamhpleáchas na Bainríona a chosaint: níor
fhéad Pilib dlíthe agus cearta na Sasanach a shárú, níor cheadmhach don Spáinn
cabhair airgid nó míleata a iarraidh ar Shasana, agus b'éigean an tsíocháin a
choinneáil leis an bhFrainc. Chloígh Pilib leis na coinníollacha seo, agus ba
mhinic thar lear é cibé scéal é, go háirithe tar éis na bliana 1556, nuair a
thug a athair coróin na Spáinne suas ar a shon.

Sa bhliain 1570 phós Pilib Anna de Austria, iníon a ghaoil Maximilian I. Rug sí
beirt mhac; níor tháinig ach duine amháin acu i méid – Pilib III na Spáinne
(1578-1621). Cailleadh Anna sa bhliain 1580 agus níor phós Pilib arís.

D’fhág Séarlas V fiacha timpeall 36 milliún diúcat ag Pilib, in éinacht le
heasnamh milliún diúcat. Ba iad na fiacha seo faoi deara do Philib mainneachtain
a dhéanamh ar iasachtaí sna blianta 1667, 1560, 1575 agus 1595. Caitheadh neart
airgid ar fheachtais thar lear agus bhí costas mór ag gabháil le beartais
bhaile, rud ad’fhéadfadh cuidiú le meath na Spáinne ina dhiaidh sin. Bhí baint
ag comhthionóil dhifriúla le rialú na tíre: Cortes Generales na Caistíle,
comhthionól Navarre agus na trí chomhthionól réigiúnacha in Aragon. Chaomhnaigh
siad cearta traidisiúnta agus dlíthe a bhain leis an ré a raibh na réigiúin ina
ríochtaí. Thit imirt na cumhachta ar Philib mar nach raibh comhthionól náisiúnta
ann, agus b’eisean an fear eadrána dá bharr. Chuir gníomhairí áitiúla agus fir
ionaid údarás na Coróineach i bhfeidhm. Shil Pilib gurbh éigean dó lámh a bheith
aige sa ghnó, agus eisean a bhí i gceannas ar shainchomhairlí a phléigh le
cúrsaí stáit, airgeadais, agus cogaidh agus le Cúistiúnacht na Spáinne. Chuir sé
grúpaí in éadan a chéile, rud ba bhun le córas neamhéifeachtach srianta agus
ceartúchán. D’asitrigh sé a chúirt go dtí Maidrid, daingean Caistíleach. Nuair a
theip ar a shláinte d’oibrigh sé ina sheomraí in El Escorial, pálás agus
mainistir a thóg sé féin.

Bhí rian an Chaitliceachais agus a chuid cuspóirí ríoraíocha ar bheartais
eachtracha Philib. Bhí meas aige air féin mar phríomhchosantóir na hEorpa
Caitlicí ar an impireacht Otamanach agus ar an Reifirméisean Protastúnach. i
ndiaidh Éirí Amach na hÍsiltíre sa bhliain 1568 chuaigh Pilib i ngleic le
heiriceacht agus mídhílse na nOllannach. Uaireanta tarraingíodh Sasana agus an
Fhrainc isteach agus d’fhág an t-achrann a lorg ar Dhúiche na Réine. Ba mhór an
bhaint a bhí ag na cogaí sin le fadhbanna airgeadais na Coróineach.

Sa bhliain 1588 bhain tubaiste d’Armáid na Spáinne, ach mhair an cogadh casta
seo go ceann sé bliana déag eile agus baint aige leis an bhFrrainc, le hÉirinn
agus leis an Ísiltír, agus ní chríochnódh sé go dtí go bhfuair na
príomhphearsana bás. Bhuaigh Pilib ar na hOtamanaigh ag Cath Lepanto (1571) le
cabhair ón gConradh Naofa, agus rinne sé deimhin de go dtiocfadh sé i gcoróin ar
an bPortaingéil.

Mar thoradh ar na leasuithe a chuir na hOrdenanzas i bhfeidhm, cuireadh
ceistiúcháin nó relaciones geográficas chun gach baile mór agus réigiún sa
Spáinn Nua. Baineadh tairbhe as na freagraí chun na críocha sin a rialú.



https://ga.wikipedia.org/wiki/P%C3%A1pa_P%C3%B3l_VI

Bhí Pól VI mar phápa ar an Eaglais Chaitliceach idir 1963 agus 1978. Rugadh é i
mBrescia i dtuaisceart na hIodáile i 1897. Ba é Giovanni Battista Montini an
ainm breithe aige. Chuaigh sé don chliarscoil i 1916 agus oirníodh é ina shagart
i 1920. Bhí céimeanna aige ón Ollscoil Ghreagóireach, Ollscoil na Róimhe agus an
Acadamh Uasail. Chaith sé cuid mhaith dá shagartóireacht mar mhaorlathaí sa
Churia Rómhánach agus bhí sé ag obair díreach faoin bPápa Pius XII ar feadh
roinnt bliana sula cheapadh é mar Ardeaspag Milano agus Cairdinéal. Tógadh é mar
phápa tar éis bháis Eoin XXIII i 1963 le linn an an Dara Comhairle Vatacánach.

Breathnaíodh ar Phól mar liobrálach ar dtús nuair a thug sé isteach athraithe
liotúirgeacha tar éis na Comhairle. Cuireadh deireadh leis an tAifreann
Laidineach ar feadh seal agus tógadh isteach Aifreann Phóil VI i dteangacha na
ndaoine. Ach i 1968 sheol sé an tréadlitir Humanae Vitae ar bhfrithginiúint a
chur mór-chuid de Chaitlicigh liobrálacha ina choinne ó shin amach. Ba é an
chéad pápa a chuaigh ar cuairteanna thaobh amuigh den Iodáil agus chuir sé suim
i gcúrsaí éiciúiméanacha, ag castáil ar an Ardathair Athenagoras I (Ardathair
Éiciúméanach agus ceannaire ar Eaglais Cheartchreidmheach na Gréige).



https://ga.wikipedia.org/wiki/Ostair

Poblacht i lár na hEorpa í an Ostair (Gearmáinis: Österreich), ar mar a dtugtar
go hoifigiúl Poblacht na hOstaire (Gearmáinis: Republik Österreich). Tá
teorannacha aici leis an nGearmáin, leis an bPoblacht Seiceach, leis an
tSlóvaic, leis an Ungáir, leis an tSlóivéin, leis an Iodáil, le Lichtinstéin
agus leis an Eilvéis. Is é Vín príomhchathair na tíre.

Bhí daoine ina gcónaí i gceantar na Danóibe timpeall 80,000 bliain ó shin, ach
níor tháinig aon fhorbairt ar stát ar bith sa cheantar go dtí gur ghabh na
Rómhánaigh seilbh air timpeall aimsir Chríosta. Cúige ar theorainn impireacht
Charlemagne a bhí san Ostair go luath sna meánaoiseanna, go dtí gur tháinig na
Magyar, nó na hUngáirigh sa deichiú haois. Tháinig rítheaghlach Babenberg chun
cinn agus bunaíodh stát lena phríomhchathair i Vín i 1116. Ba chuid d'impireacht
naofa na Róimhe (impireacht Gearmánach i ndáiríre) í an Ostair as sin go ceann
blianta fada.

D'athraigh na hOstaraigh a ndílseacht ar feadh tamaill go rithe na Bóithéime
agus de réir a chéile tháinig rítheaghlach nua i dtreis, ceann de na teaghlaigh
ba chumhachtaí a bhí riamh san Eoraip, na Hapsburg. Bhí siad ina rithe ar an
Ostair agus ar an Bhóithéim agus tháinig tailte eile timpeall ar an Ostair, agus
i bhfad i gcéin (ríocht na Spáinne agus a tailte thar lear san áireamh) ina
seilbh. Bhí iomaíocht ghéar idir í féin agus Impireacht Ottomach na Tuirce agus
rinne na Turcaigh léigear ar Vín in 1529 agus i 1683.

Bhí an Ostair ar cheann de mhórchumhachtaí na hEorpa go dtí gur cloíodh í sa
Chéad Chogadh Domhanda, fiú tar éis do Napóilean an tír a ghabháil, agus a
príomhchathair Vín (Wien) ar cheann de na cathracha ba thaibhsí sa domhan.
D'éirigh leis na hOstaraigh an bua a fháil ar Napóilean i gcúpla cath, agus bhí
lámh ag an gCunta Metternich, Seansailéir na hOstaire, i leagan amach
teorainneacha na hEorpa in 1815. Bhí tréimhse fada síochána sa tír ansin go dtí
gur dúnmharaíodh oidhre na ríochta, an tArd-diúc Franz Ferdinand i Sairéavó ar
an 28 Meitheamh 1914, eachtra a chuir tús leis an Chéad Chogadh Domhanda. Chaill
an Ostair a forlámhas ar fhormhór a himpireacht agus bunaíodh poblacht i 1918,
ach níor mhair a neamhspleáchas i bhfad. Ghabh Adolf Hitler, Ostarach ó dhúchas,
a tháinig i gceannas ar an Ghearmáin, seilbh ar an tír i 1936 agus ba mar chuid
den Reich Gearmánach a ghlac sí páirt sa Chéad Chogadh Domhanda. Leagadh síos na
teorannacha atá anois aici tar éis don Aontacht Shóivéideach í a ghabháil i
1945. Rinneadh ceithre chuid den tír, ach tugadh a neamhspleáchas di nuair a
scríobhadh bunreacht nua a chinntigh neodracht na tíre agus bhí sí neamhspleách
arís.

Le cabhair ó Phlean Marshall tháinig forbairt mhear eacnamaíoch ar an tír tar
éis an Dara Chogaidh Domhanda. Is ball iomlán den Aontas Eorpach ó 1995 i leith
í.

Téann a lán turasóirí chuig An Ostair, ach go háirithe chun dul ag sciáil sna
hAlpa in iarthar na tíre. Is cathracha iad Salzburg agus Innsbruck a bhfanann a
lán sciálaithe iontu, iad cathracha deasa freisin. Is cathair mhór
thurasóireachta é Vín chomh maith.



https://ga.wikipedia.org/wiki/Oscar_Wilde

Ba drámadóir, úrscéalaí, scríbhneoir aistí agus file Éireannach é Oscar Fingal
O'Flahertie Wills Wilde (16ú Deireadh Fómhar 1854 - 30ú Samhain 1900). I ndiadh
dó a bheith ag scríobh i roinnt slí éagsúla sna 1880idí, tháinig cáil air mar
dramadóir i Londain sna 1890idí. Tá aithne ag daoine air de bharr a eipegraim, a
úrscéal The Picture of Dorian Gray, a drámai agus a

Ba iad tuismitheoirí Oscair Sior William Wilde agus Jane Wilde, agus cónaí orthu
ag 21 Rae Westland (Rae an Iarthair) i mBaile Átha Cliath. Protastúnaigh
Angla-Éireannacha ab ea iad. Ba dual máthar d'Oscar óg dul i mbun pinn, ó bhí a
mháthair ina file náisiúnaíoch, agus í ag scríobh faoin ainm cleite "Speranza".
Maidir leis an athair, bhí sé ina mháinlia agus ina dhochtúir. Thairis sin, bhí
spéis aige i gcúrsaí na seandálaíochta agus an bhéaloidis, agus é ag scríobh
leabhair fúthu. Mar dhochtúir, chuidigh sé le bochtáin na príomhchathrach agus
bhunaigh sé íoclann dóibh.

I Mí an Mheithimh den bhliain 1855, d'aistrigh muintir Wilde go 1 Cearnóg
Mhuirfean. Anseo dóibh, thosaigh Speranza ag fáiltiú mhaithe agus mhóruaisle an
tsaoil liteartha chuici go tráthrialta. I measc na gcuairteoirí, d'fheicfeá
Sheridan le Fanu, Samuel Lever, George Petrie, Isaac Butt, agus Samuel Ferguson.
Is léir gur imir an t-atmaisféar seo an-tionchar ar fhorbairt Oscair óig.

Fuair Oscar tús a chuid oideachais sa bhaile, go dtí go raibh sé naoi mbliana
d'aois. Ansin, chuaigh sé ag freastal ar Scoil Ríoga Phort Abhla (Portora Royal
School), scoil chónaitheach in Inis Ceithleann, Contae Fhear Manach. Ba ansin a
chaith sé na bliana 1864-1871, amach ó na míonna samhraidh, a chaitheadh sé lena
mhuintir faoin tuath i gContae Phort Láirge, i gContae Loch Garman nó i dteach
mhuintir Wilde i gContae Mhaigh Eo. Bhí aithne ag Oscar ar an úrscéalaí George
Moore, ansin, nuair nach raibh sa bheirt acu ach stócaigh óga.

I ndiaidh scoil Phort Abhla, thug Oscar aghaidh ar Choláiste na Tríonóide i
mBaile Átha Cliath, áit ar chaith sé na blianta 1871-1874 ag staidéar na
dteangacha clasaiceacha. Bronnadh Bonn Órga Berkeley air, arb é an onóir ba mhó
a bhí ar fáil do mhic léinn na seanársaíochta clasaicí ag an am i gColáiste na
Tríonóide. Fuair sé scoláireacht le tuilleadh staidéir a dhéanamh thall in
Oxford, i gColáiste Magdalen, sna blianta 1874-1878. Ansin, bhain sé amach Duais
Newdigate lena dhán Ravenna. Nuair a d'fhág sé an coláiste, bronnadh onóracha
dúbailte air.

Nuair a bhí a chuid staidéir críochnaithe aige, d'fhill Wilde go Baile Átha
Cliath, áit ar casadh Florence Balcome air. Thug sé taitneamh agus teasghrá don
chailín óg, ach má thug féin, grá leatrom a bhí ann, nó b'fhearr léise Bram
Stoker mar chuideachta agus, sa deireadh, mar fhear céile. Nuair a chuala Wilde
go raibh Florence geallta do Stoker, chinn sé ar Éire a thréigean go hiomlán,
agus, tríd is tríd, chuir sé beart leis an mbriathar, amach ón
bhfíor-chorrchuairt a thug sé ar a thír dhúchais ina dhiaidh sin. Chaith sé an
chuid eile dá shaol i dtíortha móra an Bhéarla agus san Fhrainc.

I Londain, fuair sé aithne ar Constance Lloyd, iníon le Horace Lloyd, abhcóide
saibhir. Nuair a bhí Oscar i mBaile Átha Cliath, sa bhliain 1884, le léacht a
thabhairt sa Gaiety, bhí Constance i measc an lucht éisteachta, agus chuir sé
ceiliúr pósta uirthi ag an ócáid. Phós siad i bPaddington, Londain ar an 29ú lá
de Mhí Bhealtaine sa bhliain 1884. Rugadh beirt mhac dóibh, Cyril (1885) agus
Vyvyan (1886). I ndiaidh an scannail a rinne creach Oscair, tharraing Constance
an sloinne Holland uirthi féin agus ar a clann. Shíothlaigh Constance sa bhliain
1898, i ndiaidh dul faoi scian an dochtúra (obráid droma a bhí ann). hAdhlacadh
i reilig Staglieno in Genova, an Iodáil, í. Bhásaigh Cyril i dtrinsí an Chéad
Chogadh Domhanda, ach tháinig Vyvyan slán as, agus chuaigh sé le
scríbhneoireacht is le haistritheoireacht. Tá a mhacsan, Merlin Holland, tar éis
sraith leabhair thábhachtacha faoi shaol is faoi shaothar Oscar Wilde a fhoilsiú
is a chur in eagar.

Sa bhliain 1881, léirigh Gilbert agus Sullivan an ceoldráma grinn Patience, ina
rabhthas ag magadh faoi gheáitsíocht na n-aeistéiticeoirí, agus ó d'éirigh go
gleoite leis an gceoldráma i Nua-Eabhrac, rith le Richard D'Oyly Carte,
léiritheoir Meiriceánach an cheoldráma, Oscar Wilde a fháiltiú go dtí na Stáit
Aontaithe le sraith léachtanna a thabhairt faoi fheiniméan an aeistéiticeachais.
Rinne cuid de na nuachtáin criticeoireacht fhíochmhar ar Wilde, ach ón taobh
eile de, bhain sé an-sult as cuideachta na mianadóirí i gColorado. Nuair a
chonaic sé an fógra Ná scaoil urchar leis an bpianódóir, tá sé ag déanamh a
dhíchill ar crochadh in aice leis an bpianó i dtábhairne na mianadóirí, bhain sé
an-taitneamh as an smaoineamh go mbeadh sé indéanta pionós an bháis a imirt ar
an drochealaíontóir. foinse Nuair a d'fhill Oscar Wilde go dtí an Ríocht
Aontaithe, chaith sé an chéad chupla bliain ina léirmheastóir don Pall Mall
Gazette; ina dhiaidh sin, bhain sé amach príomheagarthóireacht an Woman's World.

I gcúrsaí polaitíochta, bhí luí ag Wilde leis an sóisialachas den chineál
ainrialach. Chuir sé a chuid tuairimí polaitiúla i míotar sa leabhar The Soul of
Man under Socialism.

Tháinig an chéad bhailiúchán véarsaí le Wilde i gcló sa bhliain 1881, ach is
beag léitheoir a bhac leis an gceann sin. Bhí ádh ní b'fhearr leis le The Happy
Prince and Other Tales, díolaim scéalta do pháistí a tháinig amach sa bhliain
1888, agus pictiúirí le Walter Crane agus Jacob Hood ag dul leis. Ceithre bliana
ina dhiaidh sin, d'fhoilsigh Wilde bailiúchán eile de scéalta do pháistí, The
House of Pomegranates, "nach bhfuil dírithe do pháistí Sasanacha ar aon nós",
mar a dúirt Wilde, uair amháin.

Níor fhoilsigh Wilde riamh ach aon úrscéal amháin, The Picture of Dorian Gray.
Tháinig an ceann sin amach sa bhliain 1891. Is iomaí léirmheastóir a shíl go
raibh dlúthchosúlacht ag an bpríomhphearsa le Wilde féin, agus baineadh úsáid as
an leabhar mar fhianaise sa phróis dlí a rinne cabhóg an scríbhneora. Scríobhadh
Wilde gné-altanna ar na hirisí ealaíne, agus sa bhliain 1891, d'athfhoilsigh sé
trí cinn acu seo ina leabhar, faoin teideal Intentions.

Ba é an dráma úd Lady Windermere's Fan a thuill an chéad chlú dó mar dhrámadóir,
i Mí Feabhra den bhliain 1892. B'é George Alexander, aisteoir agus bainisteoir
Amharclann Naomh Séamuis i Londain, a d'iarr ar Wilde dráma a scríobh dó. Is é
an tuairim a bhí ag Wilde féin den dráma nach raibh ann ach ceann de na drámaí
nua-aoiseacha atá suite i bparlús ina bhfuil scátháin na lampaí pinc. Cibé faoi
dhath na scáthán sin, ghnóthaigh an scríbhneoir sé mhíle punt ar an chéad oíche
a bhí an dráma ag imeacht.

Níor éirigh chomh maith sin leis an chéad dráma eile le Wilde, Salomé, nó níor
cheadaigh an Tiarna Seomradóra dó an ceann sin a stáitsiú i Sasana, toisc go
raibh pearsana agus téamaí Bíoblúla ann. Tháinig an dráma ar an stáitse san
Fhrainc sa bhliain 1896, agus ba í an Fhraincis bunteanga an dráma, nó
theastaigh ó Wilde triail a bhaint as scríbhneoireacht i dteanga iasachta.
Tháinig leagan Béarla den dráma i gcló, agus léaráidí Aubrey Beardsley ag dul
leis, sa bhliain 1894, bliain i ndiaidh an chéad chló Fraincise, ach níor
léiríodh Salomé ar aon stáitse i Sasana roimh an mbliain 1931.

Má rinne an chinsireacht spior spear de Salomé, ní raibh an fhadhb chéanna ag
cur isteach ar A Woman of No Importance, a stáitsíodh in Amharclann Haymarket i
Londain ar an 19ú lá den Aibreán sa bhliain 1893. Bhí an ráchairt chéanna air
agus a bhí ar Lady Windermere's Fan roimhe sin, agus dhaingnigh sé stádas Wilde
mar mháistir ar ealaín na coiméide carachtair nach bhfacthas a shárú ó laethanta
Richard Brinsley Sheridan anuas.

An chéad dráma eile a stáitsíodh, is é sin, An Ideal Husband, bhí sé beagáinín
ní ba dháiríre. Ba é Lewis Waller a léirigh an ceann sin, ar stáitse Amharclann
Haymarket, agus chonacthas an chéad uair é ar an tríú lá de Mhí Eanáir 1895.
Méaldráma polaitiúil atá ann, seachas méaldráma faoin saol pósta, agus é lán
gnáthshólaistí den chineál a shamhlófá le drámaíocht Wilde: focail ghonta a
rachadh greamaithe i do chuimhne, tráchtaireacht ar an saol sóisialta, coiméide
agus grá. Is é an léirmheas a thug George Bernard Shaw ar an dráma ná gurb é
Wilde an t-aon fhíordhrámadóir amháin atá ann, dar liom. Baineann sé a chasadh
féin as gach uile shórt: as an tráthúlacht chainte, as an bhfealsúnacht, as an
drámaíocht, as na haisteoirí, as an lucht féachana, as an amharclann ar fad...

Conablach míosa ina dhiaidh sin, fuair an lucht féachana an chéad radharc ar an
dráma is mó a tháinig as peann Wilde riamh, mar atá, The Importance of Being
Earnest. Ba é seo éacht mór Wilde mar dhrámadóir, agus ní raibh stad ná staonadh
ag dul ar na daoine, oíche an chéad léirithe, ach ag bualadh bos, - mar a d'inis
an t-aisteoir Allen Aynesworth, a rinne páirt Algy sa chéad stáitsiú, do Hesketh
Pearson, beathaisnéisí Wilde, i bhfad ina dhiaidh sin: Chaith mé trí bliana déag
is dhá scór ag aisteoireacht, ach ní cuimhin liom a leithéid eile.

Idir An Ideal Husband agus The Importance of Being Earnest, bhreac Wilde síos
cnámha loma scéil faoi adhaltranas agus é meáite ar an móitíf seo a fhorbairt go
mbeadh dráma iomlán ann. Ní raibh sé i ndán dó an dráma seo a chríochnú, nó
tháinig an scannal agus an phróis dlí idir é agus a chuid oibre. Sa deireadh,
bhain Frank Harris úsáid as móitíf agus as réamhobair Wilde mar ábhar don dráma
críochnaithe Mr and Mrs Daventry. Tháinig an ceann sin ar stáitse, fiú, murab
ionann agus drámaí eile Harris.

Chum Wilde dráma eile fós nach bhfuil aithne fhorleathan air, mar atá, For Love
of the King. Thiomnaigh sé an ceann sin dá chara Chan Toon. Níor tharraing an
dráma seo mórán de shúil an tsaoil mhóir air riamh, agus dealraíonn sé nach
bhfuiltear ar aon tuairim faoi arbh é Wilde a scríobh é ar aon nós nó nár
scríobh.

Níl ach miontagairtí don homaighnéasachas i luathshaothar Wilde. Mar sin, tugann
sé le fios i The Portrait of W.H. (1889) gurbh é a ghrá d'fhear óg a spreag
Shakespeare chun a chuid soinéad a chumadh.

Sa bhliain 1891, thosaigh Wilde ag spallaíocht le fear óg arbh ainm dó Alfred
Douglas, nó Bosie. Níor thaitin an cumann seo le hathair Bhosie, John Sholto
Douglas, naoú Marcas Queensberry. Rinne sé dhá iarracht an bheirt a náiriú go
poiblí, ach má rinne, bhí teanga ghonta Wilde in ann é a chur ó dhoras an dá
uair. Bhí an seanfhear meáite ar oíche chéadléirithe The Importance of Being
Earnest a lot ar Wilde ag caitheamh glasraí ar an stáitse, ach ós rud é go
bhfuair Wilde rabhadh roimh ré, níor ligeadh an Marcas isteach thar thairseach
na hamharclainne an oíche sin.

Ar an ochtú lá déag de Mhí Feabhra, 1895, d'fhág an Marcas teachtaireacht do
Wilde ag ceann de na clubanna a bhí Wilde a ghnáthú. Cárta a bhí ann agus an
líomhain scríofa air: For Oscar Wilde posing as a Somdomite (!) - is é sin,
chuir sé sodamacht i leith Wilde, ach amháin nár éirigh leis an focal féin a
litriú mar ba chóir.

Cé gur chomhairligh a chuid cairde dó gan a chloigeann a bhuaireamh leis an
líomhain, d'áitigh Bosie - mar a d'admhaigh sé ina dhiaidh - ar an scríbhneoir
an dlí a chur ar an sean-Dúbhghlasach agus é a chiontú faoi leabhal. Gabhadh an
Marcas Queensberry, agus, san Aibreán den bhliain 1895, ghlac an Choróin leis an
ionchúiseamh sa phróis seo faoi leabhal. Níor mhair an triail ach trí lá. Ní
raibh a fhios ag abhcóide an ionchúisimh, Edward Clarke, go raibh cumainn
homaighnéasacha ag Wilde le fir eile. Chuir Clarke an cheist lom díreach ar
Wilde, an raibh úimléid ar bith ag baint le líomhaintí an Mharcais, agus fuair
sé freagra diúltach. Bhí Edward Carson - an fear céanna ar bhaist na
náisiúnaithe Éireannacha leasainm Coercion Carson air - ina abhcóide cosanta ag
an Marcas, agus is é an rud a rinne sé ná bleachtairí príobháideacha a fhostú le
fianaise a bhailiú faoi na fir a raibh caidreamh den chineál seo ag Wilde leo.

Rinne Wilde an-seó de chéad lá na próise, agus é ag baint scotbhach gáire as na
daoine leis na freagraí a thabharfadh sé ar cheisteanna Charson a bhí dírithe ar
a mhoráltacht a chur in amhras. Nuair a d'fhiafraigh Carson de, ar thug sé
adhradh riamh d'aon fhear ab óige ná é féin, is é an freagra a fuair sé ná: Níor
thug mé adhradh riamh ach dom féin. Ar an dara lá, áfach, chuaigh an
cheastóireacht chun géire, agus b'éigean do Wilde mionn éithigh a thabhairt le
teacht slán as an bponc. Sa deireadh thiar, mhol Clarke do Wilde an
t-ionchúiseamh a tharraingt siar, agus caitheadh an chaingean i dtraipisí.

Agus é féin á thriail, níor bhac Wilde leis na cúrsaí a choinneáil faoi cheilt a
thuilleadh. Chosain sé an grá intleachtúil idir fear óg agus fear fásta go
hoscailte, agus é ag trácht ar ghrá Dháiví agus Iónátáin sa Bhíobla, ar Phlató,
ar Shakespeare agus ar Mhichelangelo mar réamhshamplaí den ghrá ar baol leis a
ainm a labhairt os ard. Mar sin, ní raibh le déanamh ach pionós a ghearradh dó
de réir fhorálacha an dlí. Daoradh chun dhá bhliain daorbhroide é.

Anois, áfach, fuair sé aithne ar Reading de chineál eile. Ar dtús, ní
thabharfaí, fiú, peann ná páipéar dó. De réir a chéile, áfach, fuair sé deis
scríbhneoireachta, agus bhreac sé síos litir caoga míle focal chuig Bosie. Ní
fhéadfadh sé an litir a chur chuig an mbuachaill a fhad is a bhí sé sa phríosún,
ach nuair a d'imigh sé ón áit, bhí cead aige an lámhscríbhinn a thabhairt leis.
B'í an litir seo, go príomha, an saothar liteartha ar a bhfuil aithne ag an saol
mór mar De Profundis ("As na Duibheagáin"). Agus é scaoilte saor, thug Wilde an
lámhscríbhinn do Robert Ross go seolfadh seisean chuig Bosie é. Níl a fhios ag
aon duine, an bhfuair Bosie an litir riamh, áfach. Ar a laghad, dhiúltaigh sé go
bhfuair. Sa bhliain 1905, ceithre bliana i ndiaidh bhás an scríbhneora,
d'fhoilsigh Ross leagan den litir a bhí cóirithe go maith aige féin: dhá dtrian
a bhí ann, agus an tríú cuid eile fágtha ar lár le príobháideacht na ndaoine
páirteacha a urramú. Níor tháinig aon leagan iomlán i gcló roimh an mbliain
1962, nuair a foilsíodh litreacha Oscar Wilde.

Ag fágáil an phríosúin dó, bhí Wilde iompaithe ina fhear easlán, agus
sheachnaíodh sé cuideachta a sheanchairde go lá a bháis. Thugadh sé "Sebastian
Melmoth" air féin, ag tagairt d'úrscéal uafáis Charles Maturin, Melmoth the
Wanderer. San am seo a chum sé an dán clúiteach úd The Ballad of Reading Gaol,
An Bailéad faoi Phríosún Reading. Bhí luiteamas áirithe aige riamh leis an
Eaglais Chaitliceach, agus nuair a bhí sé ag saothrú an bháis, d'iompaigh sé
leis an gCaitliceachas. B'é ba trúig bháis dó ná an sean-athlasadh i leathchluas
leis a chuaigh in olcas air agus a chuir tús le fiabhras inchinne
(meiningíteas).



https://ga.wikipedia.org/wiki/Olln%C3%B3va

Is é an t-ollnóva an phléasc mhillteanach is dual do na réaltaí móra a dhéanamh,
agus iad i ndeireadh a gcuid hidrigine. Nuair a rithfidh an hidrigin gann ar an
réalta, tosóidh na dúile níos troime taobh istigh den réalta á gcomhleá go dúile
níos troime fós. Nuair a shroichfidh an fhorbairt seo núicléas (croílár) na
réalta, cuirfear a struchtúr inmheánach trí chéile chomh hiomlán is go séidfear
an réalta go léir amach ina sceall fairsingíoch. Mura bhfuil an réalta róthrom,
ní fhágfar a dhath di ach an sceall seo agus é á scaipeadh i ngach treo amach
ins an spás. Ag réaltaí troma, áfach, is iad na cisil is faide amach ón gcroílár
amháin a phléascfaidh, agus an croílár féin ag imphléascadh - is é sin, ag
crapadh isteach chuige féin faoi bhrú na pléisce agus a imtharraingthe féin
(imphléasc imtharraingthe) le hiompú ina neodrónréalta nó ina dhúpholl.

Ní mór cuimhne a choinneáil air nach ionann nóva agus ollnóva, nó is ócáid
aonair é an t-ollnóva nach bhfágann a seanbhail ar an réalta a thuilleadh. Cuid
mhór de na nóvaí, is nóvaí ateagmhasacha iad a thiteann amach arís, fiú go
tráthrialta.



https://ga.wikipedia.org/wiki/Naomh_Peadar

Ba é Naomh Síomón Peadar ceannaire na n-aspal ag Íosa Críost. Rugadh é i
mBeitsaide na Gailíle timpeall am Chríost. Bhí sé ina iascaire nuair a ghlaoigh
Críost air agus a dheartháir Aindriais, a bhíodh ina dheisceabal Eoin Baiste
roimhe. Tá pictiúr níos iomláine againn ar Pheadar ó na ceithre shoiscéal nó mar
atá ar na haspail eile. Cé go suntasach gurbh eisean an ceannaire ar an dáréag,
shéan sé a mháistir faoi thrí le linn na páise.

Tar éis aiséirí agus deasgabháil Íosa Críost, ghlac Peadar ceannaireacht ar an
Eaglais. Dar le Caitlicigh, b'eisean an chéad Pápa a bhí ann. Úsáidtear, i measc
nithe eile, an téacs ó Mhatha 16:18-19 ina dtugtar eochracha Ríocht na
bhFlaitheas dó le n-é sin a chosaint. Cé go n-aontaíonn Ceartchreidmhigh leis
sin, ní aontaíonn siad gur ionann sin agus an suíomh atá ag Pápa na Róimhe
anois. Ní dhéanann Protastúnaigh an ceangal céanna.

D'imigh Peadar go hAntioch go luath i ndiaidh aimsir Ghníomhartha na nAspal agus
b'eisean an chéad easpag ann. Ó shin, d'imigh sé chun na Róimhe, inár bhunaigh
sé an Eaglais ansin. Céasadh é bun os cionn sa bhliain 67 i nGearleanúint na
gCríostaithe in aimsir an Saesar Nero tar éis tine mhór na Róimhe. Insítear
scéal faoin eachtra seo ar a thugtar Quo vadis? Cuireadh Naomh Pól chun bás sa
Róimh ag an am céanna. Tháinig Naomh Línus i gcomharbacht air mar Phápa.



https://ga.wikipedia.org/wiki/Naomh_P%C3%A1draig

Is é aspal náisiúnta na nGael Pádraig Mac Calprainn, ar a dtugtar Naomh Pádraig
nó Pádraig Naofa (17 Márta, 461, 492 nó 493 a cailleadh é). Thug sé an
Chríostaíocht go hÉirinn.

Saoránach Rómhánach de bhunadh Briotanach a bhí i bPádraig. Ceiliúrtar Lá Fhéile
Pádraig ar an 17 Márta, an lá a cailleadh é. Is ainm pearsanta an-choitianta in
Éirinn é Pádraig, ach níor baisteadh ar mórán leanaí é go dtí timpeall 120
bliain ó shin. Tá raidhse mór foirmeacha aige - Pádraig, Pádraic, Páraic (go
háirithe san iarthar), Pa, Pat, Peaits nó Patch, Paddy, Patsie, Páid nó Paud,
Patrice na Fraincíse agus Patrizio na hIodáilise.

De réir an scéil, fuadaíodh é ó thír a mhuintire go hóg, agus cuireadh ag
aoireacht ar Shliabh Mis i gContae Aontroma é. Nuair a d´fhill sé ar a mhuintir,
bheartaigh sé an Chríostaíocht a thabhairt do mhuintir na hÉireann, agus d'fhill
sé sa bhliain 432. Cé gur tháinig an Chríostaíocht go hÉirinn ar dtús nuair a
chuir an Pápa Ceilistín Palladius go hÉirinn i 430, ba é Pádraig an té ar éirigh
leis an creideamh a scaipeadh. Insítear scéal freisin faoin iarracht a bhí á
déanamh ag Pádraig taoiseach a thabhairt chun na Críostaíochta. Sháigh Pádraig a
chrois de thimpist i gcois an taoisigh, ach má dhein níor labhair an taoiseach
focal ná ní dhearna gearán. Ghlac sé féin agus a mhuintir leis an gcreideamh nua
ag ceapadh gur chuid den searmanas a bhí sa sá.

Deirtear gur phioc Pádraig seamróg agus gur úsáid sé í leis an Tríonóid a mhíniú
dá éisteoirí. Deirtear freisin gur dhíbir sé na nathracha nimhe as Éirinn, ach
tá amhras faoi seo, nó ní heol dúinn go raibh nathracha nimhe riamh sa tír. Is
dóichí gur mar shamhail a húsáideadh an scéal seo don dóigh ar ruaig sé
seanchreideamh na nGael, agus go seasann na péisteanna agus na nathracha nimhe
don diabhal agus dá chuid mioscaise, is é sin, don tseanchreideamh féin.

Tá ról tábhachtach ag Pádraig i mbéaloideas na hÉireann agus na Gaeltachta, agus
is iomaí scéal a d'insíodh seanchaithe an tseansaoil faoi. Chuala saol na
Gaeilge iomrá ar an lá a casadh Pádraig agus Oisín, an fear deireanach de na
Fianna, ar a chéile in Éirinn. Meafar iontach is ea é an scéal seo don dóigh ar
tháinig an Chríostaíocht go hÉirinn agus an Phágántacht ag cúlú roimpi.

Nuair a bhí lá na Féinne thart, phós Oisín banphrionsa ó Thír na hÓige agus
chuaigh a chónaí thall ansin, ach i ndiaidh trí chéad bliain, tháinig cathuithe
air i ndiaidh an tseanfhóid. Mar sin, d'fhill sé go hÉirinn ar mhuin chapaill
draíochta, agus é curtha faoi gheasa gan baint d'aon rud ná titim anuas den
chapall. Bhris sé na geasa, ar ndóigh, thréig an capall bán é, agus b'éigean dó
fanacht in Éirinn agus bás a fháil ansin.

Chuala Pádraig trácht air, áfach, go raibh fear de na Fianna clúiteacha fágtha
sa tír, agus chuaigh sé i bhfianaise Oisín. Bhí sé dóchasach go n-éireodh leis
Oisín a iompú i leith an chreidimh Chríostaí. Ní raibh aon mhaith ann, áfach,
bheith ag caint le hOisín faoi Dhia, nó ní raibh ina bhéal siúd ach Goll. "Ní
chreidfinnse i nDia", ar seisean, "go dtí go bhfeicfinn Eisean agus Goll ag
coraíocht le chéile. Dá n-éireodh le Dia Goll a leagan ansin, chreidfinn gurb é
Dia an fear is fearr acu." Ansin, thaispeáin Pádraig d'Oisín an dóigh a raibh na
Fianna, nár chuala iomrá riamh ar Dhia ná ar Íosa, ag troid leis na diabhail in
Ifreann. D'fhiafraigh sé d'Oisín, nárbh fhearr leis flaithis Dé a bhaint amach,
in áit na troda síoraí sin, ach níorbh fhearr: bhí Oisín díreach mífhoighneach
chun "iall a chur i súiste Ghoill", mar a dúirt sé.

(Athinsint ghairid é seo ar an scéal Mar a chuaigh Oisín go Tír na hÓige ón
leabhar Seanchas Annie Bhán le Gordon W. MacLennan, Baile Átha Cliath 1997. ISBN
1-898473-84-6)



https://ga.wikipedia.org/wiki/Nanjing

Cathair mhór i lár oirthear na Síne is ea Nanjing (Sínis: Nánjīng, 南京).
"Príomhchathair an deiscirt" an chiall atá leis an ainm, i gcontrárthacht le
Béising (Sínis: Beijīng, 北京), a chiallaíonn "príomhchathair an tuaiscirt". Tá sí
suite giota thuas deilt an Yangzi, an abhainn is mó sa tSín. Tá áit sách
thábhachtach ag an gcathair i stair na Síne. Bhí Nanjing ina príomhchathair ar
an tír ar feadh tamaill sa chéad leath den 20ú aois. Tá Nanjing ina
príomhchathair ar chúige Jiangsu faoi láthair. Tá stádas fochúige ag an gcathair
(ní hionann le roinnt cathracha móra eile sa tír atá neamhspleách ar chúige ar
bith.) Tá breis is 8 milliún duine ina gcónaí i maoracht Nanjing.

Baineadh úsáid as an ainm Nanjing den chéad uair sa bhliain 1368, nuair a
bhunaigh an ríshliocht Ming a bpríomhchathair ann. Thóg 200,000 oibrithe na
ballaí móra atá inniu ann. Is iad na ballaí cathrach is faide ar Domhan dá
maireann. Meastar gurbh í an chathair ba mhó ar Domhan sna blianta 1358-1425.
Fuarthas 487,000 duine i Nanjing sa bhliain 1400. Ba sa chathair seo a bhí an
t-aimiréal agus taiscéalaí clúiteach Zheng He lonnaithe. Sa bhliain 1421
d'aistrigh an tríú impire Ming an phríomhchathair go Béising.

Le linn an Chéad Chogadh Óipiam sa 19ú haois rinne saighdiúirí na Breataine
Móire ionraic ar Nanjing. Cuireadh deireadh leis an gcogadh úd le Conradh
Nanjing. Bhí Nanjing ina príomhchathair ag na reibiliúnaigh le linn an éirí
amach Taiping sna 1860idí. Fuair breis agus 100,000 duine bás ann nuair a chuir
fórsaí an impire faoi chois iad sa bhliain 1864.

Chuir an Kuomintang (KMT), an páirtí poblachtánach sa tír, a bpríomhchathair ar
bun i Nanjing sa bhliain 1927. Deich mbliana ina dhiaidh sin, ar 13 Nollaig
1937, thóg na Seapánaigh seilbh ar an gcathair. Bhí na saighdiúirí Seapánacha
faoi stiúradh an phrionsa Asaka. Chomh luath agus a rinne siad a mbealach
isteach i Nanjing, thosaigh siad ar ár mór a dhéanamh ar mhuintir na cathrach
agus ar na mílte saighdiúirí Síneacha a bhí mar phríosúnaigh acu. Tá líon na
n-íobartach faoi chaibidil. 300,000 an meastachán atá glactha go hoifigiúil ag
rialtas Dhaon-Phoblacht na Síne faoi láthair. "Éigniú Nanjing" a thugtar ar ar
tharla.

Bhí Nanjing ar "na ceithre phríomhchathair" thraidisiúnta sa tSín, agus mar sin
tarraingíodh éirim na tíre chuig an gcathair go minic. Bhí clú ar na filí i
Nanjing faoi na ríshleachta Tang agus Song. Ina dhiaidh sin, faoi na ríshleachta
Ming agus Qing, tionóladh na scrúduithe oifigiúla sa chuid sin den tír ann.

Tá roinnt amharclann agus compántas aisteoirí i Nanjing, cineálacha difriúla
kunqu (an ceoldráma Síneach) san áireamh. Tá Gailearaí Ealaíne Jiangsu suite sa
chathair. Tá Leabharlann Nanjing ar an tríú leabharlann is mó sa tSín agus breis
is 7 milliún imleabhar ann.



https://ga.wikipedia.org/wiki/Muire

Bean Ghiúdach as Nazarat na Gailíle ba ea Muire, Naomh Muire, an Mhaighdean
Mhuire, Muire Mhaighdean nó Muire Ógh (Aramais, Eabhrais: מרים, Maryām Miriam
Araibis:مريم, Maryam), máthair Íosa agus bean chéile Iósaf. D'aithin an Tiomna
Nua í [Mt 1:16,18-25] [Lk 1:26-56] [2:1-7] mar mháthair Íosa le lámh Dé.

Thug na soiscéil canónta na Matha agus Lúcás tuairisc ar Mhuire mar mhaighdean
(An Ghréigis παρθένος, parthénos). Go traidisiúnta, créideann na Críostaithe gur
ghiniúin sí a mhac go míorúilteach tríd an Spiorad Naomh. Tharlaigh é seo nuair
bhí sí geallta go Naomh Iósaf agus bhí ag fanacht den gnás pósadh. Phós sí Iósaf
agus thionlaic é go Beitheal, ina bhfuil rugadh Íosa.

Thosaíonn an Tiomna Nua cuntas beatha Muire leis an teachtaireacht an Aingil,
nuair a thaispeáin an tArdaingeal Gaibriéil agus fhógair a roghnúchán diagach a
bheith ina máthair Íosa. Maíonn traidisiún eaglaise agus luath scríbhinní
neamh-bhíobalta gur scothaosta a bhí a tuismitheoiri, Naomh Joachim agus Naomh
Áine. Taifeadaíonn an Bíobla róil Muire sa tarluithe tábhachtach sa bheatha
Íosa, as a ghiniúint go a Dheascabháil. Insíonn scríbhinní apacrafúil faoi a
Deastógáil sa Neamh.

Creideann Críostaíthe na Eaglaisí Chaitliceach Rómhánach, Ceartchreidmheachas,
Ortadocsacht an oirthir, Anglacánach agus Liútarach go bhfuil Muire, mar
mháthair Íosa, an Máthair Dé (Μήτηρ Θεοῦ)agus an Theotokos. Tugtar urraim di
Muire ó shin an Ré Aspalda. Thar na aoiseanna, ba Muire rogha suibiacht i
ealaíon, ceol agus litríocht Críostaí.



https://ga.wikipedia.org/wiki/Mise_agus_Pangur_B%C3%A1n

Is dán Sean-Ghaeilge é "Mise agus Pangur Bán". Tagann sé ó lámhscríbhinn
dhathmhaisithe. Meastar go ndearna manach Éireannach san ochtú haois é. Tá an
leabhrán le feiceáil in Stift Sankt Paul im Lavanttal, mainistir Bheinidicteach
san Ostair.

Scríobhadh an lámhscríbhinn i mainistir Reichenau nó Gallen (an mhainistir ar
bhunaigh Naomh Gall í, sa bhliain 612).

Tá cúpla míniú don dán. Míniú amháin:D'imigh an manach ainaithnid a scríobh an
dán as Éirinn go dtí Caergybi ('Holyhead') chun dul ar aghaidh go dtí an Eoraip.
Ar a shlí ó dheas dó is cosúil gur chuir sé aithne ar an gcat bán sa Bhreatain
Bheag. Ghlac an manach leis mar chompánach bóthair. Éireannach dílis ab ea é,
áfach, agus do bhain sé feidhm as an aidiacht 'bán' chun cruth na Gaeilge a chur
ar 'Pan-gŵr' mar ainm.

Mise agus Pangur bán, ceachtar againn lena shan-dhán: bíonn a mheanma-san le
seilg, mo mheanma féin i mo shain-cheird. Caraimse fos, fearr gach clú ag mo
leabhrán, ag tuiscint go dícheallach; níl sé formadach liom, Pangur bán: carann
sé féin a mhac-dhán. Nuair a bhímid, scéal gan scís, inár teach, sinn araon go
haonarach, tá cluiche éigríochta againn, rud a dtugaimid ár mbeartaíocht dó. De
ghnáth, ar uairantaibh, tar éis greasaibh galacha gleanann luch ina líon-san;
agus mé, titeann i mo líon féin dlí doraidh is deacair a thuiscint. Greamaíonn
sé i bhfraigh fáil a rosc geal comhlán; greamaím féin i bhféighe an fheasa mo
rosc réil, cé go bhfuil sé an-lag. Tá áthas air a dhul go tapa nuair a ghleanann
luch ina chrúb ghéar; nuair a thugaim ceist dhoraidh dhil tá áthas ormsa féin.
Cé go mbeimis go deimhin ar uaireantaibh ní bhodhraímid a chéile: is maith le
ceachtar a dhán; subhaigh gach aon fúthu. Is é féin máistir dó na hoibre a
dheineann sé gach aon lá; a thabhairt doraidh do shoiléireacht is í m obair
féin.

Messe ocus Pangur bán, cechtar nathar fria shaindán: bíth a menmasam fri seilgg,
mu menma céin im shaincheirdd. Caraimse fos, ferr cach clú oc mu lebrán, léir
ingnu; ní foirmtech frimm Pangur bán: caraid cesin a maccdán. Ó ru biam, scél
cen scís, innar tegdais, ar n-óendís, táithiunn, díchríchide clius, ní fris
tarddam ar n-áthius. Gnáth, húaraib, ar gressaib gal glenaid luch inna línsam;
os mé, du-fuit im lín chéin dliged ndoraid cu ndronchéill. Fúachaidsem fri frega
fál a rosc, a nglése comlán; fúachimm chéin fri fégi fis mu rosc réil, cesu
imdis. Fáelidsem cu ndéne dul hi nglen luch inna gérchrub; hi tucu cheist
ndoraid ndil os mé chene am fáelid. Cia beimmi a-min nach ré ní derban cách a
chéle: maith la cechtar nár a dán; subaigthius a óenurán. Hé fesin as choimsid
dáu in muid du-ngní cach óenláu; du thabairt doraid du glé for mu mud céin am
messe.



https://ga.wikipedia.org/wiki/Meicnic

Is éard atá sa mheicnic ná staidéar matamaiticiúil ar ghluaiseacht. Baintear
leas as dlíthe Newton chun cur síos a dhéanamh ar dhíláithriú coirp óna
fhosphointe nuair a fheidhmníonn fórsaí air. Is dlíthe nádúrtha iad dlíthe
Newton agus glactar leo mar seo a leanas:

Sé bunphrionsapal na meicnice ná an prionsabal coibheasta: ní mór gluaiseacht a
thomhas i leith ruda: níl a leithead de rud ann agus gluaiseacht absalóideach.
Mar sin, labraítear mar gheall ar `ghluaiseacht coirp i leith ruda'. Más ionann
an rud sin agus córas comhardanáidí agus uaireadóir, glaotar fráma (nó córas)
tagartha ar an rud sin. Má tá dhá fhráma ag gluaiseacht go rialta nó ina bhfos i
leith a chéile glaotar frámaí taimhe orthu. Baintear leas as frámaí taimhe sa
mheicnic. I ndáiríre tuigeann gach duine an coincheap seo: má tá tú i dtraen
agus na dallóga dúnta ar an bhfuinneog, ní féidir a rá an bhfuil an traen ag
gluiseacht go rialta, nó ina seasamh. Tuigtear gluaiseacht na traenach i leith
cad a fheictear lasmuigh. Ar an láimh eile, is féidir a aithint muna bhfuil an
ghluaiseacht rialta seo ag an traen: má tá lúb san iarnród agus má chasann an
traen go tapaidh, is féidir athraithe i ngluaiseacht na traenach a mhothú. Is
cás eile é seo ach tá anailís na meicnice níos fusa i leith fráma taimhe, agus
bainfear leas astu siúd as seo amach.

Chun dlíthe Newton a athrú go matamaitic agus chun díláithriú an choirp a
shloinneadh mar fheidhm an ama, ní mór teicnící an chalcalais a shainmhíniú. San
alt seo, pléifear corp no réad atá ina phoncmháis: tá máis ag an gcorp ach níl
toirt aige. Mar sin, tá an plé níos simplí ach níl gá leis an srian seo.

Baintear leas as córas taimhe chun cur síos a dhéanamh ar am, fad, agus
díláithriú. De réir dlíthe Newton, bíonn córas táimhe ag gluaiseacht ar bhealach
rialta, nó bíonn sé ina sheasamh, agus tomhastar an ghluaiseacht seo i leith
fráma taimhe eile. Is féidir cur síos a dhéanamh ar shuíomh an choirp ina bhfuil
suim againn ann, le veictoir. Ós rud é go nathraíonn suíomh an choirp i leith
ama, scríobhtar an veicteoir mar x ( t ) {\displaystyle \mathbf {x} (t)} ,
abair. Is ionann treoluas an choirp agus ráta athraithe an veicteora seo i leith
ama, sé sin,

Is féidir linn anois sainmhíniú a thabhairt ar an móiminteam p {\displaystyle
\mathbf {p} } : is ionann p {\displaystyle \mathbf {p} } agus toradh mháis an
choirp agus an luais, sé sin, p = m v {\displaystyle \mathbf {p} =m\mathbf {v} }
. Leis an sainmhíniú seo, tá bealach gonnta againn le dara dlí Newton a scríobh
síos,

áit gurb ionann F i {\displaystyle \mathbf {F} _{i}} agus an t-iú fórsa
eismheánach ar an gcorp. Tá neart samplaí ann d'fhórsaí eismheánacha a chuireann
tús le luasghéarú. Ina measc tá domhamtharraingt idir na plainéidí, leictreachas
idir coirp le locht, agus brú leachta ar choirp ag snámh ann. Is féidir na
coincheapanna seo phlé nuair nach bhfuil na scálaí sa bhfadhb ró-bheag. Bíonn
neart cás ann áfach, nuair atá gá le teoirc eile, agus sí sin ná an fhisic
chandamach.

Tá rátaí athraithe tábhachtach sa mheicnic, ach tá cáiníochtaí nach nathraíonn i
leith ama díreach chomh tábhachtach. Ina measc tá prionsabla inchoimeád an
mhóimintim: i gcórás dúnta, ní athraíonn suim iomlán an mhóimintim i leith ama.
Samhlaigh córas le N {\displaystyle N} réad, agus bíodh móiminteam p i
{\displaystyle \mathbf {p} _{i}} ag an t-iú réad. Is ionann suim iomlán an
mhóimintim agus P = p 1 + . . . + p N {\displaystyle \mathbf {P} =\mathbf {p}
_{1}+...+\mathbf {p} _{N}} . Mar sin,

áit gurb ionann F i j {\displaystyle \mathbf {F} _{ij}} agus an fórsa a
fheidhmníonn réad j ar réad i. Ach de réir tríú dlí Newton, tá againn an
chothromóid F i j = − F j i {\displaystyle \mathbf {F} _{ij}=-\mathbf {F} _{ji}}
, agus mar sin,

Dírimís ár n-aire anois ar chóras le páirteagal amháin, ach ní gá an tsimplíocht
seo a bheith ann. Má fheidmhmíonn fórsaí eismheánacha ar an réad, ní bheidh
móiminteam an réaid tairseach, ach tá cáiníocht eile ann a fhanann doathraithe.
Abair go bhfuil an fórsa eishmheánach coimeádach, sé sin, is féidir a scríobh, F
= − ∇ V {\displaystyle \mathbf {F} =-\nabla V} , áit gurb ionann ∇
{\displaystyle \nabla } agus an díorthaíoch i leith na gcomhardanáidí x, y, agus
z. Sainmhínítear fuinneamh an chórais mar seo a leanas,

Glaotar fuinneamh cinéiteach ar an téarma m v 2 / 2 {\displaystyle m\mathbf {v}
^{2}/2} ós rúd é go síolráionn sé ó ghluaiseacht an choirp, agus glaotar
fuinneamh póitinseal ar an téarma V, agus is fuinneamh é seo atá ag an gcorp de
bharr a shuímh. Sampla d'fhuinneamh póitinseal is ea an domhantarraingt. Ar
thalamh an domhain, is ionann V na domhantarraingthe agus mgh, áit gurb ionann m
agus máis an réaid, g agus tairsach na domhantarraingthe, agus h airde an choirp
ó leibhéal na talún.

de bharr na cothromóide m ( d v / d t ) = F = − ∇ V {\displaystyle
m\left(d\mathbf {v} /dt\right)=\mathbf {F} =-\nabla V} . Tabhair faoi naire gur
scalar é an fuinneamh, ach is veicteoir é an luas.

Ar an mbealach céanna, sainmhínítear móimint an fhórsa eismheánaigh ar an gcorp
mar x × F {\displaystyle \mathbf {x} \times \mathbf {F} } , áit gurb ionann ×
{\displaystyle \times } agus and toradh veicteoireach. Is tomhas é seo ar chumas
an fhórsa réad a chasadh trí uilleann. Mar shampla, má bhrúnn duine ar dhoras,
tá an brú níos treise nuair a chuirtear é ar an taobh úrchóireach ó áis an
dorais, mar sa chás sin tá x {\displaystyle \mathbf {x} } mór agus mar sin tá
cumas casaidh an fhórsa mór. Má tá suim na móimintí eismheánach cothrom le náid,
beidh an móiminteam uilleannach tairseach, áit gurb ionann an cháiníocht seo
agus

Tabharfar sampla bunúsach den teoiric seo i bhfeidhm agus tuigfear mar seo
bunfhadhb na meicnice: suíomh an chórais mar fheidhm an ama a ríomh de réir na
bhfórsaí eismheánacha. Abair nach bufuil ach treo amháin sa bhfadhb agus go
bhfuil poncmháis ann a mhotháionn an fórsa F = − k x {\displaystyle F=-kx} , áit
gur tairseach é k. Seo é an fórsa a mhothaíonn máis agus é ceangailte go
sprionga. De réir dlí Newton is ionann cothromóid na gluaiseachta agus

agus is furasta réiteach ginearálta na cothromóide seo a aimsiú: x ( t ) = A cos
⁡ ( ω t ) + B sin ⁡ ( ω t ) {\displaystyle x(t)=A\cos(\omega t)+B\sin(\omega t)}
, áit gur tairsigh iad A agus B, agus is ionann ω {\displaystyle \omega } agus k
/ m {\displaystyle {\sqrt {k/m}}} . Leis na coinníollacha tosaigh x ( 0 ) = x 0
{\displaystyle x(0)=x_{0}} , [ d x / d t ] ( 0 ) = v 0 {\displaystyle
[dx/dt](0)=v_{0}} , is féidir cothromóid na gluaiseachta a réiteach,

Nuair a tháinig eolaithe ar an teoiric seo ar dtús, ina measc Isaac Newton,
chonaic siad impleachtaí fealsúnachta ann: bheadh réamhfhaisnéis ag duine ar
stadas coirp dá mbeadh eolas aige ar choinníollacha tosaigh an chórais. Ós rud é
gur bailiúchán adamh gach rud sa chruinne, chonacthas do na heolaithe seo go
bhféadfaí réamhfhaisnéis a thabharit ar cad a tharlódh do chuile rud sa chruine.
Cheap na daoine seo gur chuir eolaíocht na meicnie deireadh le saor-thoil agus
rudaí randamacha. Anois, tuigtear dúinn nach bhfuil sé seo fíor: bíonn na fórsaí
a fheidhmíonn ar coirp mhóra i bhfad níos casta ná F=-kx, agus mar sin, ní
féidir go ginearálta cothromóidí na gluaiseachta a réiteach. Cuireann teoiricí
cosúil leis an bhfisic chandamach agus teoiric an neamh-oird (chaos theory)
srianta eile ar an méid réamhfhaisnéise gur féidir a dhéanamh ar chóras
meicnice. In aineoin na teorainne seo, tá cumhacht réamhfhaisnéise na meicnice
le feiceáil i gcúrsaí teicneolaíochta, ina measc, conas eitleán nó gluaisteán a
stiúradh, conas saitilít a sheoladh go spás, conas diúrachán a threoiriú, nó
conas droichead a thógáil.



https://ga.wikipedia.org/wiki/Martin_Luther

B'é Máirtín Liútar (Gearmáinis: Martin Luther nó Martin Luder, Laidin: Martinus
Lutherus. 10 Samhain 1483 - 18 Feabhra 1546) a chuir tús leis an Athleasú
Creidimh sa bhliain 1530, nuair a ghreamaigh sé na Cúig Théis Déag is Ceithre
Scór de dhoras na hArd-Eaglaise i Wittenberg na Gearmáine. B'eisean athair an
Reifirméisin sa Ghearmáin agus ar an domhan go léir.

Tháinig Máirtín Liútar chun saoil in Eisleben ar an 10 lá de Mhí na Samhna sa
bhliain 1483. B'é Hans Luder a athair, agus Margaretha Lindemann a bhí ar a
mháthair. Baisteadh an buachaill ar fhéile Naomh Máirtín ó Tours, agus b'as an
naomh seo a d'ainmnigh a thuismitheoirí é. Bhí a athair ina mháistir i bpoll
mianaigh i Mansfeld, áit a rabhthas ag baint copair as an talamh, agus é in ann
bia agus beatha a choinneáil lena theaghlach ionas nach raibh siad in aon
chruachás. Theastaigh ó Hans státseirbhíseach a dhéanamh as a mhac, agus chuir
sé ar scoil é. Fuair Máirtín a chuid scolaíochta i Mansfeld, Magdeburg agus
Eisenach.

In aois a sheacht mbliana déag, sa bhliain 1501, chuaigh Máirtín ag staidéar in
Ollscoil Erfurt. Bhain sé amach céim an bhaitsiléara sa bhliain 1502 agus céim
an mháistir sa bhliain 1505. Is é an cineál léinn a roghnaigh sé san ollscoil ná
an dlí, mar a theastaigh óna athair.

Nuair a bhí sé ina mhanach Agaistíneach, agus é ag obair ina ollamh le diagacht,
thosaigh sé ag éirí míshásta leis an Eaglais Chaitliceach. Fuair sé locht ar
éilliú agus ar lobhadh na hEaglaise Caitlicí, agus é ag éileamh go bhfillfeadh
an Eaglais ar ais ar na foinsí agus ar bhunteagasc Íosa Críost. Theastaigh uaidh
briathar Dé a scaipeadh i measc na ndaoine ina dteanga féin, agus mar sin, chuir
sé Gearmáinis ar an mBíobla. Bhí an-tábhacht leis an aistriúchán a rinne sé, nó
bhí stíl líofa thíriúil dá chuid féin aige a chuir cor i gcinniúint na
Gearmáinise mar theanga liteartha. Ina ainneoin féin, chuir Liútar tús le scoilt
na hEaglaise Caitlicí agus le forbairt na hEaglaise Liútaránaí, arb í an chéad
mhóreaglais Phrotastúnach a tháinig ar an bhfód.

Sa Ghaeilge, is gnách "Clann Liútair" a thabhairt, mar leasainm díspeagúil, ar
na Protastúnaigh go léir, na Preispitéirigh Ultacha ach go háirithe. Is féidir
samplaí den úsáid seo a fháil ag na hamhránaithe Seacaibíteacha agus ag Micí Mac
Gabhann araon.



https://ga.wikipedia.org/wiki/Manga

Is é is manga ann ná an focal Seapáinise a chiallaíonn "greannáin" - 漫画; i
gkanji; まんが i hiragana; マンガ i katakana. Taobh amuigh den tSeapáin, tugtar manga
ar an gcineál coimicí a tharraingítear sa tSeapáin, chomh maith ar choimicí a
dhéanann aithris ar stíl shainiúil an mhanga Sheapánaigh. D'fhorbair an manga i
ndiaidh an Dara Cogadh Domhanda, agus é ag meascadh stíl na ngreanta adhmaid
Seapánacha - an cineál greanadh adhmaid a d'éirigh forleathan ón tseachtú haois
déag anuas agus ar a dtugtar ukiyo-e - le tionchar na gcoimicí Meiriceánacha.

Is féidir bunús an mhanga a rianú siar go dtí an ochtú haois déag - b'ansin a
tháinig an focal féin in úsáid - ach is iad Rakuten Kitazawa agus Osamu Tezuka a
chuir tús leis an manga nua-aoiseach. Rugadh Kitazawa sa bhliain 1876, agus
timpeall ar dheireadh na naoú haoise déag, d'fhoghlaim sé ealaíontóireacht an
Iarthair chomh maith le stíleanna traidisiúnta na Seapáine; thairis sin, bhí sé
faoi thionchar na gcoimicí Meiriceánacha, cosúil le The Katzenjammer Kids.
Tharraingíodh sé cartúin nuachtáin a raibh eilimintí áirithe den mhanga mar a
thugtar an coincheap inniu le haithint orthu, go háirithe an scéal, an insint.
B'é Osamu Tezuka (1928-1989) ba mhó a chruthaigh an manga comhaimseartha.
Uaidhsean a tháinig cuid mhór de na saintréithe a shamhlaímid inniu leis na
coimicí Seapánacha, go háirithe na súile móra. Le fírinne, fuair sé na súile
móra ó na Meiriceánaigh, nó bhí sé ag déanamh aithrise ar chartúin
Mheiriceánacha a linne, cosúil le Betty Boop agus Donald Duck.



https://ga.wikipedia.org/wiki/Macau

Is iar-choilíneacht Phortaingéalach é Sainréigíún Riaracháin Macau ar cuid de
Dhaon-Phoblacht na Síne í inniu. Cosúil le Hong Cong, fuair Macau stádas an
"tsainréigiúin riaracháin" nuair a shealbhaigh an tSín arís í de thoradh an
díchoilínithe. Tá Macau ag críochantaíocht le Hong Cong thoir agus le cúige
Guangdong thuaidh. Creidtear go bhfuil ainm Portaingéilise na háite bunaithe ar
an bhfocal Sínise 媽閣/Māgé a chiallaíonn "teampall an dé Mazu" - dia cosanta na
mairnéalach i gcreideamh traidisiúnta na Síne. An t-ainm Sínise atá ar an áit
inniu, mar atá, 澳門/Àomén, is é is brí leis ná "Geataí an Inbhir". Is é an
t-inbhear atá i gceist ná deilt Abhainn na bPéarlaí (Abhainn Zhujiang), agus tá
idir Hong Cong, Macau agus a lán cathracha móra Síneacha suite chois na deilte
seo.

Ba é Macau an chéad choilíneacht riamh a bhunaigh na hEorpaigh sa tSín, agus bhí
sé ar an gceann deireanach a díchoilíníodh. Ar dtús, ní raibh ann ach cuan
iascaireachta. Na chéad daoine a shocraigh síos san áit ar aon nós ba
dídeanaithe iad a bhí ag iarraidh teacht slán ó na Mongólaigh i ré Rítheaghlach
Song Theas (rítheaghlach a bhí ag rialú na Síne ón deichiú haois go dtí an tríú
haois déag AD). Ina dhiaidh sin, áfach, chuir a lán iascairí ó Chúige Guangdong
agus ó Chúige Fujian fúthu san áit. Níor tháinig fás ceart ar Mhacau ach le
teacht na bPortaingéalach.

Tháinig borradh faoi eacnamaíocht na háite go luath, agus na cumhachtaí Eorpacha
eile in éad leis an bPortaingéil faoin áit. I dtús na seachtú haoise déag rinne
na hOllannaigh iarracht i ndiaidh a chéile leis an gcoilíneacht a fhorghabháil
is a shealbhú. Ar an 24 Meitheamh 1622, d'ionsaigh fórsa ionraidh Ollannach an
áit faoi cheannas an Chaptaein Kornelis Reyerszoon, agus cuireadh cath fíochmhar
ar a dtugtar Cath Mhacau inniu. Sclábhaithe Afracánacha ab ea an chuid ba mhó de
na saighdiúirí a bhí ag cosaint na cathrach, agus chomh cróga is a throid siad
bhí siad in ann an cath a bhriseadh ar na hOllannaigh, ionas gur ghlac siad leis
nach bhféadfaidís an choilíneacht a sciobadh ón bPortaingéil le lámh láidir.
Níor ionsaigh siad Macau arís i ndiaidh na teagmhála seo.

I ndiaidh Chogaí an Óipiam idir na Sasanaigh agus na Sínigh (1839-42),
d'fhorghabh na Portaingéalaigh an dá oileán úd Taipa (1851) agus Coloane (1864)
in aice le leathinis Mhacau. Ar an 1 Nollaig 1887, shínigh na Portaingéalaigh
agus ionadaithe Rítheaghlach Qing an "Conradh Cairdis agus Trádála", inar ghéill
an tSín flaitheas agus ardcheannas na háite don Phortaingéil. I ndiaidh
Réabhlóid Xinhai (1911) agus fógairt Phoblacht na Síne (1912), tháinig an chuma
ar an scéal nach raibh fad saoil i ndán do choilíneacht Mhacao, nó bhí go leor
de mhuintir na Síne míshásta le pribhléidí na nEorpach sa tír, agus spreagadh
mór a bhí sa tseineafóibe seo don réabhlóid féin. Mar sin, nuair a d'éirigh le
Guomindang, an páirtí náisiúnaíoch, na miontiarnaí cogaidh a chloí agus rialtas
cobhsaí a chur ar bun sna fichidí, cuireadh an Conradh Cairdis agus Trádála ar
ceal. Bhí rialtas nua na Síne sásta, áfach, conradh nua a shíniú leis an
bPortaingéil sa bhliain 1929 nár athraigh stádas Mhacau ar aon nós.

I rith an Dara Cogadh Domhanda, bhí stádas neodrach ag Macau, agus borradh mór
faoi gheilleagar na cóilíneachta, ó bhí sí ar an t-aon áit neodrach amháin sa
réigiún. Bhí na Seapánaigh féin sásta urraim a thabhairt don neodracht seo, ach
i Mí Lúnasa 1943, d'éirigh ina chogadh bheag i gcuan Mhacau idir na Sasanaigh
agus na Seapánaigh, nuair a shealbhaigh na Seapánaigh long Shasanach, an Sian,
le lámh láidir. Go gairid ina dhiaidh sin, chuir na Seapánaigh d'fhiacha ar
lucht rialtais Mhacau glacadh le "comhairleoirí" ón tSeapáin - mura nglacfaidís,
thiocfadh trúpaí ón tSeapáin leis an gcathair a fhorghabháil scun scan. Thoiligh
Macau le rogha an dá dhíogha, agus rinneadh coimirceas Seapánach den áit, go
praiticiúil, cé gur choinnigh an chathair a stádas oifigiúil neodrachta. Sa
bhliain 1945, áfach, thug na Meiriceánaigh cúpla aer-ruathar faoin áit, áfach,
nó fuair siad amach go raibh Macau ag díol tráchtearraí míleata, ar nós breosla
eitleán, leis an tSeapáin.



https://ga.wikipedia.org/wiki/Mac_t%C3%ADre

Is é an mac tíre nó an faolchú liath an t-ainmhí fiáin is mó san fhine úd
Canidae, is é sin, fine na gcúnna. De réir an taighde a rinneadh ar an aigéad
dí-ocsairibeanúicléasach i gcillíní na bhfaolchúnna, is ionann bunús an mhic
thíre agus an mhadra cheansaí ó thús. Aithnítear roinnt fospeiceas, ach níl na
bitheolaithe ar aon fhocal faoi líon ná faoi roinnt cheart na bhfospeiceas. Go
bunúsach, glactar leis go mbíonn na mic thíre ina gcreachadóirí ardleibhéil ina
gcuid éiceachóras, is é sin, ní bhíonn aon chreachadóir ag marú mic thíre le
hiad a ithe. Níl siad chomh hoiriúnaitheach leis na cúnna eile, ach mar sin
féin, bíonn siad in ann déanamh as dóibh féin ina lán timpeallachtaí éagsúla,
idir choill, fhásach, shléibhte, thundra, taiga, fhéarthailte, agus fiú imeall
na cathrach.

Bhí na faolchúnna flúirseach go maith ar fud na hEoráise agus Mheiriceá Thuaidh,
tráth, ach d'imigh sin agus tháinig seo: níl ach iarsmaí beaga dá sheanghnáthóg
fágtha ag an mac tíre inniu. Is é is cúis leis seo ná an cúngú a rinne an duine
isteach ar a ghnáthóg agus na feachtais léirscriosta a cuireadh ar an mac tíre
go forleathan, agus na daoine barúlach go raibh an mac tíre dainséarach dóibh
féin, go háirithe do na páistí. Mar sin féin, is é breithiúnas an Aontais
Idirnáisiúnta um Chaomhnú an Dúlra (IUCN) i gcónaí nach bhfuil an faolchú liath,
mar speiceas, faoi bhagairt ar bith. Bítear ag marú na mac tíre ina lán áiteanna
inniu féin, ar mhaithe leis an spórt nó leis na páistí a chosaint orthu, ach ón
taobh eile de, tá siad faoi chosaint an dlí in áiteanna eile.

Bíonn na mic thíre, de ghnáth, 0.6 - 0.9 méadar ar airde, 1.3 - 2 méadar ar fad,
agus 30 - 40 cileagram ar mheáchan. Na cinn ba mhó a maraíodh sa tSibéir agus i
Meiriceá, bhí siad timpeall ar 80 cileagram. Tá an baineannach 20 % níos lú ná
an fireannach. Bíonn na baineannaigh níos cúinge sa soc agus san éadan freisin,
agus a gcuid cos níos giorra ná ag na fireannaigh.



https://ga.wikipedia.org/wiki/Luaidhe

Is í an luaidhe dúil cheimiceach uimhir a dó is ceithre scór (82), agus í 207.2
g/mol ar mheáchan adamhach. Pb an tsiombail cheimiceach. Miotal bog atá inti,
agus bíonn comhdhúile na luaidhe dainséarach go leor don duine agus don dúlra,
mar is dual do na trom-mhiotail. Tá loinnir ghealghorm sa luaidhe nuaghearrtha,
ach tagann smúit liath ocsaíde uirthi de réir a chéile agus í i dteagmháil le
hocsaigin an aeir. Is í an luaidhe an dúil is troime (de réir na huimhreach
adamhaí) a bhfuil iseatóip chobhsaí aici, ach tá leathré an bhiosmait chomh fada
agus go bhfuil sé chomh maith againn dearcadh ar an mbiosmat nádúrtha mar dhúil
chobhsaí.

Úsáidtear luaidhe sna tógálacha, sna cadhnraí gluaisteáin, i bpiléir, agus i
sciatha cosanta in aghaidh na radaighníomhaíochta. Is maith an chosaint atá sa
luaidhe ar an radaíocht, ós rud é go stopann sé cuid mhór de na gáma-ghathanna
agus na X-ghathanna féin.

Tá ceithre iseatóp nádúrtha ag an luaidhe, is é sin, Pb-204 (1.4 % de luaidhe an
dúlra), Pb-206 (24.1 %), Pb-207 (22.1 %) agus Pb-208 (52.4 %). Iseatóp
radaighníomhach é Pb-204, ach is féidir neamhshuim a dhéanamh dá
radaighníomhaíocht, ó tá a leathré chomh fada (1.4 x 1017 bliain - is é sin,
14,000,000,000,000,000 bliain, nó 14 chuaidrilliún bliain).



https://ga.wikipedia.org/wiki/Leabhar_Cheanannais

Is lámhscríbhinn dhathmhaisithe i Laidin é Leabhar Cheanannais (Laidin: Codex
Cenannensis Béarla: Book of Kells) (Baile Átha Cliath, Leabharlann Choláiste na
Trionóide, LS A.I. (58), ar a dtugtar Leabhar Cholm Cille uaireanta) ina bhfuil
ceithre Shoiscéal an Tiomna Nua, mar aon le réamhthéacsanna agus táblaí éagsúla.
Scríobh manaigh Cheilteacha amach é thart ar an mbliain 800. Díorthaíodh téacs
na Soiscéal ón Vulgáid den chuid is mó, cé go gcuimsítear roinnt sleachta ó
luathleaganacha an Bhíobla ar a ngairtear an Vetus Latina chomh maith. Is
máistirshaothar é de challagrafaíocht Iartharach agus seasann sé do bhuaic an
dathmhaisithe Oileánaigh. Ceaptar go forleathan freisin gurb é an tseoid
náisiúnta is fearr in Éirinn é.

Tá léaráidí agus maisiú Leabhar Cheanannais níos fearr ná Soiscéil Oileánacha
eile ó thaobh na fairsinge agus na castachta de. Sa mhaisiú, feictear teaglaim
d’íocónagrafaíocht thraidisiúnta Chríostaí agus móitífeanna ornáideacha
guairneánacha is gnách don ealaín Oileánach. Cuirtear beocht le leathanaigh na
lámhscríbhinne le fíoracha daoine, ainmhithe agus béisteanna miotasacha, chomh
maith le snaidhmeadh casta agus le patrúin dualaíochta ar dhathanna beoga. Tá
cuid mhaith de na gnéithe beaga maisiúla sin lán de shiombalachas Críostaí agus
cuireann siad tuilleadh béime ar théamaí na mórléaráidí dá bharr.

Tá 340 fóilió i gceist leis an lámhscríbhinn anois, agus tá sí faoi cheangal i
gceithre imleabhar ón mbliain 1953. Is ar phár lao ar ardchaighdeán atá na
duilleoga, agus cuimsítear sa mhaisiú mionsaothraithe gan fasach deich léaráid
lánleathanaigh agus leathanaigh téacs atá beo le túslitreacha historiated agus
le mionsamhlacha idirlíneacha. Sonraíonn siad buaic na gcáilíochtaí
frithchlaisiceacha agus bríomhara d’ealaín Oileánach. Dealraítear gur saothar
triúr scríobhaithe éagsúla ar a laghad é mórscript Oileánach an téacs féin. Tá
an litreoireacht scríofa i ndúch iaranngháil, agus tháinig na dathanna a
úsáideadh ó réimse fhairsing substaintí. Cuid mhór de na substaintí seo,
rinneadh iad a thabhairt isteach sa tír ó thíortha i bhfad i gcéin.

Tá an lámhscríbhinn ainmnithe as an mainistir i gCeanannas ina raibh sí ar feadh
na gcéadta. Tá sí ar taispeáint bhuan i leabharlann Choláiste na Tríonóide anois
i mBaile Átha Cliath, Éire. De ghnáth, cuireann an leabharlann dhá cheann de na
ceithre imleabhar reatha ar taispeáint i ndiaidh a chéile – ceann amháin acu ag
léiriú mórléaráide agus an ceann eile ag léiriú gnáthleathanach téacs.

Tá Leabhar Cheanannais ar cheann de na samplaí is fearr agus is cáiliúla de
ghrúpa lámhscríbhinní ar an stíl Oileánach, mar a thugtar orthu, a rinneadh ó
dheireadh an tséú haois go tús an naoú haois i mainistreacha na hÉireann, na
hAlban agus Shasana, agus i mainistreacha na mór-roinne de bhunús Éireannach nó
Sasanach. Áirítear ar na lámhscríbhinní sin Cathach Cholm Cille, Ambrosiana
Orosius, Soiscéal briste i leabharlann ardeaglaise Durham (iad uile ó thús an
tseachtú haois), agus Leabhar Dharú (ón dara leath den seachtú haois). Tagann
Soiscéil Durham, Soiscéil Echternach, Soiscéil Lindisfarne (féach léaráid ar
dheis), agus Soiscéil Lichfield ó thús an ochtú haois. Is ó dheireadh an ochtú
haois a thagann Leabhar Soiscéil Naomh Gall agus Soiscéil Macregal. Is ó thús an
naoú haois a thagann Leabhar Ard Mhacha (ón mbliain 807-809), Mír Leabhar
Soiscéil Turin, Priscian Leiden, Priscian Naomh Gall agus Soiscéal Macdurnan.
Cuireann scoláirí na lámhscríbhinní sin le chéile bunaithe ar chosúlachtaí stíle
ealaíonta, scripte agus traidisiún téacsúil. Ciallaíonn stíl lánfhorbartha an
mhaisithe go dtagann Leabhar Cheanannais déanach sa tsraith, ó dheireadh an
ochtú haois nó ó thús an naoú haois. Tá cuid mhaith de na traidisiúin
íocónagrafaíochta agus stíleacha atá sna luath-lámhscríbhinní seo le fáil i
Leabhar Cheanannais chomh maith. Mar shampla, ábhar iontais is ea an
chomhsheasmhacht ó thaobh fhoirm na litreacha maisithe de i réamhleathanaigh na
Soiscéal agus na Soiscéal Oileánach. Déan comparáid, mar shampla, idir
réamhleathanaigh Shoiscéal Mhatha i Soiscéil Lindisfarne agus i Leabhar
Cheanannais. Tá snaidhmeadh casta maisiúil taobh istigh d'imlínte
cheannlitreacha méadaithe an téacs sa dá leabhar. (Chun liosta níos cuimsithí de
lámhscríbhinní ábhartha a fheiceáil, féach: List of Hiberno-Saxon illustrated
manuscripts).

Díorthaíonn an t-ainm Leabhar Cheanannais as Mainistir Cheanannais i gCeanannas,
Contae na Mí, Éire, ina raibh sé ar feadh cuid mhaith de na meánaoiseanna. Tá an
dáta agus an áit a ndearnadh an lámhscríbhinn ina ábhar díospóireachta suntasaí.
Go traidisiúnta, creideadh gur cruthaíodh an leabhar le linn thréimhse Cholm
Cille, agus fiú gur shaothar a lámh féin é b’fhéidir. Tá an traidisiún sin
díchreidiúnaithe le fada ar bhonn pailéagrafach agus stíleach. Tacaíonn an chuid
is mó den fhianaise le dáta déantúis thart ar 800, i bhfad i ndiaidh bhás Cholm
Cille sa bhliain 597. Tá traidisiún eile ann, atá coitianta i measc scoláirí na
hÉireann, a áitíonn gur cruthaíodh an lámhscríbhinn le haghaidh chomóradh 200
bliain bhás an naoimh.

Rinne Lochlannaigh slad ar Mhainistir Cheanannais roinnt mhaith amanna sa
deichiú haois, agus ní heol conas a mhair an leabhar. Is in iontráil na bliana
1007 d’Annála Ulaidh atá an tagairt stairiúil is luaithe don leabhar agus, go
deimhin, don leabhar a bheith i gCeanannas. Tá taifead san iontráil ar an gcaoi
ar goideadh Soiscéal Cholm Cille, (Columba) príomhiarsma an Domhain Thiar, i
rith na hoíche ó shacraistí iartharach an mhórshéipéil chloiche ag Ceanannas mar
gheall ar a chumhdach ceardúil. Aisghabhadh an lámhscríbhinn faoi fhód roinnt
míonna ina dhiaidh sin – gan a clúdach órga uscarach. Déantar talamh slán de i
gcoitinne gurb é “Soiscéal Cholm Cille” Leabhar Cheanannais. Más fíor sin,
ciallaíonn sé go raibh an leabhar i gCeanannas fada go leor faoin mbliain 1007
le go mbeadh a fhios ag gadaithe go raibh sé ann. B’fhéidir go bhfuil fóiliónna
ar iarraidh ó thús agus ó chríoch Leabhar Cheanannais mar thoradh ar réabadh na
lámhscríbhinne óna clúdach. Tugtar le fios ón gcur síos sna hAnnála ar an
leabhar a bheith “ó Cholm Cille” – is é sin, gur le Colm Cille an leabhar, nó go
ndearna Colm Cille é – gur creideadh an tráth sin gurbh in Í a rinneadh an
leabhar.

Ar aon nós, bhí an leabhar i gCeanannas cinnte sa dara haois déag nuair a
rinneadh cóip de chairteacha talún a bhain le Mainistir Cheanannais ar chuid dá
leathanaigh fholmha. Bhí an cleachtas sin – cairteacha a chóipeáil isteach i
leabhair thábhachtacha – forleathan sna meánaoiseanna, agus tugann inscríbhinní
dá leithéid i Leabhar Cheanannais cruthúnas cinnte maidir lena láthair ag an am
sin.

Rinne Giraldus na Breataine Bige, scríbhneoir ón dara haois déag, cur síos ar an
Mórleabhar Soiscéil a chonaic sé i gCill Dara i sliocht cáiliúil óna leabhar
Topographia Hibernica, agus ceapann cuid mhaith daoine ó shin gur Leabhar
Cheanannais a bhí ann. Gabhann an cur síos le Ceanannas cinnte:

Dar leis, cuimsíonn an leabhar teacht le chéile na gceathrar soiscéalaithe dar
le hIaróm, agus ar gach leathanach ar leith tá dearaí ar leith, agus iad
suaitheanta ag dathanna éagsúla. Féadtar, dar leis, aghaidh mórgachta agus í
tarraingthe go diaga a fheiceáil anseo; ansiúd féadtar siombail mhistéireacha na
Soiscéalaithe a fheiceáil le sciatháin – péire sciathán, sé sciathán, ceithre
sciathán, péire arís. Iolar anseo, gamhain ansiúd; fear anseo, leon ansiúd agus
gach foirm eile atá ann, infinideach nach beag. Má thugann tú
gnáth-shracfhéachaint orthu, dar leis, sílfidh tú gur scriosadh atá ann, seachas
fíochán. Tá togha na ceardaíochta mórthimpeall ort, ach seans nach dtabharfadh
tú faoi deara é. Déan grinnscrúdú air agus treáfaidh tú scrín na healaíne.
Déanfaidh tú amach castachtaí, chomh mín agus chomh fíneálta sin, chomh lom lán
de shnaidhmeanna agus de thrilseáin, ar dhathanna chomh húr agus chomh beoga, go
gceapfaidh tú, dar leis, gur saothar aingil atá ann seachas saothar fir. Ós rud
é go n-áitíonn Giraldus go bhfaca sé an leabhar sin i gCill Dara, b’fhéidir gur
leabhar eile a chonaic sé ar an gcaighdeán céanna le Leabhar Cheanannais atá
caillte anois, nó b’fhéidir go ndearna sé dearmad faoina láthair.

D’fhan Leabhar Cheanannais i gCeanannas go dtí 1654. Sa bhliain sin, bhí
marcshlua Chromail ag fanacht sa séipéal i gCeanannas, agus sheol gobharnóir an
bhaile an leabhar go Baile Átha Cliath le go mbeadh sé sábháilte. Bhronn Henry
Jones, a bhí ina easpag ar an Mí tar éis an Reistiréisin, an lámhscríbhinn ar
Choláiste na Tríonóide i mBaile Átha Cliath sa bhliain 1661, áit ar fhan sí ó
shin i leith, cé is móite d’iasachtaí gearra go leabharlanna eile agus go
hiarsmalanna. Tá sí ar taispeáint phoiblí sa tSeanleabharlann ag Coláiste na
Tríonóide ón naoú haois déag.

Thar na blianta, cuireadh roinnt aguisíní le téacs Leabhar Cheanannais. Sa séú
haois déag, chuir Gerald Plunkett as Baile Átha Cliath sraith uimhreacha
Rómhánacha le caibidlí na Soiscéal de réir na rannta a chruthaigh Ard-Easpag
Canterbury an tríú haois déag, Stephen Langton. Rinne an ministir suntasach
Anglacánach, James Ussher, comhaireamh agus uimhriú ar na fóiliónna sa bhliain
1621, go gairid i ndiaidh do Rí Séamas I é a ainmniú ina Easpag ar an Mí. Tugadh
cuireadh don Bhanríon Victoria agus don Phrionsa Albert an leabhar a shíniú sa
bhliain 1849. Déanta na fírinne, áfach, shínigh siad fordhuilleog nua-aoiseach
ar creideadh, go lochtach, gur cheann de na fóiliónna bunaidh í. Baineadh an
leathanach lena gcuid sínithe nuair a athcheanglaíodh an leabhar sa bhliain
1953.

Sa bhliain 2000, seoladh an t-imleabhar ina bhfuil Soiscéal Mharcais go Canberra
san Astráil i gcomhair taispeántais de lámhscríbhinní dathmhaisithe. Níorbh é
sin ach an ceathrú huair a seoladh Leabhar Cheanannais thar lear le haghaidh
taispeántais. Faraor, d’fhulaing an t-imleabhar “miondíobháil lí”, mar a thugtar
air, ar an mbealach go Canberra. Meastar go mb’fhéidir gur tharla an díobháil de
bharr creathanna ó innill an eitleáin le linn na heitilte fada.

Macasamhlaíodh an chuid is mó de na leathanaigh i ngrianghraif dhubha agus
bhána, ach bhí 48 macasamhail dhaite san eagrán freisin, lena n-áirítear na
maisithe lánleathanaigh ar fad. Le cead Bhord Choláiste na Tríonóide, Baile Átha
Cliath, rinne Thames agus Hudson eagrán facsamhla eile sa bhliain 1974. D’áirigh
an t-eagrán seo na léaráidí lánleathanaigh ar fad ón lámhscríbhinn agus cuid
ionadaíoch de mhaisiú na leathanach téacs, chomh maith le roinnt sonraí
méadaithe de na léaráidí. Bhí na macasamhla ar fad lándaite agus ba é John
Kennedy, Green Studio, Baile Átha Cliath, a rinne an ghrianghrafadóireacht.

Sa bhliain 1979, d’iarr foilsitheoir Eilvéiseach, Faksimile-Verlag Luzern, cead
chun facsamhail lándaite den leabhar a dhéanamh. Diúltaíodh cead ar dtús, mar
cheap oifigigh Choláiste na Tríonóide go raibh baol ró-ard díobhála ann. Faoin
mbliain 1986, bhí próiseas forbartha ag Faksimile-Verlag a bhain úsáid as súchán
séimh chun an leathanach a dhíriú ionas go mbeifí in ann grianghraf den
leathanach a ghlacadh gan teagmháil a dhéanamh leis, agus fuair siad cead
facsamhail nua a fhoilsiú dá bharr. Tar éis dóibh grianghraf a ghlacadh de gach
leathanach, ullmhaíodh facsamhail aonleathanaigh chun é a chur i gcomparáid leis
an mbunleagan agus rinneadh coigeartú air nuair ba ghá. Foilsíodh an saothar
críochnaithe sa bhliain 1990 i dtacar de dhá imleabhar le facsamhail iomlán agus
tráchtaireacht léannta. Tá cóip amháin díobh i seilbh na hEaglaise Anglacánaí i
gCeanannas ar shuíomh na bunmhainistreach.

Cuimsíonn Leabhar Cheanannais ceithre Shoiscéal na scrioptúr Críostaí scríofa i
ndúch dubh, dearg, corcra agus buí i mórscript oileánach, le réamhráite, le
hachoimrí agus le comhchordachtaí de shleachta Soiscéil ag teacht rompu. Tá 340
duilleog pháir nó fóilió ann anois. Tá formhór na bhfóiliónna ina gcodanna de
dhuilleoga níos mó, ar a dtugtar défhóiliónna, atá fillte ina leath chun dhá
fhóilió a chruthú. Tá na défhóiliónna neadaithe ina chéile agus fuaite le chéile
chun fithíní ceathrúna páipéir a chruthú. Scaití, ní cuid de dhéfhóilió é an
fóilió, ach leathanach singil is ea é a cuireadh isteach sa cheathrú páipéir. Tá
na fóiliónna atá ar marthain dlúite ina 38 ceathrú páipéir. Tá idir ceithre
fhóilió agus dhá fhóilió dhéag (idir dhá agus sé dhéfhóilió) i ngach ceathrú
páipéir. Go minic, ach ní i gcónaí, bíonn na fóiliónna ceangailte i ngrúpaí
deich bhfóilió. Is leathanaigh shingile iad cuid de na fóiliónna, mar is iondúil
i gcás na leathanach tábhachtach maisithe. Tarraingíodh línte ar na fóiliónna le
haghaidh an téacs, uaireanta ar an dá thaobh, tar éis na fóiliónna a fhilleadh.
Tá lorg pricíní agus línte treoracha fós le feiceáil ar chuid de na leathanaigh.
Tá an párpháipéar ar ardchaighdeán, cé go bhfuil tiús na bhfóiliónna míchothrom.
Tá cuid acu gar do leathar agus cuid eile acu chomh tanaí sin go bhfuil siad
beagnach tréshoilseach.

Cuimsíonn an leabhar atá ar marthain réamhábhair, téacs iomlán Shoiscéal Mhatha,
Mharcais agus Lúcáis, agus Soiscéal Eoin go dtí Eoin 17:13. Tá an chuid eile
d’Eoin agus méid anaithnid den réamhábhair ar iarraidh agus seans gur cailleadh
é nuair a goideadh an leabhar luath sa 11 aois AD. Cuimsítear dhá liosta bhriste
d’ainmneacha Eabhracha atá sna Soiscéil, Breves causae (achoimrí Soiscéil),
Argumenta (gearr-bheathaisnéisí na Soiscéalaithe), agus táblaí canóna de chuid
Eusebius sna réamhábhair eile. Is dócha gur chuimsigh cuid den réamhábhair atá
caillte mar atá sé i Soiscéil Lindisfarne agus i Leabhar Dharú agus Ard Mhacha
litir Iaróim, ar a dtugtar Novum opus, chuig Pápa Damasus I ina míníonn Iaróm
cúis a aistriúcháin. Cé nach bhfuil an dóchúlacht chéanna ann, seans gur
chuimsigh an ábhair chaillte litir Eusebius chuig Carpianus ina míníonn sé úsáid
na dtáblaí canóna. Ar na Soiscéil oileánacha go léir, níl an litir sin ach i
lámhscríbhinn Lindisfarne.

Baineann na Breves causae agus Argumenta le traidisiún lámhscríbhinne
réamh-Vulgáide. Is achoimrí iad na Breves causae ar aistriúcháin sa tSean-Laidin
ar na Soiscéil agus tá siad roinnte ina gcaibidlí uimhrithe. Ar nós uimhreacha
na dtáblaí canóna, ní úsáidtear na huimhreacha caibidle seo ar leathanaigh téacs
na Soiscéal. Ní dócha go mbainfí úsáid as na huimhreacha sin, fiú amháin dá
gcríochnófaí an lámhscríbhinn, mar chomhfhreagair na huimhreacha caibidle do na
haistriúcháin sa tSean-Laidin agus bheadh sé deacair iad a chur in oiriúint do
théacs na Vulgáide. Is bailiúcháin finscéalta faoi na Soiscéalaithe atá sna
Argumenta. Tá eagar aisteach ar na Breves causae agus Argumenta: tagann na
Breves causae agus Argumenta do Mhatha ar dtús, ansin na Breves agus Argumenta
do Mharcas, agus ansin, aisteach go leor, tagann na Argumenta do Lúcás agus
d'Eoin araon roimh a gcuid Breves causae. Seo an ord aimhrialta céanna atá i
Leabhar Dharú, ach sa chás sin, tagann na codanna atá as áit ag deireadh na
lámhscríbhinne seachas mar chuid de réamhrá leanúnach. I lámhscríbhinní
oileánacha eile, ar nós Shoiscéil Lindisfarne, Leabhar Ard Mhacha agus Shoiscéil
Echternach, caitear le gach Soiscéal mar shaothar aonair agus tagann a gcuid
réamhráite díreach rompu. Bhain an scoláire, T.K. Abbot, de thátal as an athrá
moghach ar na Breves causae agus Argumenta ó Leabhar Dharú i Leabhar
Cheanannais, go raibh Leabhar Dharú nó samhail choitianta in aice láimhe ag
scríobhaí Leabhar Cheanannais.

Tá roinnt difríochtaí idir an téacs agus na Soiscéil aitheanta. Ainmníonn
Leabhar Cheanannais sinsear breise go lochtach i nginealach Íosa a thosaíonn ag
Lúcás 3:23. I mball eile, ba chóir go mbeadh “I came not to send peace, but the
sword,” ach tá gaudium (“áthas”) inar chóir do gladium (“claíomh”) a bheith,
agus aistrítear é mar "Ní síocháin [amháin] a tháinig mé a chur ach áthas" dá
bharr.

Gabhann cuid mhaith mionsamhlacha lánleathanaigh leis an téacs, agus feictear
níos mó maisithe beaga péinteáilte ar fud an téacs ná riamh roimhe. Tá cáil ar
mhaisiú an leabhair as mionsonraí casta a chur le chéile le déantúis dhána
fhuinniúla. Baintear amach buaicthréithe na ceannlitreach lámhscríbhinne
Oileánaí anseo, mar a dhéanann Carl Nordenfalk cur síos orthu: “the initials ...
are conceived as elastic forms expanding and contracting with a pulsating
rhythm. The kinetic energy of their contours escapes into freely drawn
appendices, a spiral line which in turn generates new curvilinear motifs...”
Bíonn réimse leathan dathanna i gceist leis na léaráidí, go háirithe corcra,
liathchorcra, dearg, bándearg, glas agus buí. Tá claonadh sna lámhscríbhinní
luatha i dtreo pailéad níos lú. Ní úsáideann Leabhar Dharú ach ceithre dhath mar
shampla. Mar ba ghnách le saothar Oileánach, níor baineadh úsáid as órdhuille ná
airgead-duille sa lámhscríbhinn. Dhéantaí na líocha le haghaidh na léaráidí, a
d’áirigh ócar dearg agus buí, lí copair ghlais (ar a dtugtar verdigris
uaireanta), indeagó agus lapis lazuli, a iompórtáil ó réigiún na Meánmhara agus,
i gcás an lapis lazuli, ó oirthuaisceart na hAfganastáine.

Tá an clár maisithe mhórthaibhsigh i bhfad níos suntasaí ná aon leabhar Soiscéil
Oileánaigh eile a mhaireann. Tá deich léaráid lánleathanaigh a mhaireann lena
n-áirítear dhá phortráid soiscéalaithe, trí leathanach le ceithre shiombail
soiscéalaithe, leathanach cairpéid, mionsamhail den Mhaighdean Mhuire agus de
Mhac na hÓighe, mionsamhail de Chríost mar Rí, agus mionsamhlacha de Ghabháil
Íosa agus de Chathú Chríost. Tá trí lánleathanach déag de théacs maisithe a
mhaireann lena n-áirítear leathanaigh le haghaidh an chéad chúpla focal de na
Soiscéil ar fad. Tá maisiú fairsing ar ocht gcinn de na deich leathanach táblaí
canóna. Is fíordhóchúil go raibh leathanaigh eile mhionscripte agus téacs
maisithe ann atá caillte anois. Chomh maith leis na príomhleathanaigh sin, tá
scata mór maisithe beaga agus ceannlitreacha maisithe ar fud an téacs. Go
deimhin, níl ach dhá leathanach ann gan mhaisiú.

Is le híomhá íocónach den Mhaighdean Mhuire agus de Mhac na hÓighe a chuirtear
tús leis an réamhábhar (fóilió 7v). Is í an mhionsamhail seo an chéad léiriú den
Mhaighdean Mhuire i lámhscríbhinn de chuid an Iarthair. Is meascán aisteach é an
léiriú seo de staidiúir thosaigh agus de staidiúir ¾ Mhuire. Chomh maith leis
sin, tá cosúlacht stíle idir an mhionsamhail seo agus an íomhá snoite ar chlár
chónra Naomh Cuthbert ón mbliain 698. Tá seans ann gur tháinig íocónagrafaíocht
na mionsamhla seo ó íocón Oirthearach nó ó íocón Coptach.

Ba mhórthaibhseach é an maisiú a rinneadh ar fhocail tosaigh gach Soiscéil.
Rinneadh ‘leathanaigh chairpéid’ de na leathanaigh seo. Tá maisiú na dtéacsanna
seo chomh mórthaibhseach sin gur fhág sé an téacs féin beagnach doléite. Is
féidir leathanach tosaigh Shoiscéal Mhatha a thabhairt mar shampla (fóilió 28r).
(Féach an léiriú ar chlé) Níl sa leathanach seo ach dhá fhocal: Liber
generationis (“Leabhar na Glúine”). Is monagram ollmhór, a chlúdaíonn an
leathanach ar fad, iad na litreacha Lib ón bhfocal Liber. Léirítear na litreacha
er mar ornáid fhite taobh istigh den litir b ón monagram. Rinneadh trí líne den
fhocal Generationis agus tá sé timpeallaithe ag fráma mionsaothraithe sa
cheathrú íochtarach ar dheis an leathanaigh. Tá an rud ar fad timpeallaithe ag
imlíne mhionsaothraithe.

Is le bíseanna mórthaibhseacha agus le hobair shnaidhme - cuid mhór acu i
bpatrúin mhíolchruthacha - atá an imlíne agus na litreacha féin maisithe. Chomh
maith leis sin, ba mar seo a cuireadh le focail tosaigh Mharcais Initum evangeli
(Tús an tSoiscéil), Lúcáis Quoniam quidem multi agus Eoin Inprincipio erat
verbum (“I dtosach bhí an briathar”) chomh maith. Cé go raibh maisiú na
leathanach seo ní b'fhorleithne i Leabhar Cheanannais, bhí na leathanaigh seo ar
fad maisithe i ngach ceann de na Leabhair Soiscéal Oileánacha.

Tosaíonn Soiscéal Mhatha le ginealach Íosa Críost. Is ag Matha 1:18 a thosaíonn
fíorinsint bheatha Íosa Críost. Cuireadh béim mhór ar “an dara tús” seo de
Shoiscéal Mhatha in go leor luath-leabhar Soiscéil, rud a d'fhág gur caitheadh
leis an dá chuid mar shaothair éagsúla. Is leis an bhfocal Críost a thosaíonn an
dara leath. Ba mhinic a úsáideadh na litreacha Gréagacha chi agus rho i
lámhscríbhinní meánaoiseacha chun an focal Críost a ghiorrú. I Leabhair Soiscéal
Oileánacha, bhí an chéad mhonagram Chi Rho méadaithe agus maisithe. I Leabhar
Cheanannais, cuireadh clár maisithe i bhfeidhm ar an dara tús seo a bhí
comhionann leis na cláir a bhí mar réamhra ag na Soiscéil aonair. Tá mionsamhail
de Chríost mar Rí i verso Fhóilió 32. (Áitítear go bhfuil an mhionsamhail seo ar
cheann de na portráidí Soiscéalaí a cailleadh. Tá an íocónagrafaíocht éagsúil
leis na portráidí atá ar marthain, áfach, agus glacann an léann reatha leis an
aitheantas agus an socrú seo don mhionsamhail seo.) Os comhair na mionsamhla
seo, ar recto fhóilió 33, tá an t-aon leathanach cairpéid de chuid Leabhar
Cheanannais atá ina mhionsamhail aimhrialta; tá cúig leathanach cairpéid ag
Soiscéil Lindisfarne agus tá sé cinn ag Leabhar Dharú. Tá verso bán fhóilió 33
os comhair na mionsamhla is mórthaibhsí ón luath-thréimhse mhéanaoiseach, is é
sin monagram Chi Rho Leabhar Cheanannais. Is mar réamhra don insint ar Bheatha
Críost atá sé.

I Leabhar Cheanannais, tá an monagram Chi Rho chomh mór sin anois go gclúdaíonn
sé an leathanach ar fad. Clúdaíonn an litir chi an leathanach ar fad le géag
amháin ag dul trasna fhormhór an leathanaigh. Is faoi ghéaga an Chi atá an litir
rho. Roinntear an dá litir i gcodanna atá maisithe go mórthaibhseach le hobair
snaidhme agus le pátrúin eile. Is maisiú déanta d'obair snaidhme agus de
ghuairneáin atá sa chúlra chomh maith. Laistigh den mhaisiú seo, tá ainmhithe
agus feithidí faoi cheilt. Éiríonn trí aingeal ó cheann de ghéaga croise an chi.
Tá an mhionsamhail seo ar an monagram Chi Rho is mó agus is mórthaibhsí ar
marthain in aon Leabhar Soiscéal Oileánach. Is toradh é seo ar thraidisiún a
thosaigh le Leabhar Dharú.

Tá dhá mhionsamhail eile lánleathanaigh i Leabhar Cheanannais a léiríonn
eachtraí ó scéal na Páise. Tá téacs Mhatha maisithe le maisiú lánleathanaigh de
Ghabháil Íosa. (fóilió 114r). Léirítear Íosa faoi stuara stílithe agus dhá fhíor
eile, atá i bhfad níos lú, á bhreith. I dtéacs Lúcáis, tá mionsamhail lánmhéide
de Chathú Críost (fóilió 202v). Léirítear Críost ón gcoim aníos ar bharr an
Teampaill. Ar a dheis tá slua daoine, léiriú dá dheisceabail is dócha. Ar a chlé
agus taobh thíos de, tá an phearsa fhíordhubh de Shátan ann. Tá beirt aingeal os
a chionn. [40]

Tá leathanach iomlán de théacs maisithe a thosaíonn le “Tunc dicit illis” i
verso an fhóilió ina bhfuil Gabháil Críost. Os comhair mhionsamhail Chathú
Críost, tá leathanach iomlán eile de théacs maisithe (fóilió 203r “Iesus autem
plenus”). Chomh maith leis an leathanach seo, tá maisiú mionsaothraithe ar chúig
leathanach iomlán eile. I Soiscéal Mhatha, tá leathanach iomlán eile lán de
mhaisiú (fóilió 124r, “Tunc crucifixerant Xpi cum eo duos latrones”). I Soiscéal
Mharcais, tá dhá leathanach de théacs maisithe chomh maith (fóilió 183r, “Erat
autem hora tercia”, agus fóilió 187v, “[Et Dominus] quidem [Iesus] postquam”).
Tá dhá leathanach de théacs iomlán maisithe i Soiscéal Lúcáis (fóilió 188v,
“Fuit in diebus Herodis”, agus fóilió 285r, “Una autem sabbati valde”). Cé nach
bhfuil mionsamhlacha bainteach leis na téacsanna seo, is dócha go raibh
mionsamhlacha le bheith le gach ceann de na téacsanna seo ach gur cailleadh iad
nó nár críochnaíodh riamh iad. Níl leathanach amháin iomlán de théacs i Soiscéal
Eoin ar marthain, seachas an Réamhrá. Sa trí Shoiscéal eile, áfach, is le
hinsint na Páise atá gach ceann de na leathanaigh iomlán de théacs maisithe
seachas fóilió 188c a thosaíonn insint Bhreith Íosa. Os rud é, áfach, go raibh
insint na Páise sna fóiliónna a cailleadh ó Shoiscéal Eoin, is dócha gur
cailleadh na leathanaigh iomlán de théacs maisithe chomh maith.

Is maisiúcháin d’ardchaighdeán iad go léir agus bíonn siad thar a bheith casta
go minic. I maisiú amháin a chlúdaíonn cearnóg aon orlach de leathanach, tá 158
píosa de ribín bán, le himeall dubh, fite fuaite ar a chéile. Ní féidir roinnt
den mhaisiú a fheiceáil ach amháin le gloine formhéadúcháin, cé nach eol dúinn
go raibh a leithéid de ghloine, leis an gcumhacht cheart, ar fáil go dtí na
céadta bliain i ndiaidh an leabhar a bheith críochnaithe. Freagraíonn an
snaidhmeadh casta agus na léaráidí fite, ar thángthas orthu i gCeanannas agus i
mainistreacha gaolmhara eile, de mhiotalóireacht agus shnoíodóireacht chloiche
na tréimhse sin. Ó tosaíodh ag teacht orthu arís, diaidh ar ndiaidh, ón 9ú haois
déag ar aghaidh, tá éileamh leanúnach ar na léaráidí seo. Go deimhin, úsáidtear
go leor de na móitífeanna seo san ealaín choiteann, lena n-áirítear seodra agus
tatúnna.

Tá feidhm shacraiminteach seachas oideachais ag an leabhar. Is ar altóir ard sa
séipéal a d’fhágfaí Sóisceál a bhí chomh mór mórthaibhseach is a bhí Leabhar
Cheanannais. Ní bhainfí é ach chun an Soiscéal a léamh le linn an Aifrinn. Ba é
ba dóichí, áfach, ná go mbeadh an téacs de ghlanmheabhair ag an léitheoir agus
nach mbeadh air an téacs a léamh ón leabhar. Is ábhar suntasach é go
ndearbhaíonn Croinicí Uladh gur goideadh an leabhar ón sacraistí (ina raibh
soithigh agus feisteas an Aifrinn) seachas ó leabharlann na mainistreach. Tá sé
soiléir ó dhearadh an leabhair go raibh an fheidhm seo i gceist leis, is é sin,
tugadh tosaíocht do dhearadh an leabhair ar chúrsaí praiticiúla. Tá líon mór
botún sa téacs nár ceartaíodh riamh. Rinneadh línte a chríochnú go minic i spás
folamh sa líne os a gcionn. Níor cuireadh teidil na gcaibidlí taobh istigh
d’imill na leathanach, ar teidil iad a bhí ag teastáil le go mbeifí in ann úsáid
a bhaint as na táblaí canónaigh. Go ginearálta, ní dhearnadh aon ní a chuirfeadh
isteach ar chuma aeistéitiúil an leathanaigh. Tugadh tosaíocht don aeistéitic ar
fheidhmiúlacht an leabhair.



https://ga.wikipedia.org/wiki/Ku_Klux_Klan

Is ainm é Ku Klux Klan nó KKK a úsáideann a lán grúpaí dúchasacha
sceimhlitheoireachta sna Stáit Aontaithe, go háirithe sa Deisceart. Bíonn lucht
leanúna Ku Klux Klan ag ionsaí Gormaigh agus lucht inimirce, agus iad ag
iarraidh ardchumhacht an chine bháin a chur chun cinn. Go stairiúil, bhí Ku Klux
Klan ag caitheamh róbaí bána agus púicíní ar dhéanamh coirceoige, agus iad ag
cur i gcéill gurbh iad taibhsí na saighdiúirí a fuair bás i bpáirc an áir i rith
Chogadh Cathartha na Stát Aontaithe ar son an Deiscirt. Sin é an chuma a bhíonn
ar lucht leanúna KKK ina lán scannán, cuir i gcás.

Tháinig an chéad KKK ar an bhfód i ndiaidh an Chogaidh Chathartha, agus é ag dul
i muinín sceimhlitheoireachta, foréigin agus linseála leis na
hAfra-Mheiriceánaigh, na Caitlicigh agus na Giúdaigh a choinneáil faoi smacht.

Iarshaighdiúirí de chuid Arm an Deiscirt a bhunaigh an chéad KKK sa bhliain
1865. Bhí sé ag iarraidh forlámhas an chine bháin a chur ar bun arís trí eagla a
chur ar na Tuaisceartaigh a chuir fúthu sa Deisceart (na carpetbaggers), ar na
Deisceartaigh a bhí ag comhoibriú leis an Tuaisceart (na scalawags) agus ar na
Gormaigh a bhí saortha ó bhráca na daoirse (na freedmen). Ar dtús, ní raibh an
KKK ach ag bagairt an mhíle murdar ar na daoine seo, agus iad ag marcaíocht
istoíche faoi na róbaí bána, ionas gur shíl na daoine piseogacha gur marcaigh
neamhshaolta a bhí iontu. De réir a chéile, áfach, chuaigh an KKK i muinín
foréigin, dúnmharú san áireamh. Sa deireadh thiar, mhaolaigh ar an ngníomhaíocht
seo, ó thosaigh scothaicme thraidisiúnta an Tuaiscirt ag déanamh nach ndéanfadh
coiriúlacht an KKK ach fad a chur le rialtas míleata na dtrúpaí Tuaisceartacha
sa Deisceart. Mar sin, bhain an uasaicme a tacaíocht den KKK, agus fuair na
húdaráis fheidearálacha an ceann is fearr ar na sceimhlitheoirí de réir a chéile
i ndeireadh na 1860idí. Cuireadh deireadh deifnideach leis an KKK nuair a
reachtaíodh an tAcht um Chearta Sibhialta sa bhliain 1871, agus an tUachtarán
Ulysses Grant an-dian ag cur an dlí seo i bhfeidhm ar an Deisceart.

Bunaíodh an dara KKK sa bhliain 1915, ach níor tháinig fíorbhorradh faoi ach i
ndiaidh an Chéad Chogadh Domhanda. Bhí lucht inimirce ag tonnadh isteach ón
Eoraip, go háirithe ó Oirthear na hEorpa. San am céanna, bhí na Gormaigh ag
teacht go ceantair thionsclaíochta an Tuaiscirt ar lorg jabanna, agus na
saighdiúirí ag filleadh ón gcogadh. Tharraing an plódú seo míshuaimhneas anuas
ar an tsochaí, agus ní raibh aon mhoill ar lucht na drochthola a leas féin a
bhaint as. Bhí an dara KKK ag saighdeadh na bProtastúnach Bán Angla-Shacsanach
chun foréigin ar na Gormaigh, ar na Caitlicigh, ar na Giúdaigh agus ar an lucht
inimirce ón Eoraip. Rinne dreamanna áitiúla de chuid an KKK linseálacha agus
d'ionsaigh siad tithe príobháideacha agus foirgnimh phoiblí. Bhí sé de
dheasghnáth acu crosa adhmaid a chur trí thine in aice le tithe a gcuid naimhde
lena n-imeaglú. Sa Deisceart ba mhó a maraíodh daoine, ó bhí an t-aindlí i
ndúchas an réigiúin.

Cineál cuallachta nó bráithreachais a bhí i gceist leis an dara KKK, eagraíocht
fhoirmiúil a raibh struchtúir aici ar leibhéal náisiúnta agus sna stáit éagsúla
araon. Nuair a bhí an eagraíocht i mbarr a méide, timpeall ar lár na 1920idí,
bhí fear as gach seisear sna Stáit ina bhall den KKK. De réir a chéile, áfach,
thit na baill amach eatarthu féin, agus ní raibh siad in ann an brú ón taobh
amuigh a sheasamh ach an oiread. Chuaigh líon na mball i laghad arís, agus sa
bhliain 1930, ní raibh ach tríocha míle duine fágtha san eagraíocht. Ní dhearna
an Spealadh Mór ná an Dara Cogadh Domhanda ach tuilleadh a bhaint de bhallra an
KKK.

Ina dhiaidh sin, is iomaí eagraíocht neamhspleách a bhain úsáid as ainm agus as
siombailí an KKK, agus iad ag cur in aghaidh chearta sibhialta an chine ghoirm
sna Stáit Aontaithe, go háirithe sna 1950idí agus sna 1960idí. San am sin, is
minic a d'éirigh leis na sceimhlitheoirí dul i gcomhghuaillíocht leis na póilíní
áitiúla (i mBirmingham i stát Alabama, mar shampla), nó fiú le gobharnóirí
stáit, cosúil le George Wallace in Alabama.

Ar an 15 Meán Fómhair 1963, buamáladh Eaglais Bhaisteach na 16ú Sráide i
mBirmingham, Alabama, agus maraíodh ceathrar cailíní óga. Ciontaíodh baill de
ghrúpaí áitiúla a bhí ag baint úsáide as ainm an KKK.

Ar an 12 Meitheamh 1963, bhuail piléar as raidhfil Medgar Evers sa droim i
Jackson, Mississippi, agus shíothlaigh sé ina dhiaidh sin in ospidéal na háite.
Gníomhaí i ngluaiseacht na gceart sibhialta ab ea Evers. Fuarthas baill den KKK
ciontach sa dúnmharú seo freisin.

Ar an 21 Meitheamh 1964, mharaigh an KKK triúr gníomhaithe óga de chuid na
gluaiseachta a bhí ar a mbealach go dtí Longdale i gContae Neshoba san
iargúltacht. Tamall roimhe sin, chuaigh teampall de chuid na hEaglaise Aontaithe
Modhnaí trí thine i Longdale, agus cuma an choirloiscthe ar an scéal, ó ba nós
le lucht na gCeart Sibhialta a gcuid cruinnithe a bheith acu sa teampall. Bhí na
fir óga - Gormach agus beirt Ghiúdach - dírithe ar an gcoirloscadh seo a fhiosrú
thar cionn ghluaiseacht na gceart sibhialta, ach bhain an KKK an bhearna díobh
sular tháinig siad a fhad le Longdale. Bhí páirt ag sirriam an chontae sa choir.
Ba é an dúnmharú seo a thug spreagadh don scannán Mississippi Burning ón mbliain
1988.

Tháinig seisear iarshaighdiúirí Deisceartacha ó Pulaski, Tennessee le chéile ar
an 24 Nollaig 1865 leis an KKK a bhunú, go gairid i ndiaidh dheireadh Chogadh
Cathartha SAM. Is é an míniú is réidhe ar ainm na heagraíochta ná go bhfuil an
focal Gréigise kuklos (cf. cycle an Bhéarla) a chiallaíonn "fáinne" agus an
focal Gaeilge clann curtha le chéile ann. Le fírinne ní raibh sa Ku Klux Klan i
dtosach báire ach ceann d'eagraíochtaí bráithriúla den chineál chéanna a bhí ag
imirt foréigin ar an muintir isteach ón Tuaisceart (na carpetbaggers), ar na
Deisceartaigh a chuaigh leis an Tuaisceart (na scalawags) agus ar na Gormaigh sa
Deisceart. Rúnchumainn eile den chineál chéanna a bhí i gceist le Ridirí na
Caiméilia Báine (Knights of the White Camelia), a bunaíodh sa bhliain 1867 i
Louisiana, nó le Cros an Deiscirt (Southern Cross), a tháinig chun saoil sa
bhliain 1865 i New Orleans.

I ndiaidh an Chogaidh Chathartha, bhí a lán iarshaighdiúirí Deisceartacha ag
iarraidh forlámhas an chine ghil a chur i bhfeidhm in athuair, agus iad sásta an
cuspóir seo a bhaint amach le lámh láidir. Bhí ainriail agus foréigean ag rith
damhsa ina lán áiteanna. Sa bhliain 1866, dúirt Gobharnóir Mississippi, William
Lewis Sharkey, go raibh an dlí ag teip i gcuid mhór den stát agus go raibh
baiclí d'iarshaighdiúirí an Deiscirt ag siúl rompu mar ba rogha leo, gan aon
duine a bheith ag iarraidh iad a stopadh. Bhí an KKK ag cur tithe trí thine agus
ag marú daoine gorma le heagla a chur orthu siúd nár mhaith leo seanchóras
cumhachta an Deiscirt.

Le déanaí, chuir an staraí Bob Brewer in iúl go raibh sé barúlach gur
réamhtheachtaire don KKK iad Ridirí an Fháinne Órga (Knights of the Golden
Circle), eagraíocht sa Deisceart a bhí ag iarraidh, ar dtús, cuid de thailte
Mheicsiceo, Mheiriceá Láir agus na Cairibe - "an Fáinne Órga" - a fhorghabháil
do na Stáit Aontaithe agus córas sclábhaíochta an Deiscirt a chur i bhfeidhm
orthu. D'earcaigh na Ridirí a gcuid ball as Nua-Mheicsiceo agus as Texas, agus
iad ag bunú grúpaí forairdeallacha le ruathair a thabhairt thar teorainn.
Scoireadh an eagraíocht seo roimh dheireadh an Chogaidh Chathartha, áfach.

Tháinig baill den KKK le chéile i Nashville, Tennessee, sa bhliain 1867, agus ba
é ba chuspóir don chruinniú seo ná struchtúr céimlathach a cheapadh don KKK,
ionas go mbeadh balleagraíochtaí áitiúla ann agus iad faoi chomandracht na
ceanncheathrún náisiúnta. Toghadh Brian A. Scates ina Uachtarán Náisiúnta ar an
KKK. Ós iarshaighdiúirí a bhí i bhformhór mór na mball, bhí siad i dtaithí an
chineál seo eagraíochtaí, ach go praiticiúil, níor thug na heagraíochtaí áitiúla
aird ar shlabhra oifigiúil na n-orduithe.

Ba é an t-iar-Bhriogáidire-Ghinearál George Gordon a d'oibrigh amach an
Prescript, nó dogma idé-eolaíoch an KKK. Bhí blas láidir air den idé-eolaíocht
ar a dtugtar forlámhas an chine ghil. Mar shampla, chaithfí an cheist a chur ar
an nua-earcaí, an raibh sé dírithe ar a leithéid de chuspóirí a bhaint amach
agus "rialtas an chine ghil" a chur ar bun arís agus "an ceart vótála a
thabhairt ar ais do mhuintir an Deiscirt". Le fírinne, áfach, níor baineadh an
ceart vótála ach de mhionlach beag na ngeal sa Deisceart, is é sin, iad siúd nár
throid in aghaidh an Tuaiscirt nó nár chabhraigh le hArm an Deiscirt go
toilteanach. (Bhí a leithéid de rud ann agus an Mhóid Iarainn, nó an Ironclad
Oath, móid a chaithfeadh gach Deisceartach a thabhairt le cead vótála a fháil.
Sa mhóid sin, mhionnódh an vótálaí nár throid sé in aghaidh an Tuaiscirt agus
nár chuidigh sé le stát na Cónaidhme ar aon nós eile, ach amháin in éadan a
thola féin.)

De réir mar a deirtear, d'inis Gordon do Nathan Bedford Forrest, iar-thrádálaí
sclábhaithe agus iar-Ghinearál in Arm an Deiscirt, go raibh a leithéid
d'eagraíocht agus an Ku-Klux Klan i mbun oibre anois. Is é an freagra a thug
Bedford Forrest ná: "Is maith an rud é, tá sé damanta maith. Is féidir linn
úsáid a bhaint as leis na Gormaigh a choinneáil san áit is dual dóibh." Cúpla
seachtain ina dhiaidh sin, toghadh Bedford Forrest ina Ard-Draoi nó ina Ghrand
Wizard, is é sin, uachtarán náisiúnta an KKK.

Sa bhliain 1868, agus é á cheistiú ag iriseoirí, dúirt Bedford Forrest gurbh iad
naimhde an KKK ná na carpetbaggers, na scalawags, na Loyal Leagues - is é sin,
na conarthaí a bunaíodh i stáit éagsúla an Deiscirt lena n-aghaidh siúd a bhí ag
comhoibriú leis na húdaráis nua - agus rialtais nua na stát Deisceartach, ó ba
iad na Tuaisceartaigh a chuir ar bun iad. D'áitigh Forrest gur chreid a lán de
mhuintir an Deiscirt nach mbeadh na Gormaigh sásta a gcuid vótaí a chaitheamh ar
mhaithe leis an bPáirtí Poblachtach, ach go bé go raibh lucht na Loyal Leagues
ag cur dallamullóg orthu. Faoi thionchar Forrest, dúirt iriseoir amháin sa
Deisceart nach raibh i gceist leis an Loyal League ach KKK na nGormach.

Go praiticiúil, ní raibh an KKK faoi cheannas Forrest agus Gordon. Bhí na
craobhacha áitiúla ag gníomhú go neamhspleách, agus ba bheag a mbeann ar an
bPrescript. Bhí siad ag iarraidh cumhacht na ngeal a chur ar bun arís, ach san
am chéanna, ba mhinic nach raibh siad ach ag socrú seanfhaltanais phearsanta
nach raibh cúiseanna polaitiúla leo. Seo an méid a dúirt an staraí faoi na
cineálacha éagsúla de dhaoine a bhí ag glacadh páirte in imeachtaí an KKK san
am:

Bhí an KKK ag ionsaí Gormaigh a bhí ina mbaill de na Loyal Leagues, agus iad ag
imeaglú Poblachtaigh Dheisceartacha agus daoine a bhí ag obair sna Freedmen's
Bureaus, is é sin, biúrónna a cuireadh ar bun le rilíf agus cabhair a thabhairt
do na hiar-sclábhaithe. Nuair a mharaigh siad Gormaigh a bhí ina gceannairí
pobail, mharaigh siad daoine a raibh róil éagsúla acu sa phobal. Fágadh clanna
móra ina ndílleachtaí, agus chaill na heaglaisí a gcuid ministrí. Bhí Gormaigh á
marú ag an KKK duine amháin nó ní ba mhó in aghaidh na seachtaine, mar a
thuairiscigh na Freedmen's Bureaus. Bhí treallchogaíocht armáilte ar siúl, agus
na mílte Gormaigh ag fáil bháis dá deasca. Cuireadh léirsithe polaitiúla ar bun
nach raibh cúis shoiléir leo, ach nuair a d'iompaigh léirsiú den chineál seo ina
chíréib, d'fhág sé i bhfad níos mó Gormaigh ná Geala sínte marbh ina dhiaidh.
Thagadh lucht na bpúicíní ag scaoileadh urchair isteach na fuinneoga nó ag cur
tithe trí thine, cé go raibh daoine daonna istigh. Má bhí an obair ag éirí go
maith le feirmeoir gorm, tháinig an KKK le hé a ruaigeadh as a chuid tailte.

Ba iad iarshaighdiúirí Arm an Tuaiscirt i gContae Blount, in Alabama, a
d'eagraigh an chéad dream frithbheartaíochta in aghaidh an Ku Klux Klan. Bhagair
siad ar bhaill an KKK go n-agróidís díoltas orthu dá leanfadh an KKK ag ionsaí
daoine a bhí dílis do rialtas na Stát Aontaithe agus ag cur teampaill agus
scoileanna Gormacha trí thine. Chuaigh na Gormaigh féin faoi arm lena muintir a
chosaint i mBennettsville, Carolina Theas, agus iad ag déanamh patróil ar na
sráideanna.

Thosaigh muintir na Stát Aontaithe ag iompú in éadan an Klan, cé go raibh
polaiteoirí Daonlathacha ar an leibhéal náisiúnta féin ag déanamh gurbh fhéidir
nach raibh a leithéid de rud agus an KKK ann ar aon nós, agus gurbh iad
gobharnóirí Poblachtacha an Deiscirt a chum is a cheap an Klan ó thús deiridh.
Mar sin féin, thosaigh stáit Dheisceartacha ag reachtú dlíthe le srianta a chur
leis an gKlan.

Nuair a rinne gnáthbhithiúnaigh coireanna comónta faoi bhratach an KKK, is
annamh a bhac na húdaráis áitiúla leis an dlí a chur orthu. Pé scéal é ní raibh
giúróirí gorma ann, agus má bhí linseáil faoi chaibidil, ní dhaorfadh na
giúiréithe geala aon bhall den KKK, ó bhí eagla ar na giúróirí roimh dhíoltas na
gKlansmen áitiúla.

Is léir go raibh cuid de na giúróirí breá sásta le "dlí Uí Loingsigh" mar dhóigh
leis na Gormaigh a choinneáil faoi smacht. Ina lán stát ní raibh na húdaráis
fonnmhar chun an mílíste gorm a shaighdeadh faoin KKK, ó shíl siad go gcuirfeadh
sin míchompord ar na geala. Nuair a chuaigh William Holden, Poblachtach a bhí
ina Ghobharnóir ar Charolina Thuaidh, i dtuilleamaí an mhílíste leis an KKK a
smachtú sa bhliain 1870, ní dhearna sin ach cur le míghnaoi an phobail air.
Ceann de na cúiseanna a bhí ann leis an dóigh ar chaill na Poblachtaigh a
dtromlach i ndáil reachtaíochta an stáit go gairid ina dhiaidh sin, cé go raibh
cúiseanna eile ann. Cibé scéal é, nuair a fuair na Daonlathaigh an tromlach,
tháinsigh siad Holden agus bhain siad an Ghobharnóireacht de.

Sna 1870idí, tháinig meath ar an KKK, go háirithe nuair a thosaigh breithiúna
fuinniúla ar nós Amos Tappan Ackerman ag cur an dlí ar na daoine a bhí tar éis
coireanna a dhéanamh faoi bhratach an KKK. Níor chuir sin deireadh leis an
bhforéigean ciníoch, áfach, nó tháinig dreamanna cosúla eile in áit an KKK, ar
nós na Red Shirts agus an White League.

Bhí an White League gníomhach i Louisiana, agus ba iad Mississippi agus an dá
Charolina na stáit ina raibh na Léinte Dearga ag obair. Bhí feachtas oscailte
idir lámhaibh acu leis na postanna poiblí a bhaint de na Poblachtaigh, agus san
am chéanna, bhí siad ag imeaglú agus ag marú vótóirí gorma agus ag cur isteach
ar na Gormaigh agus iad siúd ag iarraidh eagraíochtaí dá gcuid féin a chur ar
bun nó vótaí a chaitheamh sna toghcháin. Bhí na Léinte Dearga amuigh ag cur a
gcatha le linn na canbhásála agus na dtoghchán féin sna blianta 1874 agus 1876,
agus chuidigh siad leis na Daonlathaigh Choimeádacha teacht i gcumhacht arís sa
bhliain 1876.

Go gairid ina dhiaidh sin, sa chaingean úd Na Stáit Aontaithe in aghaidh
Cruikshank (1875), tháinig an Chúirt Uachtarach ar an gconclúid nár bhronn an
Force Act ón mbliain 1870 na cumhachtaí ar an Rialtas Feidearálach ladar a chur
i gcúrsaí na ndaoine príobháideacha - ní fhéadfadh na húdaráis fheidearálacha
tionchar díreach a imirt ach ar na stáit. Mar sin, fágadh na Gormaigh gan sciath
chosanta ar bith ar lucht rialtais na stát aonair, agus ní raibh na stáit sásta
cosc a chur ar ainghníomhartha na ndaoine aonair agus na ndreamanna
paraimíleata.

Rinne an stiúrthóir D.W.Griffith an-idéalú ar an KKK ar an scannán The Birth of
a Nation. Bhí an scannán bunaithe ar an dráma úd The Clansman agus ar an úrscéal
úd The Leopard's Spots, a tháinig ó pheann an scríbhneora Thomas Dixon Jr. Ba as
an Deisceart do Dixon féin, agus tháinig sé i mbun a mhéide le linn na hatógála
i ndiaidh an chogaidh chathartha. Cosúil lena lán daoine geala ón Deisceart, bhí
sé barúlach gur imir trúpaí an Tuaiscirt díoltas thar an gceart ar an Deisceart
le linn na hatógála, agus theastaigh uaidh tuiscint na nGeal ón Deisceart ar an
atógáil a chur os comhair mhuintir an Tuaiscirt. Nuair a rinne Griffith a
scannán, d'éirigh le Dixon go gleoite a chuid cuspóirí a bhaint amach. Bhí an Ku
Klux Klan faiseanta anois.

Nuair a bhí The Birth of a Nation ag imeacht ar na pictiúrlanna, thuairiscigh na
nuachtáin ar fud na tíre go bhfuair an scannán moladh ón Uachtarán Woodrow
Wilson, a bhí ina staraí acadúil freisin, agus is follasach go ndeachaigh na
tuairiscí seo chun sochair don scannán. Bhí tagairtí do mhórshaothar Wilson,
History of the American People, le feiceáil ar an scannán fosta le craiceann na
fírinne léannta a chur air. Tuairiscíodh go bhfaca Wilson an scannán sa Teach
Bán, agus gurbh é an breithiúnas a thug sé air ná: Shílfeá go raibh an
stiúrthóir ag scríobh staire le splanc thintrí, agus is é an t-aon locht amháin
a fhaighim ar an scannán go bhfuil an oiread sin fírinne ann. ("It's like
writing history with a lightning, and my only regret is that it is all so
terribly true.") Bhí an chuma ar na focail seo go raibh Wilson ag tacú leis an
scannán, go háirithe le taobhshúil ar a chuid tuairimí i dtaobh an KKK agus
cheisteanna an chine. Spreag breithiúnas Wilson díospóireacht agus conspóid ar
an toirt, agus sa deireadh b'éigean dó ráiteas seachantach a eisiúint leis an
bhfaobhar a bhaint de na focail gan iad a shéanadh i gceart.

Bhain Thomas E. Watson, polaiteoir agus foilsitheoir ó Georgia an-ghaisneas as
triail Frank ina chuid iarrachtaí féin leis an KKK a athbhunú. Bhí sé ina
eagarthóir ar an iris úd The Jeffersonian agus é in ann an-tionchar a imirt ar
thuairimí an phobail i Georgia. Ar an iris, bhí sé ag gríosú na sluaite chun
Frank a linseáil, agus i ndiaidh na linseála, ghlac sé buíochas leo go raibh a
leithéid de ghníomh "gaisce" déanta acu. Fear mór le rá a bhí i Watson i saol
polaitiúil Georgia le fada. Thosaigh sé a réim i bPáirtí na bPobalóirí nó an
Populist Party, a raibh tréithe áirithe Sóisialachais le haithint ar a chlár
oibre. Nuair a chuaigh sé féin chun rachmais agus chun saibhris, áfach,
d'iompaigh Watson in aghaidh gach cineál Sóisialachais, agus chuir sé béim ar an
bhfrith-Ghiúdachas agus ar an bhfrith-Chaitliceachas feasta ina chuid
tuathghríosóireachta. Sin é an tuige ar ghlac sé páirt in athbhunú an KKK fosta.

D'fhógair William J. Simmons athbhunú an Ku Klux Klan i Stone Mountain, Georgia,
ar an 25 Samhain 1935 ó mhullach an tsléibhe óna bhfuair an áit a hainm.
Cuireadh cros trí thine, agus mhóidigh na fir dílseacht do Nathan Bedford
Forrest II, garmhac an ghinearáil a chuir tús leis an gcéad "Chlann". I measc na
ndaoine a bhí i láthair, bhí seanfhir a ghlac páirt i ngníomhaíocht na chéad
"Chlainne" nuair a bhí siad óg.

Dúirt William Simmons go bhfuair sé inspioráid ó Phrescript na chéad Chlainne.
Sa doiciméad seo, cuireadh cuspóirí na heagraíochta i bhfocail ar dhóigh
shollúnta idéalach, ach mar is eol dúinn, níor thug craobhacha na chéad Chlainne
aird ar bith ar na prionsabail idéalacha san obair a bhí idir lámhaibh acu go
praiticiúil. Bhí siad ag imeacht rompu ag ionsaí agus ag marú daoine macánta,
agus iad ag caitheamh púicíní le lámh thapaidh an dlí a sheachaint, rud nach
raibh cuma na crógachta ná na saighdiúireachta air.



https://ga.wikipedia.org/wiki/John_Lennon

Ceoltóir, cumadóir, file, scríbhneoir agus aisteoir Sasanach ab ea é John
Winston Ono Lennon (9 Deireadh Fómhair, 1940 – 8 Nollaig, 1980). Bhí cáil ar
Lennon mar ghiotáraí agus amhránaí leis an racghrúpa Sasanach The Beatles i rith
na 1960idí, agus mar cheoltóir ina aonar ó 1970 go dtí a bhás i 1980. Le Paul
McCartney, chruthaigh Lennon cuid de na h-amhráin is clúití riamh. Feictear ar
Lennon mar laoch i gcúrsaí ceoil, agus i gcultúr nua-aimseartha chomh maith.

Saolaīodh agus tógadh é i Learpholl, Sasana. Ba dhéagóir é Lennon nuair a bhi an
tóir ar cheol scifil; agus tháinig na Beatles as a chéad bhanna ceoil, na
Quarrymen. Nuair a scoir an banna ceoil i 1970, thóg Lennon faoi ghairm aonair
agus thairg sé albaim ar nós John Lennon/Plastic Ono Band agus Imagine, agus
singil ar nóis "Give Peace a Chance", "Working Class Hero" agus "Imagine". I
ndiadh gur phós sé Yoko Ono i 1969, d'athraigh sé a ainm go John Ono Lennon.
Tharraing Lennon siar ón ngnó ceoil i 1975 chun a mhac óg Sean a thógáil, ach
tháinig sé ar ais le Ono i 1980 leis an albam dúbailte nuas Double Fantasy.
Dunmharaíodh é trí sheachtain tar éis gur scaoileadh an albam.

Nochtaigh Lennon nádúr ceannairceach agus nathaíocht géar ina cheol,
scríobhneoireacht, líníochtaí, ar scannán agus in agallaimh. Bhí sé conspóideach
trína ghníomhaíochas polaitiúil agus síocháin, bhog sé go Manhattan i 1971, áit
ina raibh riarachán Richard Nixon ag déanamh tréaniarracht Lennon a dhíbirt de
bharr a cháineadh ar an gCogadh Vítneam, agus úsáideadh roinnt dá amhráin mar
aintiúní don ghluaiseacht frith-chogaíochta agus an frithchultúr.

Rugadh John Lennon i Learpholl, Sasana ar an 9 Deireadh Fómhair, 1940.
Mairnéalach ab ea é a athair Alfred, ach d'fhág sé John agus a mháthair Julia i
1945. Ní raibh Julia ábalta aire maith a thabhairt don bhuachaill, agus mar seo
chuaigh John óg chun chónaí leis a aint Mimi (deirfiúr Julia) agus a fear chéile
George. D'fhás John anuas le Mimi agus George ag Mendips, 251 Menlove Avenue,
Learpholl. Bhí roinnt fuil Éireannacha ag Lennon. Rugadh a sheanathair James
Lennon i mBaile Átha Cliath i 1858, agus rugadh a sheanmháthair Mary Maguire in
Éirinn freisin. Bhí oidhreacht Breatnach ag a mháthair Julia.

Bhí baint maith fós ag Lennon le Julia. Thug sé cuairt uirthi go minic, agus
d'fhoghlaim sé an bainseó uaithi. Tháning tubaiste i saol an fhir óg ar an 15
Iúil 1958 nuair a maraíodh Julia i dtimpiste. Bhí póilín ar meisce ag tiomáint,
buaileadh Julia leis an gcarr. Chuaigh Lennon go dtí an marbhlann chun aithin a
dhéanamh ar a corp. Níos déanaí, b'é bás a mháthair rud a bhí i gcoitianta aige
leis a chara nua Paul McCartney.

Buachaill cliste ab ea é Lennon, ach ní raibh a lán suim aige sa scoil. Ar aon
chaoi, fuair sé áit i Liverpool College of Art agus bhuail sé leis a bhean
chéile Cynthia Powell anseo. Phós sé le Powell i 1962 agus bhí mac acu Julian sa
bhliain céanna. D´fhág sé an coláiste, agus chaith sé a am ar fad ag seinm
ceoil. Bhí tionchar mór ag ceoltóirí cosúil le Buddy Holly agus Elvis Presley ar
Lennon, agus thosaigh sé a bhanna rac-cheoil féin The Quarrymen. Tháinig Paul
McCartney agus a chara George Harrison isteach sa bhanna, agus d'athraigh siad
an t-ainm go Johnny and the Moondogs agus ansin Long John and The Silver
Beetles. Níos déanaí, thóg siad an t-ainm níos giorra The Beatles (The Crickets
ab ea iad banna a laoch Buddy Holly).

Le McCartney, scríobh Lennon cuid de na hamhráin is cáiliúla riamh. Bhí Lennon
ábalta scríobh ina aonar freisin, agus chruthaigh sé a amhráin féin níos minicí
i rith na mblianta níos déanaí. An duine deisbhéalach ab ea é sa bhanna, agus
bhíodh sé ag magadh i gcónaí in agallaimh agus thuas ar an stáitse. Bhí scannal
i 1966 nuair a dúirt Lennon go raibh The Beatles "níos faiseanta ná hÍosa".
Fuair sé íde béal ó ghrúpaí éagsúla, agus bhí air dul ar teilifís chun a fhocail
a mhíniú.

Thosaigh Lennon ag cailleadh a shuim sa bhanna níos déanaí. Nuair a fuair a
mbainisteoir Brian Epstein bás i 1967, thosaigh Paul McCartney ag stiúradh an
bhanna. Thosaigh an banna ag tabhairt aire ar a gcúrsaí gnó féin don chéad am,
agus bhí a lán argóint.

Ar 9 Samhain 1966, chuaigh Lennon go dtí an Indica Art Gallery in Londain chun
ealaíon Yoko Ono a fheiceáil. Nuair a tháinig Lennon abhaile ón India i 1968,
d´fhág sé a bhean chéile Cynthia. Ón lá seo go dtí lá a bhás, bhí John agus Yoko
mar dhuine amháin. Pósadh iad le chéile ar an 20 Márta 1969, agus rugadh a mac
Sean i 1975.



https://ga.wikipedia.org/wiki/Joan_Baez

Is amhránaí, ceoltóir agus cumadóir amhrán í Joan Chandos Baez. Rugadh ar an 9
Eanáir 1941 í, in Oileán Staten, Nua Eabhrac. Is soprano í, le réimse gutha trí
ochtach, agus stíl ghuthach shainiúil aici.

Bhain sí cáil amach ag tús na 1960idí mar amhránaí tíre. Cé gur chum sí roinnt
amhrán (mar shampla Blessed Are, Diamonds & Rust) tá níos mó cáil aici ó bheith
ag canadh amhrán cumtha ag daoine eile, Bob Dylan ach go háirithe, ach chan sí
amhráin cumtha ag The Beatles, The Rolling Stones, Paul Simon agus cumadóirí
nach iad freisin.

Ba gníomhaí sóisialta í i rith a saol. Bhí sí gníomhach ar son chearta daonna
(sna Stáit Aontaithe agus i dtíortha eile), i gcoinne Chogadh Vítneam, i gcoinne
an dá Chogadh Iarácach, ar son na timpeallachta, ar son chearta don lucht
leispiach agus aerach agus in aghaidh phionós an bháis. Chaith sí tamall i
bpríosún sa bhliain 1967 tar éis léirsithe i gcoinne Chogadh Vitneaim.

Rugadh a máthair in Albain agus a hathair i Meicsiceo. Ba bhaill de Chumann na
gCarad é teaghlach Baez. Ba fisiceoir é athair Joan ach dhiúltaigh sé bheith
páirteach i dtionscal na n-armadóireachta.

Phós sí David Harris, gníomhaí frith-choinscríobh, sa bhliain 1968. Bhí mac
amháin acu, Gabriel. Cuireadh deireadh cairdiúil leis an bpósadh sa bhliain
1973.



https://ga.wikipedia.org/wiki/James_Chadwick

Fisiceoir Sasanach ab ea é Sir James Chadwick, CH (20 Deireadh Fómhair, 1891 –
24 Iúil 1974). B'eisean an duine a d'fhionn an neodróin, agus mar aitheantas
bronnadh an duais Nobel air.

Rugadh i Cheshire, Sasana é sa bhliain 1891, mac le John Joseph Chadwick agus
Anne Mary Knowles. D'fhreastail sé ar Choláiste Mhanchain, agus rinne sé
staidéar in Ollscoil Mhanchain agus Ollscoil Cambridge. Sa bhliain 1913 chuaigh
Chadwick chun chabhair a thabhairt do Hans Geiger ag an Ollscoil Teicniúil i
Beirlín. Chomh maith le sin, rinne sé obair sé le hErnest Rutherford. Sa
Ghearmáin, ag tosú an Chéad Chogadh Domhanda, cuireadh i bpríosún é ach rinne
Geiger cinnte de gur ligeadh saor é.

I ndiaidh an chogaidh, d'fhill sé ar Cambridge, áit inár chabhraigh sé le
hErnest Rutherford agus a staidéar ar ga fammaó rudaí raidigníomhach, rinne siad
staidéar tábhachtach ar nuicléas an adamh.

Sa bhliain 1932 d'fhionn Chadwick an rud i nuicléas adamh a glaotar neodróin
toisc nach bhfuil lucht leictreach aige. Dá bhárr bhuaigh sé an bonn Hughes,
agus níos déanaí (1935) an duais nobel do fisic. fuair sé bás i Cambridge ar an
24 Iúil 1974.



https://ga.wikipedia.org/wiki/Harold_Kroto

Ceimicí a rugadh ar 7 Deireadh Fómhair 1939 i Wisbech Shasana ab ea an Ridire
Harold (Harry) Walter Kroto nó Harold Walter Krotoschiner mar a rugadh é. Ag
obair lena chomhghleacaithe Richard Smalley is Robert Curl ar ábhair
leathsheoltacha, tháinig sé ar ábhar nua trí thimpiste. Ag eisídiú adaimh
carbóin as dromchla le léas léasair, á bhfuarú is á sú isteach i bhfolús,
móilíní le 60 adamh carbóin iontu, 70 adamh uaireanta, a fuair siad mar thoradh
den chuid is mó. Ba é seo 3ú allatróp an charbóin, C60. Is iad graifít, a bhfuil
cruth leatháin uirthi, is diamant, a bhfuil cruth teitrihéidreach air, an dá
cheann eile. Chinn siad gur cruth cáis sféaraigh a bhí ar an allatróp nua,
cosúil leis an gcruinneachán geodasach a dhear Buckminster Fuller, cosúil le
liathróid sacair agus adamh carbóin ag gach cúinne. Tús ab ea na fullairéiní nó
millíní bucaí seo i 1985 le réimse torthúil lán-nua ceimice. Bronnadh Duais
Nobel na Ceimice ar an triúr sa bhliain 1996 as.



https://ga.wikipedia.org/wiki/H%C3%A9aradatas

Staraí Sean-Ghréagach ab ea é Héaradatas (Gréigis: Ἡρόδοτος Ἁλικαρνᾱσσεύς
Hērodotos Halikarnāsseus) (c. 484 - 425 RC). Thug Cicearó athair na staraíochta
air. Tháinig sé chun saoil i Halacarnasas (inniu, Bodrum sa Tuirc). Chaith sé
seal ina chónaí ar oileán Samos. Thaistil sé timpeall na Meánmhara chuig an
Éigipt, an Áise Bheag, an Bhablóin agus an Ghréig, agus é ag bualadh le daoine ó
chultúir éagsúla. Chuaigh sé go dtí an Aithin in aois a sheacht mbliana déag is
fiche, agus é ag tarraingt go maith le Peiricléas agus dlúthchara leis,
Sophocles. I ndeireadh na dála chuir sé faoi i Thourioi, deisceart na hIodáile,
áit a bhfuair sé bás. Bhí suim aige sna cogaí idir na Gréagaigh is na barbaroi,
is é sin, na neamh-Ghréagaigh. Bhí an-suim aige sna trioblóidí a bhíodh ann san
am idir an t-oirthear (na Peirsigh) agus an t-iarthar (na Gréagaigh), ag
iarraidh míniú a thabhairt ar bhua na nGréagach i gCath Mharatóin sa bhliain 490
RC. Ba thaighdeoir é a scríobh tuarascálacha de réir na breathnóireachta a rinne
sé féin, chomh maith le hagallaimh a chuir sé ar dhaoine, le scéalta agus le
cuntais a tháinig ó pheann scríbhneoirí eile. Chaith sé na blianta ag cur le
chéile cuntas cuimsitheach ar ar tugadh an t-ainm Historiai (= ‘Fiosrúcháin’).



https://ga.wikipedia.org/wiki/Gaillimh

Cathair in iarthar na hÉireann is ea Gaillimh (Béarla: Galway) agus tuairim is
75,500 duine ina gcónaí inti. Is í Gaillimh príomhbhaile Chontae na Gaillimhe.
De réir cuntais Ruaidhrí Uí Fhlaithbheartaigh, tagann ainm an bhaile ó Abhainn
na Gaillimhe.

Tá calafort sa gcathair féin, ag béal chuain na Gaillimhe. Is féidir le báid
an-mhóra dul ann de bharr go bhfuil an t-uisce domhain. Tá aerfort beag lámh
leis an gcathair freisin, sa gCarn Mór, agus tá ceangal traenach go Baile Átha
Cliath. Tá an-chaint le tamall ar an líne traenach as Sligeach go hInis i
gContae an Chláir a athnuachan, rud a chuirfeadh feabhas mór ar an gcóras
traenach. I mBaile Átha an Rí a bhí, agus a cheaptar go mbeidh an ceangal seo
idir an dá líne.

Daonáireamh (2011): Bhí 31,866 daoine in ann Gaeilge a labhairt, agus labhair
9,158 Gaeilge gach lá .

Tá dul chun cinn déanta ag Gaelscoileanna na Gaillimhe le 10 mbliana anuas. Cé
nach bhfuil an cháil chéanna ar Choláiste Éinne agus a bhíodh, tá dornán
bunscoileanna lán-Ghaelacha anois sa gcathair féin, agus tá Coláiste na Coiribe
ina mheánscoil lán-Ghaelach. Tá Ollscoil na hÉireann, Gaillimh (a dtugtaí
Coláiste na hOllscoile, Gaillimh uirthi cheana) suite sa gcathair le 150 bliain,
chomh maith leis an bpríomhchraobh d'Institiúid Teicneolaíochta na
Gaillimhe-Maigh Eo.

Tá ardeaglais Chaitliceach sa gcathair a tógadh nuair a scoilteadh an chathair ó
Dheoise Thuama, agus tá formhór lucht na cathrach ceangailte leis an eaglais
sin. Tá líon beag Protastúnaigh sa gcathair, agus freastalaíonn cuid acu ar
eaglais stairiúil San Niocláis.

Tá fás mór tagtha ar an gcathair le 20 bliain anuas, ó thosaigh tionscail ar nós
an tionscal bogearraí ag cur fúthu ann. Bhíodh monarcha mór ag Digital Equipment
as SAM ann, ach nuair a d'fhág siad an baile agus roimhe sin, bhí tionscail
áitiúla tosaithe cheana féin.

Sruthann Abhainn na Gaillimhe (an Choirib ón mBéarla River Corrib) tríd an
gcathair, agus tá iascaireacht bhreá ar Loch Coirib, aistear gairid ón gcathair.
Bíonn an-chuid bádóireachta ar loch agus ar abhainn, agus bíonn báid seoil sa
gcuan sa Samhradh, ach beagán sa nGeimhreadh mar gheall ar chruas na farraige.
Tá turasóirí ag teacht go Bóthar na Trá, bruachbhaile ar iarthar na cathrach, le
os cionn céad bliain, agus tagann siad i gcónaí le snámh, rince, agus turais lae
chuig áiteanna mar Chonamara agus an Bhoireann in aice láimhe. Tá tithe "leaba
agus bricfeasta" go fairsing, agus le cúig bliana déag anuas, tá an-chuid brúnna
do thaistealaithe óga freisin.

Is eisceacht i measc cathracha na hÉireann í Gaillimh, mar ba iad na Gaeil iad
féin ar dtús a thóg an chathair. Cuireadh caisleán ar bun sa 12ú chéad ar bhéal
abhann ghearr na Gaillimhe. Níos déanaí, tháinig Normannaigh, agus ina ndiaidh
siúd bhí an chathair faoi smacht Shasanach. B'iad na 'Treibheanna' a luaitear ag
trácht ar Ghaillimh ná clanna, go minic de bhunadh Normannach, a chuir fúthu sa
gcathair féin. Ní raibh cairdeas idir iad agus na Gaeil a bhí lonnaithe ar an
gCladach, bruachbhaile iascaigh a bhí taobh amuigh de bhallaí na cathrach, agus
sna ceantair máguaird. Béarla a bhí sa gcathair, agus Gaeilge i ngach áit eile
mórthimpeall. Fiú i ndiaidh an Drochshaoil, áfach, de réir an daonáirimh sa
bhliain 1851, bhí Gaeilge ag formhór mhuintir na cathrach.

Sa bhliain 1830 bunaíodh Bord Chuan na Gaillimhe agus trí bliana ina dhiaidh sin
tosaíodh ar thógáil na ndugaí nua, le cabhair iasacht rialtais, agus cuireadh
críoch leis na dugaí sa bhliain 1842.

Anuas ar limistéar an chalafoirt a fhorbairt, ba é a bhí sa mhórphlean i gcónaí
riamh ná go gceanglófaí na córais uisce intíre ar fad a bhain le Loch Coirib
agus le Loch Measca le chéile. Sa tslí sin d'fhéadfaí táirgí ó na ceantair seo a
thabhairt chun calafoirt an bhaile i mbáid. Sa bhliain 1820 bhí Nimmo tar éis a
mholadh go ngearrfaí canáil ar thaobh thoir an bhaile a nascfadh Barr an
Chalaidh leis na dugaí a moladh, ach diúltaíodh don scéim seo agus ina áit sin
cuireadh an chanáil ar thaobh thiar an bhaile. Tosaíodh ar an obair don
tionscadal seo sa bhliain 1848 agus osclaíodh go hoifigiúil é ceithre bliana
níos déanaí.



https://ga.wikipedia.org/wiki/Fraincis

Teanga Rómánsach í an Fhraincis (français, fuaimniú [fʁɑ̃sɛ]) a áirítear ar
theangacha móra an domhain. Tá sí ó dhúchas ag 76 milliún duine, chomh maith le
tuairim is 280 milliún duine a d'fhoghlaim ar scoil í. Tá pobal suaithinseach
Frainciseoirí le fáil i gceithre thír is caoga ar fud an domhain, ach is í an
Fhrainc an tír is líonmhaire cainteoirí dúchais, agus is ansin a tháinig an
teanga ar an bhfód i dtús báire. Thairis sin, tá go leor cainteoirí i Québec i
gCeanada, sa Bheilg, agus san Eilvéis.

As an Laidin a d'eascair an Fhraincis, ar nós na Portaingéisise, na Spáinnise,
na hIodáilise, na Catalóinise, na Rómáinise agus na dteangacha Rómánsacha eile.
Deirtear gurbh fhéidir gur tháinig Laidin chomónta na Gaille faoi anáil na
Gaillise, rud a d’fhágfadh lorg ar an bhFraincis féin. Tháinig a lán focal nua
isteach san Fhraincis ón teanga Gearmáinice a bhí á labhairt ag na Frainc, dream
a rinne ionradh ar an tír nuair a mheath cumhacht na hImpireachta Rómhánaí.

Teanga oifigiúil í an Fhraincis in aon tír déag is fiche, agus iad ina
mballstáit de chomhphobal na náisiún Fraincise, La Francophonie. Tá stádas
oifigiúil ag an bhFraincis sna Náisiúin Aontaithe agus ina lán eagraíochtaí
idirnáisiúnta eile.

Tá an Fhraincis á saothrú mar mheán scríbhneoireachta ag a lán scríbhneoirí agus
fealsúna san Fhrainc féin agus i dtíortha eile, agus ní háibhéil a rá go bhfuil
sí ar ceann de na teangacha is tábhachtaí ó thaobh na litríochta de. Bhí Jean
Racine ar duine de dhrámadóirí móra an domhain sa tseachtú haois déag. Bhí
Voltaire ar an gcéad fhealsamh mór de chuid na hEagnaíochta, agus chuidigh áitiú
a leithéidí le réabhlóidí mhóra an 18ú haois - réabhlóid Mheiriceá agus
réabhlóid na Fraince - a chur ar siúl. Duine de mhórfhealsúna na fichiú haoise
ba ea Jean-Paul Sartre, fear a bheartaigh fealsúnacht an eiseachais. Bhí
an-tionchar ag Charles Baudelaire, Arthur Rimbaud agus Mallarmé i gcúrsaí
filíochta sa 19ú haois, gan trácht ar phrós-scríbhneoirí móra na linne.
Scríbhneoirí suntasacha iad an Francach Michel Déon agus an Ceanadach Jacques
Godbout inniu.

Is í an Fhraincis an t-aon teanga oifigiúil i Monacó, cé go bhfuil teanga ag
muintir na háite atá níos cosúla le canúint Liguria san Iodáil ná leis an
bhFraincis.

Is í an Chatalóinis teanga oifigiúil Andóra, ach is í an Fhrainc a sholáthraíonn
an teagasc scoile i gcuid mhaith de scoileanna Andóra, de réir na gconarthaí
idir an Fhrainc agus an Spáinn faoi dheighilt na cumhachta sa tír. An curaclam
Francach agus an teanga Fhraincise atá i bhfeidhm sna scoileanna sin, rud a
fhágann go bhfuil Fraincis go paiteanta ag cuid mhór de mhuintir Andóra.

Teangacha oifigiúla iad an Fhraincis agus an Iodáilis in éineacht i nGleann
Aosta in aice le teorainn na Fraince. Labhraíonn cuid mhór de mhuintir an
ghleanna Franca-Phrovansáilis (nó Arpitan, mar a thugann lucht a hathbheochana
uirthi inniu), ach ós rud é go nglacann a lán leis an teanga seo mar chanúint
Fraincise, is é dearcadh oifigiúil na hIodáile gurb í an Fhraincis chaighdeánach
is fearr a fhreastalaíonn ar riachtanaisí cultúrtha na ndaoine seo.

Tá trí theanga oifigiúla i Lucsamburg, mar atá, an Lucsambuirgis, an Ghearmáinis
agus an Fhraincis. Is í an Lucsambuirgis teanga dhúchasach na Lucsamburgach,
agus is canúint de chuid na Gearmáinise í. Ós rud é go bhfuil an Ghearmáinis
an-chóngarach di, cleachtar mar theanga chultúrtha í, ach is í an Fhraincis an
t-aon teanga amháin a úsáidtear i gcúrsaí reachtaíochta. Ainmneacha Fraincise
amháin atá ar na forais phoiblí. Is í an Ghearmáinis teanga na nuachtán ach is í
an Lucsambuirgis caint na ndaoine.

Bhíodh canúintí áitiúla Fraincise á labhairt in Oileán Gheirsí agus in Oileán
Gheansaí ach is fada ag géilleadh don Bhéarla iad. Tá na canúintí seo á saothrú
ag lucht athbheochana, agus baintear úsáid áirithe astu mar theangacha
liteartha. Maidir leis an bhFraincis chaighdeánaithe, tá cineál stádas oifigiúil
aici i gcúrsaí riaracháin. Tá difríochtaí áirithe idir Fraincis chaighdeánach
Gheirsí agus caighdeán na Fraince: tá cuid mhaith téarmaí dlí dá gcuid féin ag
muintir an oileáin, rud a chuirfeadh i gcuimhne duit an dóigh a n-úsáidtear
téarmaí dlí Albanacha i mBéarla caighdeánach na hAlban.

Ba í an Fhraincis an dara teanga iasachta is mó labhairt mar phríomhtheanga tí
in Éireann sa bhliain 2011. Ba í an phríomhtheanga ag 56,430 duine(1.2% do
daonra na tíre). Ba í an ceathrú teanga is mó labhairt san iomlán. De réir
suirbhé a dhein Eurobarometer sa bhliain 2006 dúirt 20% go raibh ar a gcumas
comhrá a bheith acu as Fraincis.

Teanga oifigiúil í an Fhraincis i gCeanada, agus is í an t-aon teanga oifigiúil
amháin i Québec ón mbliain 1974 i leith. Tá sí ó dhúchas ag ceathrar as gach
cúigear i Québec féin, agus tá canúintí dá gcuid féin ag New Brunswick, ag
Ontario, ag Manitoba, ag Albain Nua agus ag Oileán Phrionsa Éadbhard. Tá stádas
oifigiúil ag an bhFraincis i New Brunswick, in éineacht leis an mBéarla, agus an
teanga ó dhúchas ag aon duine amháin as an triúr ansin. Maidir le hOntario, tá
leathmhilliún Frainciseoirí ansin, cé nach bhfuil stádas oifigiúil ag an teanga
sa stát. Tá sé mhilliún cainteoir dúchais ina gcónaí i Québec, agus breis is dhá
chéad míle i New Brunswick.

Is í an Fhraincis an t-aon teanga oifigiúil amháin i Háití, cé nach labhraíonn
ach an uasaicme í. Is í an teanga úd Kreyòl caint na sráide. Is fásteanga í atá
bunaithe ar an bhFraincis.

Cé go bhfuil an Fhraincis ar an tríú teanga is mó a labhraítear sna Stáit
Aontaithe, níl stádas oifigiúil ar bith aici ansin. Tá sí ar an dara teanga is
mó i New Hampshire, Louisiana, Maine, agus Vermont. Dhá chineál Fraincis atá á
labhairt i Louisiana - Créole agus Cajun. Fásteanga í an teanga Créole agus í
tar éis cuid mhór de ghramadach na Fraincise caighdeánaí a chailleadh faoi bhrú
an Bhéarla, na Spáinnise, na dteangacha bundúchasacha agus na dteangacha
Afracánacha. Is iad na Gormaigh is mó a labhraíonn í.

An chuid is mó d'Fhrainciseoirí an domhain, tá cónaí orthu san Afraic. De réir
na tuairisce a d'eisigh eagraíocht idirnáisiúnta na dtíortha Fraincise
(Organisation Internationale de la Francophonie), tá 115 mhilliún duine san
Afraic a bhfuil Fraincis acu, ó dhúchas nó ón scoil. Tá cónaí orthu in aon tír
déag is fiche ar fud na hilchríche.

De ghnáth caithfidh na hAfracánaigh an Fhraincis a fhoghlaim ar scoil mar
theanga iasachta. In áiteanna, áfach, is féidir teacht ar chainteoirí dúchais.
Tá an Fhraincis á labhairt mar theanga dhúchais timpeall ar Abidjan sa Chósta
Eabhair agus i Libreville sa Ghabúin. Ní féidir a rá go mbeadh aon leagan amháin
den Fhraincis ann a dtabharfaí "Fraincis na hAfraice" air. Tá leaganacha éagsúla
den teanga ann, agus iad go léir faoi anáil na dteangacha bundúchasacha áitiúla.

Bhí an Fhraincis ina teanga oifigiúil sa Liobáin, nuair a bhí an tír á rialú ag
an bhFrainc de réir shainordú Chonradh na Náisiún. Sa bhliain 1941 bhain an
Liobáin amach neamhspleáchas ar an bhFrainc, agus ansin, níor bronnadh stádas
oifigiúil ach ar an Araibis. Ina dhiaidh sin is uile, tá ardmheas ag muintir na
Liobáine ar an bhFraincis i gcónaí, agus iad á foghlaim is á saothrú go
dúthrachtach.

Baintear úsáid éigin as an bhFraincis sa Chambóid agus i Laos. Oidhreacht
choilíneach is cúis leis, ar ndóigh. Labhraíonn cuid mhaith seandaoine i Vítneam
í chomh maith, ó bhí sí á saothrú ag an scothaicme, ach rachadh sé rite leat
teacht ar Fhrainciseoirí óga anois.

Tá stádas oifigiúil ag an bhFraincis i bPondicherry san India, an t-aon áit
amháin a choinnigh na Francaigh acu féin sa tír tar éis do na Sasanaigh teacht i
dtreis. Tá lycée, nó meánscoil Fhrancach, ann fós. Is í an Tamailis an teanga is
mó atá i réim ansin, áfach.

Tháinig an Laidin go dtí an Ghaill le léigiúin Iúil Caesar, a d'fhorghabh an tír
sna 50idí RC. Go dtí sin bhí canúintí Ceilteacha á labhairt sa chuid ba mhó den
tír, agus dealraíonn sé fosta go raibh cineál sean-Bhascaise (Acatáinis) le
cloisteáil sa deisceart. Thréig na Gailligh a gcuid Ceiltise de réir a chéile,
áfach, agus níor mhair ach dornán focal Ceilteach san Fhraincis. Is ainmneacha
iad ar ghnéithe den tír, ar phlandaí agus ar rudaí a bhaineann le talmhaíocht
agus le feirmeoireacht. Maidir leis an gcineál Laidine a d'fhoghlaim na
Gailligh, áfach, níorbh í Laidin ardnósach na scothaicme í ach caint chomónta na
saighdiúirí.

B’fhéidir go bhfuil tionchar na Ceiltise le haithint ar ghramadach agus ar
chomhréir na Fraincise. Is minic an cuspóir á chur in iúl i dtús abairte ar son
na béime mar a dhéantar i nGaeilge le cúnamh an chopail: c'est lui qui parle =
"is eisean atá ag labhairt". Is ionann an modh comhairimh sa dá theanga:
quatre-vingt = "ceithre fichid", nó "ceithre scór" (ar ndóigh, chloisfeá "ochtó"
i nGaeilge an lae inniu freisin). Nuair a tháinig meath ar impireacht na Róimhe,
shealbhaigh na Frainc (treibh a raibh teanga Gearmáinice acu agus í cosúil leis
na canúintí ba thús don Ollainnis agus don Ghearmáinis) an Ghaill, agus bhunaigh
siad ríocht ansin faoi cheannas Chlóvais. D'fhág siad a n-ainm féin ar an teanga
- français - agus rinne siad dearmad dá gcuid canúintí féin. Fuair an
tSean-Fhraincis a lán focal ó chaint na bhFranc, leithéid téarmaíocht chogaidh
(maréchal = marascal, cf. marskálkur na hÍoslainnise, marsk nó marskalk na
Sualainnise, Marschall na Gearmáinise), ainmneacha na ndathanna (bleu "gorm",
cf. blue an Bhéarla, blau na Gearmáinise, blár na hÍoslainnise, blå na
Sualainnise), agus a lán eile. Sampla eile is ea guerre ("cogadh"), arb ionann é
agus war an Bhéarla (chuaigh sé in éag sna teangacha Gearmáinice eile, áfach -
styrjöld a deirtear as Íoslainnis inniu, Krieg an focal Gearmáinise, oorlog a
deir na hOllannaigh). Tá gaol idir choisir ("togh, roghnaigh") agus choose an
Bhéarla nó erkiesen na Gearmáinise.

I ndiaidh na móide seo, thosaigh an tSean-Fhraincis ag fás agus ag forbairt de
réir a chéile. Ba iad na chansons de geste a rinne teanga liteartha di: laoithe
eipiciúla laochais a rinne cur síos ar eachtraí na gCrosáidí, mar shampla.

Glactar leis gur tháinig deireadh leis an tSean-Fhraincis sa tríú haois déag. Is
gnách Meán-Fhraincis a thabhairt ar an gcéad chéim eile i stair na Fraincise. Ba
í sin an teanga chaighdeánach ar bronnadh stádas oifigiúil uirthi nuair a
d'achtaigh an Rí Proinsias a hAon an reacht atá ainmnithe as Villers-Cotterêts
thiar sa bhliain 1539. I gceann aon bhliain déag foilsíodh an chéad ghraiméar
caighdeánach, Tretté de la Grammaire française ("Tráchtas faoi ghramadach na
Fraincise"). Louis Magret a scríobh é.

D’fhódaigh an Fhraincis í féin san Oileán Úr fosta, i gcoilíneacht na
Nua-Fhraince a bhí ann sna blianta 1663-1763. Is éard a bhí sa choilíneacht seo
oirthear Cheanada (na cúigí a dtugtaí "Canada" agus "Acadie" orthu as Fraincis)
agus an chuid de Stáit Aontaithe an lae inniu atá suite timpeall na lochanna
móra agus cois Mississippi - "Louisiane". Bhí na críocha seo i bhfad ní
b'fhairsinge ná stát Louisiana inniu, agus cheannaigh na Stáit Aontaithe an
chuid ba mhó acu ó Napoléon Bonaparte i dtús na naoú haoise déag. Ní dhearna an
Fhrainc mórán míntíreachais ar chríocha Louisiana riamh, agus dá bhrí sin ní
mhaireann an Fhraincis ansin ach in áiteanna. Tá an teanga i bhfad níos láidre i
Quebec, agus sin é an fáth a bhfuil stádas oifigiúil aici i gCeanada inniu in
éineacht leis an mBéarla.

Go dtí le déanaí bhí a lán teangacha agus canúintí áitiúla á labhairt ar fud na
Fraince, agus ní raibh an teanga chaighdeánach ach ag dornán beag daoine: bhí
Ocsatáinis ag muintir an deiscirt, Briotáinis (teanga Cheilteach) ag muintir na
Briotáine, canúintí Gearmáinise san Alsáis in aice leis an teorainn thoir, agus
cineál Pléimeannaise nó Ollainnise cois na teorann thuaidh. D'imigh sin agus
tháinig seo, áfach. Ó laethanta na Réabhlóide anuas bhí na húdaráis ag iarraidh
na teangacha réigiúnacha a dhíothú, agus thosaigh meath ag teacht orthu de réir
a chéile, go háirithe nuair a d'fhoghlaim na fir go léir an teanga náisiúnta san
Arm. Ar dtús níor éirigh leis na polasaithe seo ach go measartha, ach inniu is í
an Fhraincis chaighdeánach an teanga is mó a labhraítear sa tír, agus na
canúintí agus na teangacha mionlaigh ag lagú go tiubh téirimeach. Tá an
Bhriotáinis, abair, á labhairt ag leathmhilliún duine ó dhúchas i gcónaí, ach
seandaoine iad an formhór mór acu. Is díol spéise í, áfach, an athbheochan atá
ar siúl i mbailte móra agus i gcathracha an réigiúin, rud a chuirfeadh rath na
Gaelscolaíochta i do cheann.

Leis an aibítir Laidineach a scríobhtar an Fhraincis. Úsáidtear comharthaí
idirdhealaitheacha áirithe: an agúid nó accent aigu, atá cosúil le síneadh fada
na Gaeilge (á, é), an ghraif nó accent grave, atá cosúil le síneadh fada
Ghaeilge na hAlban (à), an cuairín nó accent circonflexe (ê), an déiréis nó an
t-idirphonc atá cosúil leis an umlabht (ë, ï), agus an straithín nó cédille a
chrochtar den c (ç). Thairis sin, úsáidtear dhá nasclitir - an t-æ agus an t-œ.

Tríd is tríd, tá ceartlitriú na Fraincise sách deacair ag an gcainteoir dúchais
féin, nó tá sé bunaithe ar fhuaimniú na teanga mar a bhí sé na cianta
cairbreacha ó sin. Nuair a caighdeánaíodh an litriú, is minic a tugadh isteach
litreacha stairiúla nach raibh bunús ar bith acu i bhfuaimniú na teanga. Mar
shampla, bhí an focal doigt ("méar") á scríobh gan -g- i ré na Meán-Fhraincise,
ach nuair a caighdeánaíodh an Nua-Fhraincis tugadh an -g- isteach arís, ós rud é
gurb é an focal Laidine digitus is tús dó. Tá sé díreach cosúil leis an dóigh a
scríobhtar debt ("fiacha") sa Bhéarla inniu, cé nach bhfuil a dhath fágtha den b
sin san fhuaimniú: fuair an Béarla an focal ar iasacht ón bhFraincis agus an b
sin imithe le fada, ach nuair a cruthaíodh ceartlitriú nua-aimseartha an
Bhéarla, tháinig an b ar ais, ó bhí a fhios ag ligeadóirí agus casadóirí an
chaighdeáin gurbh é an focal Laidine debitum a bhí ann i dtús báire.

Ní síneadh fada í an agúid san Fhraincis. Úsáidtear an comhartha seo os cionn na
litreach e le taispeáint go bhfuaimnítear mar [e] é. I dtús an fhocail, is guta
próistéiteach é go minic. Is é is brí le guta próistéiteach ná guta a cuireadh
roimh chonsan ar leith i dtús an fhocail - agus, sa chás seo, mhair an guta
próistéiteach i ndiaidh don chonsan imeacht. Sampla den é- próistéiteach é an
focal écouter "éisteacht, cloisteáil". Escouter an fhoirm a bhí ann ar dtús, rud
is féidir a aithint ar an mbriathar gaolmhar Spáinnise fosta - escuchar.

Má úsáidtear an ghraif os cionn na litreach "e", ciallaíonn sé go bhfuil an guta
seo níos cosúila le "ä" na Gearmáinise san fhuaimniú. An ghraif a chuirtear os
cionn na ngutaí eile, níl ann go bunúsach ach idirdhealán le focail aon fhuaime
a aithint thar a chéile, cf ou "nó" agus où "cén áit", mar shampla.

Maidir leis an gcuairín, athraíonn sé fuaimniú an ghuta beagáinín freisin, ach
de ghnáth, tugann sé le fios gur ligeadh -s- nó guta éigin ar lár: sûr < seur,
mar shampla, nó maître < maistre.



https://ga.wikipedia.org/wiki/For%C3%B3gra_na_Poblachta

Ba é Forógra na Poblachta an forógra um bunú Phoblacht na hÉireann. Léigh
Pádraig Mac Piarais an forógra do mhuintir Bhaile Átha Cliath ar 24 Aibreán sa
bhliain 1916, ó staighre Ard-Oifig an Phoist i Sráid Uí Chonaill, mar chomhartha
go raibh Éirí Amach na Cásca tosaithe. Níor léigh sé an forógra ach i mBéarla.

A FHEARA AGUS A MHNÁ NA hÉIREANN: in ainm Dé agus in ainm na nglún a chuaigh
romhainn agus óna bhfuair sí a seanoideas mar náisiún, tá Éire, trínne, ag gairm
a clainne faoina bratach agus ag bualadh buille ar son a saoirse.

Tar éis di eagar agus oiliúint a chur ar a cuid fear trí mheán a heagraíochta
réabhlóidí rúnda, Bráithreachas Poblachtach na hÉireann, agus trí mheán a
heagraíochtaí míleata oscailte, Óglaigh na hÉireann agus Arm Cathartha na
hÉireann, tar éis di a féinsmacht a fhoirbhiú go foighneach, tar éis di fanacht
go seasmhach le teacht an lae chirt, beireann sí anois ar an bhfaill agus, le
cabhair óna clann atá ar imirce uaithi i Meiriceá agus ó chomhghuaillithe calma
san Eoraip, ach ag brath sa chéad áit ar a neart féin, buaileann sí agus
lán-dóchas aici go mbainfidh sí an bua.

Dearbhaímid gur ceart ceannasach dochloíte é ceart mhuintir na hÉireann chun
seilbh na hÉireann agus chun dála na hÉireann a stiúradh gan srian. Níor
chealaigh an forlámhas a d'imir cine agus rialtas eachtrannach ar feadh i bhfad
an ceart sin, ná ní féidir é a chealú go deo ach amháin trí dhíothú mhuintir na
hÉireann. I ngach glún dhearbhaigh muintir na hÉireann a gceart chun saoirse
agus flaitheas an náisiúin: sé uaire le trí chéad bliain anuas dhearbhaíodar é
faoi arm. Ag seasamh dúinn ar an gceart bunúsach sin agus á dhearbhú arís faoi
arm os comhair an tsaoil, fógraímid leis seo Poblacht na hÉireann mar Stát
Ceannasach Neamhspleách, agus cuirimid ár n-anam féin agus anam ár gcomrádaithe
comhraic i ngeall lena saoirse agus lena leas agus lena móradh i measc na
náisiún.

Tá ceart ag Poblacht na hÉireann ar dhílseacht fhir agus mhná na hÉireann agus
éilíonn sí an dílseacht sin. Ráthaíonn an Phoblacht saoirse chreidimh agus
saoirse shibhialta, cearta cothroma agus deiseanna cothroma don uile shaoránach,
agus fógraíonn sí gur rún di sonas agus séan an náisiúin go hiomlán agus an uile
pháirt di a bhaint amach agus í chomh ceanúil céanna ar chlann uile an náisiúin
agus gan beann aici ar na difríochtaí a chothaigh rialtas eachtrannach go
cúramach agus a dheighil mionlach ón móramh san am atá thart.

Go mbaineann ár n-airm uain chaoithiúil amach le haghaidh bunú Rialtais
Naisiúnta bhuain a bheidh ionadaíoch de mhuintir uile na hÉireann agus a
thoghfar le vótaí a cuid fear agus ban uile, riarfaidh an Rialtas Sealadach a
bhunaítear leis seo gnóthaí sibhialta agus míleata na Poblachta ar iontaobhas
don phobal.

Cuirimid cúis Phoblacht na hÉireann faoi choimirce Dhia Mór na nUilechumhacht
agus impímid a bheannacht ar ár n-airm, agus guímid nach dtarraingeoidh aon
duine i seirbhís na cúise sin easonóir uirthi le meatacht, le mídhaonnacht ná le
slad. In uair seo na cinniúna, ní foláir do náisiún na hÉireann, trína misneach
agus a dea-iompar, agus trí thoil a clainne iad féin a íobairt ar son leas an
phobail, go dtuillfidh sí an réim ró-uasal is dán di.



https://ga.wikipedia.org/wiki/Fonn_Oighir_agus_Tine

Is sraith fantaisíochta eipiciúil é Fonn Oighir agus Tine nó A Song of Ice and
Fire leis an údar agus an scríbhneoir scáileáin Meiriceánach George R. R.
Martin. Thosaigh Martin ar an tsraith úrscéalta sa bhliain 1991, agus foilsíodh
an chéad imleabhar, Cluiche na Corónach nó A Game of Thrones, sa bhliain 1996.
Bheartaigh Martin tríológ a scríobh i dtosach báire, ach le himeacht ama, d'fhás
an tsraith chomh mór sin go raibh air an cinneadh a dhéanamh sraith de cheithre
leabhar a dhéanamh di, agus níos moille arís, fadaíodh í go seacht leabhar.
Ghlac an cúigiú imleabhar, A Dance with Dragons, cúig bliana lena scríobh go dtí
gur foilsíodh é sa bhliain 2011. Tá an séú leabhar, The Winds of Winter, á
scríobh ag Martin i láthair na huaire.

Tarlaíonn móreachtraí na sraithe ar dhá ilchríoch fhicseanúla, Iartharas
(Westeros) agus Oirthearas (Essos), a mbaineann stair fhada leo araon a théann
na cianta siar go dtí nach féidir an fhírinne a dhealú ón fhinscéal. Insítear an
plota sa tríú pearsa ó dhearcadh na gcarachtar, agus faoin gcúigiú úrscéal,
cuireadh caibidlí faoinár mbráid ó dhearcadh 31 duine. Fítear trí scéal éagsúla
le chéile sa tsraith théagartha: déantar croiniceacht ar chogadh ríoraí idir
teaghlaigh uaisle na Seacht Ríocht (The Seven Kingdoms) a fheartar chun an
Ríchathaoir Iarainn (The Iron Throne) agus réim Iartharais a bhuachan; leantar
aiséirí bagrach an Aos Alltair (The Others) - neacha fuara oighreata a chaith na
cianta faoi shuan lastuaidh ón Múr ollmhór oighir a scarann an fiántas ón
tsibhialtacht ag teorainn thuaisceartach na Seacht Ríocht; agus is é an treas
cuid ná eachtra uaillmhianach Danaeras Tairgéirian (Daenerys Targaryen), iníon
dheoraíoch an rí a maraíodh i gcogadh cathartha díreach sular rugadh í, agus í
ag iarraidh filleadh ar Iartharas lena trí dhragan chun a ceart folaíochta,
coróin na Seacht Ríocht, a éileamh ó na forghabhálaithe a d'athrígh a cineálsa.

Thug Martin dúshlán ar chomhghnásanna shéanra na hArdfhantaisíochta trí
inspiorad a tharraingt ó eachtraí stairiúla ar nós Chogadh na Rósanna ó stair
Shasana. Moladh an sraith dá réadúlacht; cuirtear srian suntasach ar an méid
draíochta a úsáidtear, agus cuirtear béim ollmhór ar an gcogaíocht agus ar an
gcaimiléireacht pholaitíochta a chránn muintir na Seacht Ríocht. Tá an
foréigean, an chollaíocht agus débhrí ó thaobh na moráltachta de go mór chun
cinn ar fud na saothar, agus déantar breis is míle carachtar a ainmniú thar na
sraithe. Maraítear príomhcharactair go mion minic ionas nach féidir le
léitheoirí dul i muinín go bhfanfaidh na laochra slán sábhálta. Ligeann an
struchtúr ildearctha dúinn carachtair a fhiosrú ó taobhanna éagsúla sa chaoi is
gur féidir leis na bithiúnaigh mar dhea a dtuairimí agus a ndearcadh féin a
thabhairt freisin. Cáineadh an tsraith mar gheall ar an léiriú ilghnéitheach a
thugtar ar mhnáibh agus ar an gcreideamh.

Cé gur fhoilsíodh na leabhair i gcéaduair gan mórán poiblíochta a tharraingt
orthu, tá úrscéalta na sraithe tar éis breis is 15 mhilliún cóip a dhíol ar fud
an domhain agus rinneadh iad a aistriú go breis is 20 teanga ó shin. Shroich an
ceathrú agus an cúigiú imleabhar an chéad áit ar liostaí Leabhar Sárdhíola de
chuid The New York Times ar a n-eisiúint. Tá mórán saothair díoraithe scríofa in
éineacht leis an bpríomhshraith, trí réamh-nóibhille, an tsraith rathúil
teilifíse HBO "Game of Thrones", athchóiriú greannáin, agus roinnt cluichí
cártaí, boird agus físe.

Cluiche na Corónach an t-ainm Gaeilge a cuireadh ar an gcéad leabhar sa tsraith,
a d'aistrigh Oisín Ó Muirthile agus a d'fhoilsigh Leabhar Breac i mí Dheireadh
Fómhair na bliana 2016

Creideann George R. R. Martin gurb iad na tionchair is mó a bhí ar
scríbhneoireacht an údair iad na nithe a bhraithear i gcéim na hóige. I ndiaidh
dó H. P. Lovecraft, Robert E. Howard, J. R. R. Tolkien, Robert A. Heinlein, Eric
Frank Russell, Andre Norton, Isaac Asimov, Fritz Leiber, agus Mervyn Peake a
léamh ina óige, ní dhearna Martin litríocht na n-údar seo ar fad a scarúint ina
aigne ina seánraí éagsúla - .i. ficsean eolaíochta, fantaisíocht nó uafás - agus
dá bharr is maith leis meascán seánraí a bheith ina chuid saothar. Deir Martin
gur cuí Fonn Oighir agus Tine a rangú in aicme na fantaisíochta eipiciúla agus
agus d'ainmnigh sé Tolkien agus Tad Williams go háirithe mar údair a raibh
tionchar suntasach acu ar scríbhneoireacht na sraithe. Is é Jack Vance an t-údar
comhaimseartha is fearr leis, áfach ní dóigh leis go bhfuil stíl Vance le
haithint sa tsraith.

Go fiú roimh scríbhneoireacht Tolkien, d'úsáidtí suíomh a bunaíodh ar an
Meánaois mar chúlra leis an bhfantaisíocht eipiciúil go traidisiúnta. Mar sin
féin, sular thosaigh sé ar shraith Fonn Oighir agus Tine, bhraith Martin go
raibh an chuid is mó de scríbhneoirí an tseánra ina n-aithriseoirí ar shaothair
Tolkien agus gur scríobhadar faoi "Mheánaois Chríoch Disney"- is é sin
fantaisíocht nach ndéanann tagairt don fhíor-bhrúidiúlacht a bhí i réim san
aimsir sin. Ba chosúil do Mhartin go raibh an fhantaisíocht stairiúil níos
greanaí agus níos réadúla, agus bhí sé tógtha le féidearthachtaí drámatúla na
gcodarsnachtaí meánaoiseacha, amhail an líne chaol idir an niachas agus an
fuilchíocras ar bhlár an chatha. Mar sin féin, nuair a bhíonn an toradh
stairiúil ar eolas ag an léitheoir, is mó an teannas a bhraitear agus carachtair
á leanúint thar na leathanaigh. Mar sin, theastaigh ó Martin réadúlacht na
fantaisíochta stairiúla agus mealltacht dhraíocht na sár-fhantaisíochta a fhí le
chéile. Is minic a deirtear go leathnaíonn saothair Martain seánra na
fantaisíochta agus an fhicsin dá bharr.

Tarlaíonn mórchuid na n-eachtraí in Fonn Oighir agus Tine in Iartharas,
illchríoch ar cóimhéid le Meiriceá Theas. Tá an mór-roinn scartha ina dhá chuid
- an Tuaisceart agus an Deisceart. I bhfad ó thuaidh atá lonnaithe an Múr (The
Wall) - balla ollmhór oighir atá ina shiombail de chríoch an domhain shibhialta
aithnide. Bhí Balla Haidrian in Albain ina fhoinse inspioráide do Martin i
gcumadh an Mhúir. Na daoine ó dheas ón Múr, tugaid Tír an tSíorgheimhridh (The
Land of Always Winter) ar na críocha lastuaidh den teorainn oighir, agus iad ina
bhfásach reoite i gcaitheamh na bliana go léir mar gheall ar fhuacht na haeráide
ann. Tá cónaí ar dhaoine fiata gan rí lastuaidh ón Múr, a ghaireann An Lucht
Saor (The Free Folk) díobh féin ach a dtugtar "fianlaigh" (wildlings) orthu ó
dheas. Spreag an chodarsnacht idir Ceiltigh agus Cruithnigh na hAlban agus na
Rómhánaigh sibhialta an síornaimhdeas agus an éagsúlacht nósanna idir na
fianlaigh agus muintir na Seacht Ríocht. Faightear mamait, mathúna agus
scáthchait sna ceantracha fuara seo, leis. Chomh maith leis na fianlaigh,
luaitear i bhfinscéalta an Deiscirt go bhfuil cónaí ar aos ársa eile sna dúichí
oighreata - an tAos Alltair (The Others), a dtugtar na hAlltaraigh agus na
Siúlóirí Bána (White Walkers) orthu freisin. Deirtear go raibh ann dóibh na
cianta ó shin, ach go ndeachaidís ina gcoladh fadó. In Fonn Oighir agus Tine,
glacann an tAos Alltair ról lárnach i bpríomhphlota na sraithe.

Tá an chuid eile d'Iartharas laisteas den Mhúr faoi riail rí uilechumhachtach
amháin a shuíonn ar an Ríchathaoir Iarainn (The Iron Throne) in ardchathair darb
ainm Port an Rí (King's Landing). Tugtar na Seacht Ríocht (The Seven Kingdoms)
ar na dúiche seo go léir, d'ainneoin go bhfuil naoi ríocht sa fhlaitheas féin.
Is iad seo thíos ainmneacha na ríochtaí, na príomhchaisleáin iontu agus na
mórtheaghlaigh a rialaíonn na ríochtaí éagsúla:

Mar cheantar, is réigiún fuar creagach í ríocht an Tuaiscirt. Tá sé scartha ón
gcuid eile den Seacht Ríocht ag an gCuing (The Neck) - stráice chúng talún a
cheanglaíonn é leis an Deisceart, mar a bhfuil suite caisleán mhuintir Fhraoich
(House Frey), an Cúpla (The Twins). Le teacht an Gheimhridh, déantar formhór an
tuaiscirt a chlúdach faoi oighear is faoi shneachta, amhail Críoch Lochlann an
domhain s'againne. Caitheann muintir an Tuaiscirt fionnadh trom umpu chun an
fuacht a dhíbirt, go fiú i rith an tsamhraidh.

Is iad na Staircigh (House Stark) a rialaíonn ríocht an Tuaiscirt i dtosach Fonn
Oighir agus Tine. Is sa daingean ársa Geimhsceird (Winterfell) atá cónaí orthu,
agus í sin i gcroí na ríochta. Mar shuaitheantas acu atá criún (direwolf) ag
rith ar mhachaire bán. "(Seo) Chugainn an Geimhreadh" (Winter is Coming) is ea a
mana muintire, agus is minic a dhéanann na Staircigh tagairt dó i rith an scéil.
Is cosúil ó thús na sraithe gurb iadsan laochra maithe na sraithe, agus ag an
tosach is óna ndearcadh is mó a léitear an tsraith. Bhí Muintir Stairc ina
dtiarnaí ar an tuaisceart ó Gheimhsceird leis na cianta. Is i lusca thíos faoin
daingean a chuirtear a dtiarnaí agus a gclanna go léir, agus snoitear a
ndealramh i ndealbha cloiche os cionn a dtuamaí ionas go mbeidh na glúinte ina
ndiaidh in ann cuimhneamh siar orthu le hurraim. Is é Eideard Stairc (Eddard
Stark) Bardach an Tuaiscirt agus é ina cheann ar na Staircigh ag tús Fonn Oighir
agus Tine, agus bíonn ról lárnach aigesean agus ag a chlann i bpríomhphlota na
n-úrscéalta. Is uasal agus maorga na Staircigh, agus adhrann siad na seandéithe
- déithe gan riocht gan ainm - trí bheith ag cuí os comhair diabhile (weirwood).
Is cineál mór crainn é seo, a bhfuil coirt bhán agus duilleoga flanndearga air,
inar snoíodh dealramh aghaidhe fadó. I gcaisleáin an Tuaiscirt, faightear
diabhilí i ndiachoillte (godswoods) agus is beannaithe na háiteanna iad. Sa
deisceart, scriosadh formhór na ndiabhilí agus ní adhartar na seandéithe ach na
déithe nua, an Seachtar (The Seven).

Is é "an tSneachta" (Snow) an sloinne a thugtar ar thuilithe uaisle a bheirtear
sa Tuaisceart, msh. Seán an tSneachta (Jon Snow).

Is oileánra siar ó chósta thiar Iartharais iad Oileáin an Iarainn, mar a
rialaíonn na Liathlúthaigh (House Greyjoy) ón gcaiseal Píc (Pyke). Is éagsúil
cultúr na n-iarnfhear (the ironborn), mar a dtugtaid orthu féin, le cultúr na
mór-roinne, agus ní theagmhaíonn siad a chéile go minic ach amháin nuair a
dhéanann muintir na n-oileán creachadóireacht ar limistéir an chósta. Tá an
loingseoireacht go smior iontu, agus mórann siad an fharraige trí adhradh dia
darb ainm an Dia Báite (The Drowned God). Mar bhaisteadh sa chreideamh seo,
déantar duine a bhá ansin beocht a chur ann arís, agus is é a nós seo an bunús
le sluán dá gcuid, "An ní atá marbh, ní fhéadfaidh bás a fháil choíche, ach
éireoidh arís agus é níos crua is níos tréine" (What is dead may never die, but
rises again, harder and stronger). Is soiléir go raibh tionchar mór ag cultúr na
Lochlannach ar chultúr Oileáin an Iarainn.

Tá cráca órga ar mhachaire dubh ina shuaitheantas ag muintir Liathlúith, agus is
é "Ní Chuirimid Síol" (We do not Sow) a mana teaghlaigh. Ag tosach na sraithe,
is é Ballún Liathlúith (Balon Greyjoy) Tiarna Bainteora Phíc (Lord Reaper of
Pyke), agus níl fágtha de chlann aige ach beirt; a iníon Aoise (Asha) agus a
mhac Diagán (Theon), agus an mac ina choimircí ag na Staircigh i nGeimhsceird
mar chúiteamh ar iarrachtaí Bhallúin muirthéacht in éadan na corónach a bhuachan
na blianta roimh eachtraí an chéad leabhair.

Is é "Píc" (Pyke) an sloinne a thugtar ar thuilithe uaisle a bheirtear ar
Oileáin an Iarainn, msh. Oitir Píc (Cotter Pyke).

Cé nach bhfuil Dúichí na nAibhneacha ar cheann de na seacht ríocht sa fhlaitheas
faoin rí ar an Ríchathaoir Iarainn, tá cuid mhór de lár na hilchríche inti, agus
tá teorainn aici le ríocht an Tuaiscirt, le Gleann Airín, le ríocht an Iarthair,
leis an bhFearann Mór agus le Tailte na Corónach. Is amhlaidh a bhaistear ar an
gceantar mar gheall ar an bhflúirse aibhneacha a shreabhann tríd, go háirithe an
sruth mór tríchraobhach darb ainm an Trírinn (The Trident), agus is minic nach
dtugtar Tiarnaí na nAibhneacha (The Riverlords) ar na clanna uaisle ann ach
Tiarnaí na Trírinne (The Lords of the Trident), dá bharr. Tá formhór na talún sa
cheantar torthúil mar gheall ar an mórán uisce, agus úsáidtear na haibhneacha
mar mhodhanna cosanta agus taistil freisin. Tá dáileadh na cumhachta sa dúiche
seo ina thoradh ar shuíomh chraobhacha na Trírinne - sreabhann an Gabhal Dearg
(The Red Fork) soir ón iarthar, agus san áit a bhuaileann sé leis an Scuabainn
(The Tumblestone) mhear atá suite príomhdhaingean na dúiche, Reathabha
(Riverrun); sreabhann an Gabhal Gorm (The Blue Fork) agus an Gabhal Glas (The
Green Fork) aduaidh, agus ní féidir gabháil tharastu ach ag pointe amháin, mar
ar thóg muintir Fhraoich (House Frey) droichead trasnaithe agus a ndaingean
thart air ar dhá bhruach an tsrutha. An Cúpla (The Twins) a thugtar ar an
gcaisleán seo dá bharr, agus tugadh an teideal Tiarna an Trasnaithe (The Lord of
the Crossing) do cheann fine na bhFraochach ó shin. Is é Ualdar 'Anuaireach' Ó
Fraoich ('The Late' Walder Frey) Tiarna an Trasnaithe ag tosach na sraithe.

Is i Reathabhainn atá cónaí ar an muintir cheannasach, na Taithligh (House
Tully). Iasc ar dhath an airgid ag léimneach ar mhachaire de chuilithíní gorma
is dearga atá i suaitheantas Uí Thaithligh, agus is é "Teaghlach, Dualgas,
Onóir" (Family, Duty, Honor) a mana. Is iníon de chuid an Tiarna Oistir Ó
Taithligh (Hoster Tully) í an príomhcharachtar Caitlín Bean Stairc (Catelyn
Stark).

Is é "na nAibhneacha" (Rivers) an sloinne a thugtar ar thuilithe uaisle a
bheirtear i nDúiche na nAibhneacha, msh. Aemán na nAibhneacha (Aemon Rivers).

Síltear go bhfuairtheas an t-ainm Béarla Riverrun ón gcéad fhocal i saothar an
tSeoigigh "Faire Uí Fhionnagáin".

Is ríocht in oirthear Iartharais é an Gleann (The Vale), nó mar is fearr aithne
Gleann Airín (The Vale of Arryn). Tá cuid mhaith den ríocht faoi chlúd
sliabhraon díbhealaigh darb ainm Sléibhte na Gealaí (The Mountains of the Moon),
agus cónaí ar mhórán treibheanna fiáine ann a mhaireann lasmuigh de reacht
Bhardach an Oirthir (The Warden of the East) agus Rí na Seacht Ríocht. Níl ach
conair shlán amháin trí na sléibhte darb ainm Bóthar na Sléibhe (The Mountain
Road), a ghabhann trí tháibhle chosanta ar a dtugtar Geata na Fola (The Bloody
Gate) mar gheall ar an méad fola a chuir ionsaitheoirí agus iad ag iarraidh
príomhdhún na ríochta, Nead an Iolair (The Eyrie) a ghabháil gan rath.

Deirtear go bhfuil Nead an Iolair doghafa toisc an caisleán a bheith suite ar
bharr sliabh darb ainm Sleá an Fhathaigh (The Giant's Lance), agus gan de
bhealach suas chuici ach bealach caol céimeach a ghabhann thar trí thúr cosanta
- Túr na Cloiche (Stone), Túr an tSneachta (Snow) agus Túr na Spéire (Sky) - a
dhreaptar ar muin asail. Is uaigneach an caisleán í Nead an Iolair, go hard os
cionn an ghleanna rafair. Is díol suime na Cillíní Spéire (Skycells) ann -
cillíní a thugann amach ar an spéir féin - agus Doras na Gealaí, doras a
mbrúitear naimhde na nAiríneach amach tríd nuair a dhaortar chun báis iad. Is
iad Muintir Airín (House Arryn) atá i gceannas ar an nGleann, agus bhí Eoin Ó
hAirín (Jon Arryn) ina Lámh do Roibeard Rí. Is é suaitheantas an teaghlaigh iad
an seabhac agus gealach bhán ar mhachaire spéirghorm, agus is é "Chomh hArd leis
an Onóir" (As High as Honor) a mana.

Is é "na Cloiche" (Stone) an sloinne a thugtar ar thuilithe uaisle a bheirtear i
nGleann Airín, msh. Miach na Cloiche (Mya Stone).

Dar ndóigh, tá ríocht an Iarthair (The Westerlands) suite in iarthar Iartharais,
agus í lán de chnoic is de mhianaigh óir. Is ón ríocht seo a shíolraíonn muintir
Lanastair (House Lannister), a bhfuil ról lárnach acu in eachtraí Fonn Oighir
agus Tine. Is í Carraig Chaistéil (Casterly Rock) a ndúnfort, atá suite ar
chósta Fharraige an Fhuinidh (The Sunset Sea). I dtosach na sraithe, is é an
Tiarna Taidhbhín Lanastair (Tywin Lannister) Bardach an Iarthair (The Warden of
the West), agus triúr clainne air, iad ar fad ina bpríomhcharachtair: an
Bhanríon Soirse (Cersei), bean Roibeard Rí agus máthair an rídhamhna Séafra
Lanastrach Ó Barratháin (Joffrey of Houses Baratheon and Lannister), an
bhanphrionsa Mairsile (Myrcella) agus an phrionsa Tomán (Tommen); Sior Séimí
Lanastair (Ser Jaime Lannister), Tiarna Ceannasaí Gharda an Rí (Lord Commander
of the Kingsguard) agus leathchúpla Shoirse; agus an tAbhac Tirian Lanastair
(Tyrion Lannister). Tá órfholt ar na Lanastraigh uile, agus súile glé uaine
iontu. Is leon órga ar mhachaire cródhearg a suaitheantas, mar sin is minic a
thugtar "Na Leoin" (The Lions) orthu mar leasainm, sa chaoi chéanna a dtugtar
"Na Faoil" (The Wolves) ar na Staircigh agus ar a lucht leanúna. Is é "Éistear
le mo Bhúir!" (Hear Me Roar!) a mana oifigiúil, ach is mó an cháil atá ar mhana
eile dá gcuid, "Íocann Lanastrach a chuid fiach i gcónaí" (A Lannister always
pays his debts), a thugann le fios díograis na muintire chun díoghla nuair a
fhealltar orthu.

Is é "na gCnoc" (Hill) an sloinne a thugtar ar thuilithe uaisle a bheirtear san
Iarthar, msh. Seoighe na gCnoc (Joy Hill).

Bhí Giobráltar ina fhoinse inspioráide do Charraig Chaistéil, agus ar bhealach
scaoilte, seasann na Lanastraigh do mhuintir Lancaster i gCogadh na Rósanna i
Sasana.

Tugtar Tailte na Corónach ar an gceantar thart ar phríomhchathair na Seacht
Ríocht, Port an Rí (King's Landing). Is anseo a thuirling Aegán Concaire (Aegon
the Conqueror) in Iartharas den chéad uair ó dhaingean oileánach ársa na
dTairgéirianach mar a raibh cónaí orthu roimh a gconcas, Cloch na nDragan
(Dragonstone). Is é Port an Rí an chathair is mó i dtaobh daonra de i
bhFlaitheas an Rí, agus é suite ar bhruach Bhá an Dubhuisce (Blackwater Bay).
Tógadh an chathair thart ar trí chnoc, agus tá trí mhórchoimpléasc suite orthu
anois - Airéine na nDragan (The Dragonpit) ar bharr Chnoc Raenas (Hill of
Rhaenys), mar ar coimeádadh dragain na dTairgéirianach tráth den saol sular
díobhadh iad; Ardseiptéal Bhaelóir (The Great Sept of Baelor) ar mhullach Chnoc
Viosaeinia (Hill of Visenya) atá ina chroí de chreideamh na ndéithe nua, an
Seachtar (The Seven); agus Ardchnoc Aegáin (Aegon's High Hill), mar a bhfuil an
Daingean Rua (The Red Keep), agus istigh ann, an Ríchathaoir Iarainn (The Iron
Throne) arb í suíochán cumhachta Rí na Seacht Ríocht í.

I dtosach na sraithe, is í muintir Bharratháin (House Baratheon) an
rítheaghlach, faoi réim Roibeard a hAon Uí Bharratháin (Robert Baratheon the
First of His Name), ó gabhadh í i muirthéacht ó mhuintir Tairgéirian. Bronnadh
Cloch na nDragan ar dheartháir amháin de chuid Roibeard, Stáineas Ó Barratháin
(Stannis Baratheon). Tarlaíonn formhór na cealgaireachta i gcathair Phort an Rí,
agus bíonn tionchar aici ar imeachtaí uile an domhain.

Is é "an Uisce" (Waters) an sloinne a thugtar ar thuilithe uaisle a bheirtear i
dTailte na Corónach, msh. Órán an Uisce (Aurane Waters).

Tá sé ráite ag George R. R. Martin go bhfuil Port an Rí níos mó ná Londain nó
Páras sa Mheánaois, ach go bhfuil sé níos lú ná Cathair Chonstaintín san aimsir
chéanna, ná Cathair na Róimhe anallód.

Tá na Stoirmchríocha ar cheann de na réigiúin sna Seacht Ríocht ar ilchríoch
Iartharas. Bhí Ríocht na Stoirme (The Kingdom of the Storm) ina náisiún
neamhspleách go dtí Cogadh an Choncais (The War of Conquest), inar maraíodh an
Rí Stoirme (Storm King) deiridh. Is amhlaidh an t-ainm atá ar an gceantar mar
gheall ar na stoirmeacha uafásacha millteanacha a thagann isteach ó Mhuir an
tSamhraidh (The Summer Sea) agus a bhuaileann an cósta aimsir an fhómhair.

Tá Muintir Bharratháin (House Baratheon) i gceannas ar na Stoirmchríocha i
dtosach na sraithe, agus a suíochán acu sa chaisleán darb ainm Dún Lagair
(Storm's End). Is carria dubh ar mhachaire órga a suaitheantas, agus "Linne an
Fraoch" (Ours is the Fury) a mana.

Is é "na Stoirme" (Storm) an sloinne a thugtar ar thuilithe uaisle a bheirtear
sna Stoirmchríocha, msh. Eidric na Stoirme (Edric Storm)

Is é an Fearann Mór (The Reach) an dara ríocht is mó sna Seacht Ríocht, i
ndiaidh an Tuaiscirt. Ba ríocht neamhspleách faoi cheannas Chlann Mhic an
Gharraíodóra (House Gardener) í roimh Chogadh an Choncais, ach nuair a chloíogh
na hionsaitheoirí Tairgéirianacha an teaghlach sin, bronnadh a riail ar mhuintir
Tirial (House Tyrell) agus thit an ceantar faoi réim na corónach. Is í an ríocht
is torthúla agus tá sí faoi thiús daoine dá bharr. D'fhonn cairdine a chothú
leis an rítheaghlach, soláthraíonn an Fearann Mór mórán bídh do Thailte na
Corónach in aimsir ghorta nó galair. Glactar leis gurb é an Fearann Mór croílár
an niachais, mar a bhfuil an-mheas ar ridirí agus ar a móideanna, agus mar
gheall air seo, eagraítear mórán mórchomhrac ar mhaithe le siamsa.

Na Tirialaigh a rialaíonn an ríocht seo óna ndaingean Ardgharraí (Highgarden).
Rós órga ar mhachaire uaine a suaitheantas teaghlaigh, agus "Ag Fás go Tréan" a
mana. Matha Tirial (Mace Tyrell) an ceann fine i dtosach na sraithe, agus
ceathrar clainne air; Uilleas Tirial (Willas Tyrell); Garthalán "Galánta" Tirial
(Garlan the Galant Tyrell); Labhrás Tirial, Ridire na mBláthanna (Loras Tyrell,
The Knight of Flowers); agus a aoniníon, Maighréad Tirial (Margaery Tyrell).

Is é "na bhFlós" (Flowers) an sloinne a thugtar ar thuilithe uaisle a bheirtear
san Fhearann Mór, msh. Geafar na bhFlós (Jafer Flowers).

Is leithinis mhór i ndeisceart Iartharais í an ríocht darb ainm Dátharn (Dorne).
Bhí droichead talún á ceangal le hOirthearas fadó, ach deirtear sna seanscéalta
gur bhris Clann na Coille é le draíocht chumhachtach chun na hionraitheoirí
Andalacha (Andals) a dhíbirt, agus is dá bharr a thugtar an Lámh Bhriste (The
Broken Hand) air anois. Is é Dátharn an réigiún is teo in Iartharas, agus tá sí
creagach, sléibhtiúil agus fásúil. Scarann na Sléibhte Dearga (The Red
Mountains) é ó na Stoirmchríocha, agus is iontu atá Túr an Áthais (The Tower of
Joy), mar a bhfuair Liadhain Stark (Lyanna Stark), deirfiúr Neid, bás ag
deireadh Mhuirthéachta Roibeard.



https://ga.wikipedia.org/wiki/Fine_Gael

Páirtí polaitíochta i bPoblacht na hÉireann is ea é Fine Gael. Faoi láthair, is
príomh-pháirtí an rialtais é agus is é an páirtí is mó sa tír freisin. Fuair an
páirtí 36.1% de na vótaí agus 76 suíochán dála in Olltoghchán 2011. De réir mar
a mhaíonn an páirtí féin, tá thart ar 37,000 duine ina mbaill d'Fhine Gael ar
fud na tíre.

Téann stair Fhine Gael siar go dtí laethanta an Chogaidh Chathartha, ach níor
tháinig an páirtí ar an bhfód faoin ainm sin roimh an mbliain 1933, nuair a
chuaigh an Lár-Pháirtí Náisiúnta, Cumann na nGaedheal agus na Léinte Gorma le
chéile. Inniu, dearcann Fine Gael air féin mar pháirtí forásach láir, ach is iad
na páirtithe daonlathacha Críostaí na cinn is cosúla leis i mór-roinn na hEorpa.
Tá an páirtí ag tacú go láidir le ballraíocht na hÉireann san Aontas Eorpach,
agus é ag cur in aghaidh Phoblachtánachas na láimhe láidire go tréan.

Bhí baint áirithe ag Fine Gael leis an Language Freedom Movement nuair a bhí an
ghluaiseacht sin ag cur in aghaidh na "Gaeilge éigeantaí", rud a tharraing
míchlú áirithe frith-Ghaeilgeoireachta ar an bpáirtí. In Earrach na bliana 2006,
d'éiligh Éanna Ó Cionnaith, ceannaire an pháirtí, go maolófaí ar stádas na
Gaeilge sna scoileanna. Is í an chiall a bhain gluaiseacht na Gaeilge as an
gcineál sin cainte ná gurbh é seandúchas an pháirtí ó laethanta an LFM a tháinig
chun solais arís. Leanadh den pholasaí seo go dtí an bhliain 2011, ainneoin gan
tacaíocht aon fhianaise a bheith ag an impleachtaí an pholasaí dar leo. Mar sin
féin is beag cainte a rinneadh faoi tar éis allagar an toghcháin agus tuigeadh
go raibh Páirtí an Lucht Oibre tar éis cur ina choinne mar pholasaí.



https://ga.wikipedia.org/wiki/Eoraip

Is ilchríoch í an Eoraip, leis na teorainn seo a leanas aici: an tAigéan
Atlantach thiar, an tAigéan Artach ar an taobh thuaidh, an Úral agus Sléibhte na
hÚraile thoir, Sléibhte na Cugaise agus an Mhuir Dhubh ar an taobh thoir theas,
agus an Mheánmhuir ó dheas. Agus an Áise á thógáil san áireamh freisin, is
féidir oll-ilchríoch na hhEoráise a aithint.

Tá cónaí ar 742,452,000 duine san Eoraip, agus tá timpeall 50 tír neamhspleách
ann. Ó mí Iúil 2013 ar aghaidh, tá 28 acusan cheana féin san Aontas Eorpach,
agus ar a laghad trí gcinn ag brath ar dhul isteach i mbeagán blianta. Déanann
institiúid an Aontais a ngnó i 20 teanga, ach tá go leor mionteangacha eile
cheana féin san Aontas.

Ba san Eoraip a thosaigh cuid de mhórimpreachtaí an domhain. Leath cumhacht na
Gréige, agus na Róimhe ina diaidh, ar fud cuid mhór den Eoraip, maraon le
tuaisceart na hAfraice agus iarthar na hÁise. Ón gcéad aistear a rinne Criostóir
Colambas chun an domhain nua don Spáinn, thóg an tír sin agus tíortha nach é
seilbh de réir a chéile ar Mheiriceá Thuaidh agus Mheiriceá Theas. Thóg tíortha
eile ar nós na Breataine, na Portaingéile, na nÍsiltír, na Gearmáine agus na
Beilge seilbh freisin ar chuid mhór desna na mór-roinne eile. Leath an Rúis ó
Mhoscó siar go dtí an Mhuir Bhailt, soir chomh fada leis an Aigéin Ciúin, agus ó
dheas go dtí an Mhuir Dhubh, Sléibhte na Cugaise, agus an Mhongóil. Ní ach ag
deireadh an 19ú aois ar aghaidh go dtí lár an 20ú aois a fuair mórán de
choilíneachtaí na hEorpa a saoirse arís, cé go bhfuair cuid mhór de Thuaisceart
Mheiriceá (Stáit Aontaithe Mheiriceá) a saoirse i 1775. Tá cumhacht airgeadach
agus míleata ag an Eoraip i gcúrsaí an domhain, ach is beag é le hais chumhacht
SAM nó, go dtí 1989, cumhacht an Aontais Shóibhéidigh. Ach le búnú an
Chómhargaidh Eorpaigh, agus a chomharba an tAontas Eorpach, ceapann go leor go
dtiocfaidh neart géilleagrach agus míleata arís chun na hEorpa, mar gur mó anois
é a dhaonra ná daonra SAM nó an Aontais Shóibhéidigh mar a bhí, nó na Rúise an
lá atá inniu ann.



https://ga.wikipedia.org/wiki/Ebola

Ceann de na cúig víreas aitheanta, laistigh den ghéineas Ebolavirus, is ea an
Víreas Ebola(EBOV). Bionn ceithre cinn de na cúig ebolavíris aitheanta, lena
n-áirítear EBOV, freagrach as fiabhras fuilratha dian agus is minic marfach i
ndaoine agus mamaigh eile, ar a dtugtar an Galar Víris Ebola (GVE). Bíonn EBOV
freagrach as an chuid is mó de na mbásanna daonna ó GVE, agus is é is cúis le
mór-ráig víreas a bhí ar siúl i roinn tíortha san Afraic Thiar idir 2013 agus
2015. ina mheasadar go raibh ar a laghad 28,638 ionfhabhtaithe agus go bhfuair
11,315 bás go deimhn.

Víreas i bhfine na bhFiloviridae is ea EBOV. Níl aon leigheas ar na galair a
tharlaíonn de bharr an víris seo ach déantar iarracht leachtanna a thabhairt don
othar tríd an mbéal nó go hinfhéitheach. Tagann galar fuilreatha ar dhuine
ionfhabhtaithe, agus faigheann idir 50% agus 90% de na híobartaigh bás. Déanann
sé a bhealach isteach i gcolainn duine trí sheile, fuil (trí athúsáid steallairí
go minic san Afraic) nó sreabháin eile nó ó ainmhithe mar an sciathán leathair
mar shampla. Dhá nó trí sheachtain tar éis an víreas a tholgadh tagann fiabhras,
pian sa scornach is sna matáin agus tinnis chinn leis. Leanann múisiam, urlacan,
buinneach agus ísliú fheidhmiú an ae agus na nduán ina dhiaidh sin. Ar dtús, is
iad tinneas cinn is ardteocht siomptóim an ghalair. De réir a chéile
ionfhabhtaíonn na víris an t-ae, na duáin, is na fuileadáin féin. Milleann na
víris coirt inmheánach na bhfuileadán, a éiríonn póiriúil, sceitheann an fhuil
amach, agus titeann na fíocháin ó chéile. Tarlaíonn sé go minic san Afraic.

An forleata ba mhó tharla sé i 2013. Ar an 26 Nollaig 2013, thosaigh ráig den
ghalar Ebola sa Ghuine in Iarthar na hAfraice.

Ansin scaip an galar níos faide, chuig Siarra Leon agus an Libéir. Bhí cásanna
sa Mailí agus tá cás amháin sna Ríocht Aontaithe. Bhí cásanna sna Stáit
Aontaithe, Spáinn, sAn Nigéir agus sAn tSeineagáil. Bhí leapacha in otharlanna
an Mater i mBaile Átha Cliath, sa bhliain 2014, curtha ar leataobh má tharlaíonn
scaipeadh an ghalair in Éirinn.

Chríochnaigh an briseadh amach ar 9 Bealtaine 2015 in Libéir (bhí cúpla cásanna
nua ina dhiaidh, mar shampla ar an 29 Meitheamh 2015).

Tá an amlíne seo de ráig ebola na bliana 2014 bunaithe ar eolas ó na Centers for
Disease Control in Atlanta, SAM agus ón Eagraíocht Dhomhanda Sláinte.



https://ga.wikipedia.org/wiki/Eamhn%C3%BA_n%C3%BAicl%C3%A9ach

Imoibriú núicléach ina scoiltear an núicléas, mar shampla núicléas
d'úráiniam-235, ina dhá bhlúire mhóra agus a scaoiltear amach cuid mhaith
fuinnimh. De ghnáth is ionann na blúirí seo is núicléis de dhúile i lár chlár
peiriadach na ndúl. Astaítear neodróin freisin, agus má bhíonn tuilleadh
núicléas U-235 sa timpeallacht is féidir go n-ionsóidh na neodróin ón
mbunimoibriú iad, agus a thuilleadh imoibrithe den saghas céanna a spreagadh. Is
féidir imoibriú slabhrúil a chur ar siúl má dhéanann níos mó ná neodrón amháin
ionsaí mar seo tar éis gach imoibriú aonair. Le linn an imoibrithe shlabhrúil
seo scaoiltear a lán teasa i seal gairid ama, agus tagann sé seo ó chlaochlú
maise go dtí teasfhuinneamh. Is ionann an teas a chruthaítear ó 1 kg U-235 is a
fhaightear ó 3.1 milliún kg guail. Is í an ghiniúint teasfhuinnimh seo le linn
an imoibrithe is bun leis an bpléascán adamhach agus an modh núicléach ginte
fuinnimh leictrigh. Chun pléascán núicléach a dhéanamh, níl ag teastáil ach
timpeall 7 kg d'úráiniam-235 a bheith bailithe go dlúth le chéile chun an
t-imoibriú slabhrúil a chur ar bun. Tugtar an mhais chriticiúil ar an íosmhéid
seo den iseatóp ineamhnaithe. Sa bhuama ligtear don imoibriú slabhrúil dul ar
aghaidh chomh tapa agus is féidir chun an pléascadh a dhéanamh chomh cumasach
millteanach agus is féidir. In imoibreoir núicléach is féidir an t-imoibriú
céanna a stiúradh go mall rialta, agus an teas uaidh a úsáid chun uisce a
fhiuchadh, tuirbín gaile a rothlú, agus leictreachas srutha ailtéarnaigh (SA) a
ghiniúint.



https://ga.wikipedia.org/wiki/Desmond_Tutu

Rugadh Desmond Mpilo Tuto sa Transvaal ar an 7 Deireadh Fómhair 1931. Cé gur
mhian leis a bheith ina lia, ní raibh sé d'acmhainn ag a chlann íoc as an
oiliúint agus chuaigh sé leis an mhúinteoireacht. D’éirigh sé as a phost
múinteoireachta nuair a ritheadh Acht Oideachais Bantu mar agóid in aghaidh na
ndrochionchas oideachais d’Afracaigh na hAfraice Theas. Rinne sé staidéar ar an
diagacht agus oirníodh mar mhinistir Anglacánach é i 1960.

Ghnóthaigh sé bunchéim agus céim mháistreachta sa diagacht in King's College i
Londain (1962-1966) agus d’oibrigh sé mar shéiplíneach go páirtaimseartha fosta
le linn an ama sin. D’úsáid sé a chuid léachtaí san Afraic Theas idir 1967-1972
chun aird a dhíriú ar dhálaí phobal na nAfracánach. Mhaigh sé i litir chuig
príomh-aire na linne sin go raibh an staid na hAfraice Theas mar a bheadh
bairille púdair ann a d’fhéadfadh pléascadh uair ar bith.

Ceapadh mar shéiplíneach ollscoile é i 1967 agus bhí sé ina léachtóir in
Ollscoil Náisiúnta Lesotho idir 1970-1972. Ba é an chéad Afracánach é a ceapadh
mar Dhéan Anglacánach ar Johannesburg i 1975.

I 1976, d’fhás éirí amach ollmhór i gcoinne na cinedheighilte as círéibeacha
Soweto i gcoinne úsáid na hAfracáinise mar mheán teagaisc éigeantach i
scoileanna na ndaoine gorma agus ó sin amach, thug Tuto a thacaíocht do bhaghcat
eacnamaíoch ar a thír. Chuir sé go fuinniúil i gcoinne pholasaí agus chur chuige
an Uachtaráin Reagan sna Stáit Aontaithe i leith na hAfraice Theas, is é sin
“rannpháirtíocht chuiditheach” agus “go n-áiteofaí go cairdiúil” ar an rialtas
ansin dul i ngleic le fadhb na cinedheighilte.

Bhí sé ina Easpag ar Lesotho idir 1976 agus 1978 agus ansin ina Rúnaí Ginearálta
ar Chomhairle Eaglaisí na hAfraice Theas. Chuir sé i gcoinne na cinedheighilte
go láidir, go soiléir agus go neamhbhalbh san Afraic Theas agus thar lear. Fuair
sé tacaíocht ó bheagnach gach eaglais. Ina chuid scríbhneoireachta agus
léachtaí, mhol sé go seasta go mbeadh athmhuintearas eatarthu siúd ar fad a bhí
bainteach le cinedheighilt. Ba é rialtas geal na tíre a fuair an cáineadh is
láidre uaidh ach cháin sé go géar fosta an oirbheartaíocht fhoréigneach a
d’úsáid roinnt de na grúpaí frith-chinedheighilte leithéidí an Comhar Náisiúnta
Afracach.

Ba mhinic a rinne sé comparáid idir cinedheighilt agus Naitsíochas agus
cumannachas. Dá dheasca sin, chúlghair an rialtas a phas dhá uair agus chaith sé
tréimhse ghearr i bpríosún i ndiaidh mháirseáil agóide i 1980.

Rinneadh Easpag ar Johannesburg de i 1985 agus i 1986, ba é an chéad duine gorm
riamh é a chuaigh i gceannnas na hEaglaise Anglacánaí san Afraic Theas. Bhí sé
ina Uachtarán ar Chomhdháil Uile-Afracach na nEaglaisí (1987-1997). In 2006,
ainmníodh ina bhall de phainéal comhairleach na Náisiún Aontaithe um Chosc ar
Chinedhíothú é.

In 2005 d’iarr sé ar cheannairí an domhain saorthrádáil a chur chun cinn le
tíortha bochta agus deireadh a chur le cánacha troma ar dhrugaí frith-SEIF. Thug
sé rabhadh do rialtas an Chomhair Náisiúnta Afracaigh faoi bhaol na
caimiléireachta. Cháin sé an leatrom ar chearta an duine sa tSiombáil.

Ina chuid scríbhneoireachta i réimse na síceolaíochta sóisialta, bhain sé ciall
as taighde eolaíoch ar fhréamhacha na hatrua, an altrúchais agus an chaidrimh
dhaonna shíochánta mar aon leis an tábhacht agus an tairbhe a bhaineann le
maithiúnas agus athmhuintearas. Bhí sé cáinteach faoin leithcheal a dhéanann
Críostaithe ar homaighnéasaigh agus faoi dhearcaidh choimeádacha ar
homaighnéasacht ina eaglais féin agus dúirt gurbh ionann homaifóibe agus
ciníochas. Ar thoghadh an Chairdinéil Joseph Ratzinger mar phápa i 2005, dúirt
go raibh dóchas aige go dtoghfaí duine a mbeadh intinn níos oscailte aige faoi
mhinistreacht ban agus seasamh níos réasúnta aige faoi choiscíní, SEIF agus VED.

Thug sé aitheantas don ról tábhachtach a bhí ag Giúdaigh sa streachailt in
aghaidh na cinedheighilte. Thacaigh sé le hIosrael faoin imní a bhí air faoi
chúrsaí slándála agus cháin sé an bhuamáil fhéinmharaithe agus an gríosú chun
fuatha, Bhí sé go mór chun tosaigh san fheachtas i bhfabhar dínascadh na
Palaistíne le Iosrael. Mhaigh sé go raibh cosúlachtaí idir an tslí a gcaitheann
Iosrael le Palaistínigh agus mar a caitheadh le daoine gorma na hAfraice Theas
le linn bhlianta na cinedheighilte agus dúirt sé nach bhféadfaí slándáil Iosrael
a chinntiú trí chos ar bolg a dhéanamh ar phobal eile daoine.

I 1989 agus é ar cuairt in Iosrael, mhol sé go nguífí ar a son siúd ba chúis
leis an fhulaingt agus d’iarr sé ar Dhia cuidiú leo maithiúnas a thabhairt agus
gan tabhairt ar dhaoine eile fulaingt. Ghlac Giúdaigh áirithe leis sin mar
mhasla dóibh féin agus d’íospartaigh na Naitseach. Tharraing a chuid tuairimí i
bhfabhar na Palaistíne, míghnaoi eagraíochtaí Giúdacha éagsúla air. Reáchtáil An
Eagraíocht Shíónach Mheiriceánach feachtas agóidíochta in aghaidh a chuairteanna
ar ollscoileanna agus d’eagraigh mic léinn agóidí nuair a bronnadh Gradam
Phléadalaí Idirnáisiúnta ar son na Síochána air.

D’ionsaigh sé Tony Blair as tacaíocht a thabhairt do Mheiriceá faoi cheist na
hIaráice. Maidir le daoine a bhí faoi amhras as sceimhlitheoireacht a bheith á
gcoinneáil gan chúiseamh, dúirt sé gur smál ar charachtar na Stát Aontaithe a
bhí sa champa X-ray in Guantanomo Bay agus go raibh reachtaíocht na Breataine a
cheadaigh daoine a choinneáil 28 lá gan chúiseamh iomarcach agus dochosanta.

Go dtí seo ina shaol, bronnadh 96 gradam air lena n-áirítear, Duais Nobel na
Síochána (1984), Gradam Pacem Terris (1987), Duais Albert Schweitzer don
Daonnúlachas, Duais Magubela don tSaoirse, Duais Síochána Gandhi agus Duais
Síochána Sydney (1999) as a chuid oibre mar cheannasaí ar an Choimisiún um
Fhírinne agus Athmhuintearais.



https://ga.wikipedia.org/wiki/David_Attenborough

Tá David Attenborough (a rugadh i Londain, Sasana ar an 8 Bealtaine 1926) ar
dhuine de na craoltóirí agus nádúraithe is cáiliúla ar domhan. Aithnítear é ar
dhuine de na ceannródaithe is tábhachtaí i léiriú clár faisnéise ar an dúlra. Tá
a shlí bheatha mar aghaidh aitheanta agus guth údarásach na gclár dúlra ar an
BBC ag dul siar 50 bliain. Tharraing sé clú air féin mar scríbhneoir agus
láithreoir na sraithe "Life" i gcomhar le hAonad Stair an Dúlra sa BBC. Léiríodh
naoi sraith de "Life": cnuasach clár atá ina shuirbhé cuimsitheach ar gach
cineál ainmhí agus fásra dhomhanda. Meastar go raibh lucht féachana de 500
milliún duine ag "Life on Earth".

D’fhás Attenborough aníos i dTeach an Choláiste ar Champas Choláiste na
hOllscoile, Leicester, áit a raibh a athair, Frederick, ina phríomhoide. Bhí
beirt deartháireacha ag David – Richard Attenborough (an t-aisteoir agus
stiúrthóir scannán iomráiteach) agus John (a bhí ina fheidhmeannach leis an
gcomhlacht Alfa Romeo). I rith an Dara Cogadh Domhanda, d’uchtaigh a
thuismitheoirí beirt chailíní Giúdacha a bhí ina dteifigh ón Eoraip.

Chaith Attenborough cuid mhór dá óige ag bailiú iontaisí, cloch agus eiseamal
nádúrtha eile. Agus gan é ach seacht mbliana d’aois, thug an seandálaí
suntasach, Jacquetta Hawkes, spreagadh dó leanúint ag cur lena ‘iarsmalann’
phearsanta. Cúpla bliain ina dhiaidh sin, thug duine dá dheirfiúracha uchtaithe
píosa ómra dó a bhí líonta le créatúir réamhstairiúla; caoga bliain ina dhiaidh
sin, bheadh an iontaise chéanna mar bhunús an chláir "The Amber Time Machine".

D’fhreastail Attenborough ar Scoil Ghramadaí Wyggeston in Leicester. Ghnóthaigh
sé scoláireacht chuig Cambridge, áit a ndearna sé staidéar ar gheolaíocht agus
zú-eolaíocht. Bhain sé céim amach sna hEolaíochtaí Nádúrtha. Idir 1944 agus 1946
lean sé dá chuid staidéir acadúil, an babhta seo ar an antraipeolaíocht, i Scoil
na hEacnamaíochta, Londain. Ar chríochnú a chéime dó, chaith sé dhá bhliain i
dTuaisceart na Breataine Bige agus in Albain mar chuid dá Sheirbhís Náisiúnta sa
Chabhlach Ríoga.

Tar éis dó an cabhlach a fhágáil, fostaíodh Attenborough mar eagarthóir ar
théacsleabhair eolaíochta do pháistí. Ní raibh an t-eachtránaí óg róthógtha le
cúrsaí foilsitheoireachta, áfach, agus sa bhliain 1950, chuir sé isteach ar
phost mar léiritheoir raidió leis an BBC. Cé nár éirigh leis an post a fháil,
chuir Mary Adams, Ceannaire na Craoltóireachta Fíorasaí, le seirbhís úrnua
teilifíse an BBC, suim in iarratas an eolaí óig.

Ar nós thromlach mhuintir na Breataine Móire ag an am sin, ní raibh teilifíseán
ag Attenborough agus ní raibh ach clár teilifíse amháin feicthe aige ina shaol
go dtí sin! Ghlac sé le tairiscint Adams, áfach, dul ar chúrsa oiliúna agus, i
1952, fostaíodh é go lánaimseartha sa BBC.

Léiritheoir sa Rannóg Cainte (rannóg na gclár neamhfhicsin) a bhí ann agus i
measc na dtionscadal a bhí faoina stiúir bhí an clár thráth na gceist, "Animal,
Vegetable, Mineral" agus sraith ar cheol tíre, dar teideal "Song Hunter", á cur
i láthair ag Alan Lomax.

Cuireadh tús lena bhaint le cláir Stair an Dúlra nuair a ceapadh Attenborough
ina láithreoir ar an tsraith "The Pattern of Animals". Clár stiúideo a bhí ann
inar phléigh an bitheolaí Julian Huxley an úsáid a bhain na hainmhithe i Zú
Londan as duaithníocht, taispeántais suirí agus a leithéid. Ag eascairt as an
gcaidreamh sin leis an zú, shocraigh Attenborough agus maor theach na reiptílí,
Jack Lester, tabhairt faoi thionscadal i bhfad níos dúshlánaí agus eachtrúla: an
tsraith "Zoo Quest", bunaithe ar thurais ar fud an domhain chun ainmhithe a
bhailiú don zú.

Sa bhliain 1957, nuair a chuir an BBC Aonad Stair an Dúlra ar bun go hoifigiúil
in Bristol, dhiúltaigh Attenborough a chlann óg a aistriú ó Londain. Bheartaigh
sé a rannóg féin a bhunú, áfach: An tAonad Taistil agus Taiscéalaíochta.

Ó 1965 go 1969, bhí Attenborough ina Cheannaire ar an BBC. I measc na gclár a
ndearna sé coimisiúnú orthu sa ré sin bhí "Match of the Day", "Civilisation",
"The Ascent of Man", "The Likely Lads", "The Old Grey Whistle Test" agus "The
Money Programme". Léiríonn an éagsúlacht seo i gcineálacha na gclár tuairim
Attenborough gur chóir go mbeadh an réimse is leithne clár á chraoladh ag an
BBC. Le linn na tréimhse céanna, ceann de na dualgais mhóra a bhí ar
Attenborough ná an teilifís dhaite a thabhairt isteach sa Bhreatain Mhór.

Ina phost mar Stiúrthóir ar Rannóg na gClár idir 1969 agus 1972, bhí
Attenborough freagrach as cláir BBC 1 agus BBC 2. Shocraigh sé, áfach, gan
glacadh leis an tairiscint a bheith ina Cheannasaí (Príomhstiúrthóir) ar an BBC.
I 1972, d’éirigh sé as a phost feidhmiúcháin chun filleadh ar léiriú clár, ag
maíomh, mar leithscéal, nach raibh na hoileáin Galapagos feicthe aige go fóill!

Ó shin i leith, tá idir chláir aonair agus shraitheanna fada curtha i gcrích
aige i réimse leathan ábhar ó ealaín treibheanna dúchasacha (a raibh an clár
"The Tribal Eye" ar cheann acu) go cláir ar an ngéarchéim comhshaoil atá ag
bagairt ar éiceolaíocht na Cruinne (leithéidí "State of the Planet"). Ábhar
dáiríre, tromchúiseach a bhí i gceist i gcláir ar nós "Sharing Planet Earth":
iniúchadh ar an tionchar atá ag an gcine daonna ar an bpláinéad. A mhalairt ar
fad a bhí in "Fabulous Animals", sraith ina raibh ainmhithe miotaseolaíocha, ar
nós na gríbhe, faoi mhionscrúdú ag an saineolaí!

Is liosta le háireamh é an líon gradam oifigiúil a thuill David Attenborough as
ucht a chuid gaiscí craoltóireachta agus, sa bhliain 1985, bronnadh ridireacht
air. I measc na nduaiseanna atá bainte aige, tá Bonn Institiúid na
hÉiceolaíochta agus Bhainistíocht an Chomhshaoil (The Institute of Ecology and
Environmental Management Medal) (2006), mar aitheantas ar a bhfuil déanta aige
chun cur le dearcadh agus tuiscint an phobail ar an eiceolaíocht.

Chaith David Attenborough a ochtódú breithlá ag scannánú olltoirtísí ar na
hOileáin Galapagos; ina measc bhí an olltoirtís, Lonesome George, a bhí thart ar
an aois chéanna leis an taiscéalaí léannta.



https://ga.wikipedia.org/wiki/Daorchluiche

Is é atá i gceist le daorchluiche ná saghas spóirt atá coitianta i Stáit
Aontaithe Mheiriceá, i Meiriceá Laidineach, i dtíortha Mhuir Chairib agus i
roinnt áiteanna in oirthear na hÁise. Cruthaíodh an spórt nua-aimseartha i
Meiriceá, agus is ceann de na cluichí náisiúnta é sa tír seo sa lá atá inniu
ann. Tá an spórt bunaithe ar an gcluiche rounders (cluiche corr), a imrítear sa
Ríocht Aontaithe agus in Éirinn.

Imrítear daorchluiche le slacán agus liathróid, idir dhá fhoireann, le naonúr ar
gach foireann. Is é cuspóir an chluiche ná rití a scóráil trí liathróid a
bhualadh le slacán. Caitheann imreoir amháin (an caiteoir) den fhoireann
chosanta an liathróid i dtreo an imreora leis an slacán (an slacaí), atá ag
iarraidh an liathróid a bhualadh. Scóráiltear rith tar éis don slacaí teagmháil
le ceithre dhaoradh, in ord, atá leagtha amach ar chúinní muileata atá 90 troigh
ar fad ar gach taobh. Deineann baill d'fhoireann na slacaithe uainíocht ag
iarraidh teilgin ó chaiteoir na foirne eile a bhualadh. Iarrann foireann an
chaiteora gan ligint d'fhoireann an tslacaí rití a scóráil trí shlacaithe a
"chur amach" i slite éagsúla. Is féidir le himreoir ón bhfoireann atá ag bualadh
stad ar dhaoradh ar bith, agus dul ar aghaidh níos déanaí tar éis do dhuine
éigin eile dá fhoireann an liathróid a bhualadh. Malartaíonn na foirne róil lena
chéile tar éis do thriúr imreora a bheith curtha amach. Imrítear naoi ndreas i
gcluiche, agus bíonn seal ag gach foireann leis an slacánaíocht i ngach dreas.
Is leis an bhfoireann go bhfuil an méid is mó rití bainte amach aici faoi
dheireadh an chluiche atá an bua.



https://ga.wikipedia.org/wiki/Cuarc

Tugtar cuarcanna ar na codanna a bhfuil na hadróin - grúpa de cháithníní a
chuimsíonn na núicléóin, is é sin, an prótón is an neodrón - déanta astu. (Is gá
a phointeáil amach nach bhfuil na leaptóin, ar nós an leictreoin, déanta as
cuarcanna!) An focal cuarc féin, tháinig sé as an úrscéal úd Finnegans Wake le
James Joyce.

Is iad na cuarcanna atá de dhíth leis an neodrón is an prótón a dhéanamh ná an
t-uaschuarc is an t-íoschuarc. Thairis sin, tá an barrchuarc (nach ionann é agus
an t-uaschuarc), an bunchuarc (nach ionann é agus an t-íoschuarc), an
briochtchuarc is an cuarc aduain ann. Deirtear go bhfuil blas ar leith ag gach
cineál cuarc. Níl ann ach iarracht le tréithre na gcuarcanna a dhéanamh
intuigthe, nó déanta na fírinne, is beag lorg díreach a fhágann na cuarcanna is
a saintréithre ar an saol laethúil. Tá na hadaimh agus a gcuid comhábhar, mar
atá, na prótóin, na neodróin agus na leictreoin, i bhfad níos cóngaraí dár
réaltacht féin.

Tá trí leagan ann do gach cuarc, nach bhfuil de dhifear eadarthu ach luach an
"lucht datha" atá ag gach ceann. Mar shampla, tá trí shórt uaschuairc ann:
uaschuarc déarg, uaschuarc uaine, agus uaschuarc gorm. Ní fíordhathanna
infeiscithe atá i gceist, mar nach bhfuil sna ainmneacha sin ach lipéid chun an
trí shórt a idirdhealú. Tá na dathanna cosúil le lucht leictreach. go bhfuil dá
shórt ann (lucht leictreach deimhneach agus lucht leictreach diúltach), ach i
gcás idirghníomhaithe láidre tá trí luach ann den lucht a dhéanann an fórsa
láidir: lucht dearg, lucht uaine, and lucht gorm. Chun barón a dhéanamh as trí
chuarc ní foláir trí chuarc le trí dhath dhifriúla a bheith ann, agus deirtear
go bhfuil an barón ina iomlán "gan dath", sa tslí chéanna gur gcruthaítear solas
bán ó soilse dearga, uaine, agus gorma a mheascadh le chéile.

Is í an airí is tábhachtaí atá ag na cuarcanna ná an braighdeanas ina bhfanann
siad taobh istigh de na hadróin, agus an t-idirghníomhú láidir á gcoinneáil le
chéile. Mar sin, ní féidir sonrú a chur iontu ach go hindíreach. Sin fíric atá
bunaithe ar na breathnuithe praicticiúla, níos mó ná ar aon teoiric. Déanta na
fírinne, níl braighdeanas na gcuarcanna mínithe go sásúil go fóill. Creidtear
gur toradh é do chrómaidinimic an chandaim, an teoiric is nua-aimseartha atá ann
leis an idirghníomhú láidir a mhíniú. Ní féidir, áfach, an braighdeanas a chur
in iúl go matamaiticiúil mar thátal a bhainfeá as an gcrómaidinimic. Caithfear
dul i dtuilleamaí na teoirice ar a dtugtar teoiric tomhais na laitísí leis an
mbraighdeanas a mhíniú ar bhealach na matamaitice.



https://ga.wikipedia.org/wiki/Contae_Mhaigh_Eo

Tá Maigh Eo nó Contae Mhaigh Eo ar chósta thiar na hÉireann. I gCúige Chonnacht
atá sé. Ó Mhainistir Mhaigh Eo, nó Maigh Eo na Sacsan, i lár an chontae a
thagann an t-ainm, agus is éard is ciall leis ná machaire nó maigh le crainn eo
nó iúir. Is é Caisleán an Bharraigh an príomhbhaile atá ann.

Tá Cnoc Mhuire, ina ndeirtear gur thaispeán an Mhaighdean Muire í féin do
leanaí, gar do theorann Chontae Ros Comáin, agus tá basilica anois ann, le
busanna cuairteoirí ar a thriall chuile bhlian. Tógadh aerfort an aice lámha i
mBaile Chathail, tar éis feachtais a reachtaigh an Moinsíneoir James Horan, ar a
dtugtar Aerfort Chnoic Mhuire nó Aerfort Horan. In iarthar an chontae atá Cruach
Phádraig, sliabh ar a ndeirtear go rinne Naomh Pádraig troscadh ar feadh 40 lá
agus 40 oíche. Bhí beagán Gaeilge sa chontae i rith an chéid seo caite, ach tá
lagar mór tagtha ar líon na nGaeilgeoirí inniu. Mar sin féin, tá trí cheantar
ann atá ina nGaeltachtaí oifigiúla, is iad sin, Tuar Mhic Éadaigh (agus na
bailte máguaird ar iar-chladach Loch Measca), an t-oirthear Oileán Acla (araon
le hInis Bigil), agus an chuid is mó d'Iorras. Tá fíor-Ghaeltachtaí fágtha i
nDún Chaocháin agus ar an bhFál Mór/Eachléim.

Tá an turasóireacht tábhachtach in iarthar agus i dtuaisceart an chontae. Tá
iascach maith sna lochanna, ar nós Loch Measca, agus sna haibhneacha i gcontae
Mhaigh Eo, mar go bhfuil an t-uisce glan, agus tá cáil idirnáisiúnta ar an
Muaidhe dá bharr. Ní raibh mórán tionscail trom i Maigh Eo ar feadh na céadta
blian. Bhí an t-ainm ar Mhaigh Eo le fada ar bheith bocht, agus is fíor go raibh
an-chuid imirce ó Mhaigh Eo go dtí blianta beaga anuas. Deirtí faoi, "Muigh Eo,
Dia 'ár sábháil". Tá an talamh garbh go maith in iarthar an chontae, agus théadh
cuid mhaith spailpíní as Maigh Eo go feirmeacha torthúla sa chuid eile den tír,
go Sasana agus go hAlbain.

Tá cruthú ó thochailt i Machairí Chéide go bhfuil daoine ag cur fúthu sa chuid
seo den tír leis na mílte blian. In aimsir Eilís I, ba fhoghlaí mara í Gráinne
Uí Mháille nó Gráinne Mhaol a raibh eagla agus ómós ag Gael agus Gall di.

Tháinig an Ginearál Humbert i dtír i gCill Ala sa bhlian 1798, le cuidiú leis an
éirí amach, agus d'éirigh go maith leo ar dtús. Tugtar Rásaí Chaisleáin an
Bharraigh ar ar éacht seo. Ar ndóigh tháinig arm Shasana i gceannas ar an éirí
amach ar deireadh.

Ag deireadh an 19ú haois, bhí Mícheál Dáibhéad as an tSráid sa chontae ina
cheannaire ar Chonradh na Talún, agus bhí an-aighneas idir na tionóntaí agus na
tiarnaí talún, mar gheall ar an gcruatan a bhí ar na gnáthdhaoine i rith ghortaí
agus ina ndiaidh.



https://ga.wikipedia.org/wiki/Com%C3%B3rtas_Amhr%C3%A1na%C3%ADochta_na_hEoraif%C3%ADse_2016

Bhí Comórtas Amhránaíochta na hEoraifíse 2016 an 61ú eagrán den Chomórtas
Amhránaíochta na hEoraifíse ar siúl san Ericsson Globe Arena i Stócólm, An
tSualainn ar 14 Bealtaine 2016. Bhí bua ag na Sualainne sa chomórtas 2015 i Vín
le "Heroes", seinnte ag Måns Zelmerlöw. Bhí an chomórtas ar siúl i Stócólm don
tríú uair, i ndiaidh 1975 agus 2000, an ceann deireanach sa Globe freisin.

Tháinig an Bhoisnia-Heirseagaivéin, an Bhulgáir, an Chróit agus an Úcráin
isteach ar ais sa chomórtas, chomh maith leis an Astráil, a ghlac páirt don
chéad uair riamh i Vín mar aoi speisialta. Tharraing an Phortaingéil siar ón
gcomórtas, mar gheall ar easpa airgid.

Ba iad Måns Zelmerlöw, buaiteoir an chomórtais 2015, agus Petra Mede (comórtas
2013 i Malmö) na láithreoirí.

Bhí 26 amhránaí ar an ardán, ag canadh chun an comórtas Eurofíse 2016 a
bhuachan. Bhí dhá chuid den vótáil ann. Ar dtús fuair siad na vótaí ó na
giúiréithe i ngach tír. Tar éis na vótaí sin a fháil bhí an Astráil sa chéad
áit. Níl an Astráil san Eoraip ach bhí siad páirteach sa chomórtas i mbliana mar
aoi speisialta. Ach ansin d’fhogair siad na vótaí ón bpobal i ngach tír agus
léim an Ucráin isteach sa chéad áit. Chan Jamala an t-amhrán don Ucráin. Bhí an
Astráíl sa dara háit agus an Rúis sa tríú háit.



https://ga.wikipedia.org/wiki/Cecil_Rhodes

Cecil John Rhodes (5 Iúil 1853 – 26 Márta 1902). Plandóir Sasanach a bhunaigh
stát na Róidéise i ndeisceart na hAfraice. D'fhreastail sé ar scoil i Bishop's
Stortford, agus d'éirigh sé an-tinn go luath tar éis an scoil a fhágáil. Measadh
go mbeadh sé go maith dó dul go haeráid níos teo agus cuireadh go Natal san
Afraic Theas mar a raibh a dheartháir ina fhear gnó. Thug sé leis £3,000 a thug
aintín dá chuid dó, agus d'infheistigh sé an t-airgead sin i mianaigh diamaint i
Kimberley.

Chaith sé tamall ansin ar fheirm a dhearthára Herbert agus i 1871 d'fhág sé an
choilíneacht chun dul i mbun mhianach a dhearthára i Kimberley. I 1873 d'fhill
Rhodes ar Shasana chun a chuid staidéir a chríochnú, agus a shaibhreas déanta
cheana féin aige. I 1880 bhunaigh Rhodes comhlacht mianadóireachta de Beers agus
ghabh sé seilbh ar chuid mhór éileamh a bhí ag daoine eile. Ba leis féin an
chuid ba mhór den mhianach diamaint ba mhó a bhí riamh ar domhan. Chuaigh Cecil
Rhodes ina bhall de na Máisiúin agus é ina mhac léinn i gColáiste Oriel. D'fhan
sé sna Máisiúin go dtí lá a bháis.

Rugadh Rhodes sa bhliain 1853 i Hertfordshire, Sasana. Mac leis an tUrramach
William Francis Rhodes agus Louisa Péacóige Rhodes ab ea é. Oifigeach airm ab ea
a dheartháir Francis William Rhodes. Chuaigh Cecil go dtí an Afraic Theas sa
bhliain 1870 (ar chúiseanna sláinte).

Toghadh Rhodes ina ionadaí i dTionóil an Cape in 1880, agus chuir sé an-chuid
spéise sna pleananna a bhí ann chun an choilíneacht a leathnú isteach i dtailte
eile. Faoi 1890 bhí Rhodes ina phríomhaire agus chinntigh sé go mbeadh
reachtaíocht na coilíneachta fabhrach do na comhlachtaí mianadóireachta, agus
rith sé dlíthe a bhain a gcuid tailte den chine ghorm san Afraic Theas.
Theastaigh uaidh cumhacht impiriúil na Breataine a mhéadú agus d'ionsaigh sé
Poblacht na mBórach, ach theip ar Ruathar Jameson agus b'éigean dó éirí as oifig
mar phríomhaire. Thacaigh Rhodes le Parnell agus Náisiúnaithe na hÉireann, a bhí
ag lorg neamhspléachas teoranta d'Éirinn laistigh den Impireacht.

D'úsáid Rhodes a chuid saibhris mar sin féín chun tailte nua a ghabháil don
impireacht. Bhunaigh sé an British South Africa Company agus ghabh sé seilbh ar
thailte na Shona, mar a bhfuil an tSiombáib inniu. Nuair a d'éirigh na Matabele
agus na Shona amach ina choinne ghoid sé a dtalamh agus a gcuid eallaigh uathu
agus chuir sé faoi chois iad. Tugadh 'Rhodesia' mar ainm ar na gcoilíneacht nua
in onóir do Rhodes. Rinne banphrionsa Polannach darbh ainm Catherine Radziwill
stalcaireacht air níos déanái ina shaol. Rinne sí maíomh bréagach go raibh sí
geallta leis. D'iarr sí air í a phósadh, ach dhiúltaigh sé. Bhain sí díoltas
amach tré chalaois iasachta a chur ina leith. Bhí air dul chun trialach agus
fianaise a thabhairt i gcoinne an chúisimh. Bhásaigh sé go gairid tar éis na
trialach i 1902. Scríobh Radziwill beathaisnéis ar Rhodes faoin teideal Cecil
Rhodes: Fear agus Déantóir Impireachta. Cruthaíodh ar deireadh nach raibh aon
fhírinne ag baint le líomhaintí Radzwill.



https://ga.wikipedia.org/wiki/Caitliceachas

Eaglais de chuid na Críostaíochta atá san Eaglais Chaitliceach Rómhánach. An
Eaglais Chaitliceach an t-ainm a thugann sí uirthi féin, ach tá eaglaisí eile a
úsáideann an téarma, cé go bhfuil garghaol cleachta agus cumarsáide acu leis an
eaglais Rómhánach, don chuid is mó. Ceann de na rudaí is léir láithreach sa
Caitliceachas Rómhánach ná go bhfuil cumhacht lárnach ann, a thosaíonn leis an
bPápa, agus a dháiltear go cúramach trí cheapadh easpaig ón Róimh féin. Is é
Pápa Proinsias ceannaire na hEaglaise Caitlicí Rómhánaí anois.

Ón nGréigis a thagann an focal, a chiallaíonn domhanda. Is í an eaglais
Chríostaí is mó ar domhan,agus cé go bhfuil Caitlicigh i mbeagnach gach tír ar
domhan, is é an príomhchreideamh i gcuid mhór den Eoraip, de Mheiriceá Thuaidh
agus go háirithe Meiriceá Theas agus Láir, agus áiteanna san Áise, mar na
hOileáin Fhilipíneacha. De réir mar atá an daonra ag fás i dtíortha cosúil le na
hOileáin Fhilipíneacha, tíortha éagsúla san Afraic agus i Meiriceá Láir agus
Theas, tá cumhacht á leathadh de réir a chéile do na háiteanna sin. Ar an taobh
eile den scéal, tá titim mhór i bpáirtíocht agus i gcleachtadh an chreidimh seo
sna tíortha a bhí i lár staire an chreidimh, m.sh. sa Spáinn, san Iodáil, sa
Fhrainc agus in Éirinn féin.



https://ga.wikipedia.org/wiki/Cadhc

Is bád beag cosúil le curach nó le canú é cadhc. Tugtar canú orthu go coitianta
in Éirinn agus sa Bhreatain Mhór, ach de ghnáth úsáidtear céasla débhosach sa
chadhc, in áit na céasla aonbhosaí a ghabhann le canú.

Ins an chadhc suíonn an céaslóir agus a chosa sínte amach roimhe nó roimpi.
Bíonn bord ar bharr an chadhc, agus suíonn an céaslóir i bpoll san gcábán ar
féidir séala a chuir air le spré-sciorta. Stopann sé seo uisce ag slaparnach os
cionn an bháid, ó dhul isteach ann agus san gcás a n-iompaíon an chadhc, ní
líonfaidh sé le h-uisce agus tá an céaslóir le scil in ann an chadhc a thabhairt
ar ais arís gan uisce a thabhairt isteach. Tugtar an Eskimo Roll ar an gcasadh
seo.

Is iad dream an Inuit, daoine dúchasacha a mhaireann i réigiúin Artach Mheiriceá
Thuaidh agus an Ghraonlainn a d'fhorbair an chadhc ar dtús. Ciallaíonn an focal
cadhc 'bád an fhir'. Is sean mhódh iompar í an chadhc ar baineadh úsáid aisti
tar éis an rafta. Bhí an chéad chuid díobh déanta as fráma adhmaid clúdaithe le
h-éadach nó craiceann ainmhí ar nós craiceann rón nó béar. Rinne fir a bheadh
chun úsáid a bhaint astu iad, le cabhair óna gcuid mná céile a dhéanfadh na
craicne a fhuail. Chomh maith leis sin d'fhuailtí cóta craicne an
fhir/t-seilgeora isteach i gcraicne an chadhc, chun séala uisce dhíonach a
chruthú. Bhíodh an fear ag tomhais fráma don chadhc ar a bhacán láimhe agus tá
cadhc thart ar naoi déag troigh ar fhad. Chuir an módh tomhais seo taiscealaithe
Eorpach san seachtú h-aois déag trína chéile mar bhí siad ag iarraidh an chadhc
a chóipeáil mar bhí gach cadhc mar sin beagáinín difriúil. D'úsáidtí an chadhc
chun iascaireacht/seilg ar uiscí cósta agus ar uiscí oscailte an Aigéin Artach,
go h-ionduail le harpúin agus lansaí, agus le dúáin éin chomh maith. De bhrí gur
fuaileadh an céaslóir isteach san mbád ní bhíodh siad ábalta fáil amach as an
gcadhc dá n-iompódh sé bun os cionn, í a thabhairt ar ais ceart agus fáil ar ais
isteach inti rud ar a dtugtar an wet exit air. Bhí sé rí-thábhachtach mar sin
gur oibrigh an eskimo roll atá thuasluaite, gur tugadh ar ais an bád i gceart.
Ní raibh aon ghaireais snáimhe nua-aimseartha ag na daoine seo ná cosaint uisce
fuar. Dá gcaití in uiscí fuara an Aigéin Artach iad is cinnte gur é an bás a
bheadh in ann dóibh.

Ins an lá atá inniu ann tá go leor forbairt déanta ar an gcadhcáil. Tá go leor
cineálacha éagsúla cadhcáil ann ar nós cadhcáil in uiscí geala, cadhcáil
toinníochta, cadhcáil farraige, cadhcáil in uiscí ciúine, rásaíocht síos an
abhainn, Slalom, polo curach agus cadhcáil mar chaitheamh aimsire.D'fhéadfá na
cineálacha éagsúla seo a fhoroinnt chomh maith. Tá cadhcaí anois déanta as
plaisteach, canbhás, gloine shnáithíneach, éadaí eile nó adhmad. Bíonn na báid
seo déanta do dhuine amháin nó suas go ceathrar.

Is é an churachóireacht Slalom in uiscí geala ceann de na spóirteanna uisce is
suntasaí ina dteastaíonn scil,neart agus misneach.Tá sé ar cheann den dá
chomórtas curachóireachta a bhíonn ar siúl ag cluichí oilimpeacha an
t-samhraidh.Is cadhcáil in uiscí ciúine an comórtas oilimpeach eile. Bhí
curachóireacht Slalom mar chomórtas sna cluichí oilimpeacha den chéad uair i
1972 in Augsburg sa nGearmáin. Ach níor facthas é arís go dtí 1992 i Seu
D'Urgell mar chuid de chluichí Barcelona. O shin i leith, tá céaslóireacht
Slalom go rialta ag na cluichí oilimpeacha. Is spórt an-iomaíoch é an
churachóireacht Slalom agus is í an aidhm a bhíonn leis ná curach nó cadhc a
stiúradh tríd cúrsa geataí ar abhainn le uisce sciobthaí ins an am is tapúla atá
siad in ann. Is féidir leis an gcúrsa a bheith ar chineálacha éagsúla uisce. Is
féidir leo a bheith rite ar uisce sciobthaí nádúrtha nó ar chúrsaí saorga. Tá na
cúrsaí saorga seo tógtha go speisialta i gcóir rásaíocht Slalom. In Eirinn tá
furmhór na rásaí nádúrtha ar choraí de bharr an easpa uisce sciobthaí
insroichte. Tá toirt íseal agus déanamh caol ar bháid Slalom chun go mbeidh siad
ábalta gearradh tríd an uisce agus fáil tríd cuaillí an gheata. Bíonn cheithre
chineál comórtas ann. Déantar tagairt do rásaí oilimpeacha ag úsáid cód simplí,
ina seasann K do chadhc as Béarla nó C do churach ceanadach agus seasann an
uimhir a bhíonn i ndiaidh an litir don méid céaslóirí. Ins na rásaí Slalom
glacann na fir páirt sna rásaí C-1, C-2 agus K-1 ach ní bhíonn ach rásaí K-1 na
mban ann.Is de bharr a cuid iomaíocht san gcadhcáil Slalom ins na cluichí
oilimpeacha a bhfuil cáil bainte amach ag Eadaoin Ní Challaráin as an Spidéal i
gCo. na Gaillimhe. Ins na cluichí oilimpeacha san Ataen i 2004 thainig Eadaoin
san t-aonú h-áit déag san mbabhta leathcheannais K-1 ach bhí sí áit amháin amach
ó áit san mbabhta ceannais.

Chomh maith leis na cluichí oilimpeacha bíonn go leor rásaí fada curachóireacht
eile ar siúl.I measc an chuid is mó a bhfuil cáil orthu tá an Sella Descent i
dTuaisceart na Spáinne, rás 16.5km ar cuireadh tús leis i 1931, an Liffey
Descent (ar an Life), rás 28.2km atá ar siúl in Eirinn ó 1959, an rás uisce
ciúin idir-náisiúnta a thosaigh i 1948, ar siúl ar chúrsa 23 míle (37km) síos an
abhainn ag Salida, Colorado, agus an Avon Descent san Astráil. Tosaíonn séasúr
an rásaíocht in Eirinn i mí Márta agus críochnaíonn i mí Deireadh-Fómhair.

Tá sé sách furasta an chadhcáil a thógál suas mar chaitheamh aimsire nó mar
spórt iomaíoch. Cuireann aibhne na h-Eireann agus na farraigí mór-thimpeall
seansanna iontach curachóireachta ar fáil.Is féidir iomradh ar uiscí ciúine ar
chanáileacha agus aibhne nó dóibh siúd a dteastaíonn scleondar uatha is féidir
leo uiscí garbh a phiocadh.An t-am is fearr don spórt seo ná an geimhreadh nuair
a ardaíonn báisteach throm sruth na n-aibhneacha chun scileanna an churachóir a
thástail. Bhí curachóirí aonair sa tír ar feadh blianta fada ach ba i ndeireadh
na gcaogadaí agus go luath ina dhiaidh sin i 1960 a bunaíodh an Irish Canoe
Union. Tá a chomhionann CANI i dTuaisceart Eireann. Bíonn cúrsaí ar siúl ag
furmhór na n-ionaid eachtraíochta agus na n-ionaid oideachais taobh amuigh ar
fud na tíre.Cuireann an ICU cúrsaí ar siúl thar lear chomh maith.



https://ga.wikipedia.org/wiki/C%C3%BAirt_Uachtarach_na_St%C3%A1t_Aontaithe

Is í Cúirt Uachtarach na Stát Aontaithe (Béarla: Supreme Court of the United
States) an chúirt is airde sna Stáit Aontaithe. Is cúirt achomhairc í an chúirt
uachtarach.

De réir bhunreacht na Stát Aontaithe tá scaradh iomlán idir an Feidhmeannas (An
t-Uachtarán agus a chuid airí), an Reachtas (An Chomhdháil agus an Seanad), agus
na breithiúna. Mar sin tá ról níos lárnaí ag Cúirt Uachtarach na Stát Aontaithe
ná mar atá ag Cúirt Uachtarach na hÉireann de bharr gur tír fheidearálach í na
Stáit Aontaithe agus gur ag an Chúirt atá an focal deiridh i roinnt na cumhachta
idir na stáit éagsúla agus an rialtas feidearálach.

Tá an Chúirt Uachtarach comhdhéanta de Príomh-Bhreitheamh na Stát Aontaithe,
chomh maith le hochtar breitheamh eile. Ainmníonn uachtarán na tíre na
breithiúna. Deimhnítear iad tar éis "comhairle agus comhthoiliú" (vóta
tromlaigh) an tSeanaid. Tá na breithiúna ceaptha don saol.

Bíonn ceapachán breithimh go mór i mbéal an phobail i dtólamh de bharr a
thábhachtaí is atá an chúirt i saol polaitíochta agus sóisialta na tíre. Tá an
nós ann i gcónaí go gceapfadh an t-uachtarán breithimh a mbeadh an fhealsúnacht
chéanna acu is atá aige féin - liobrálach i gcás uachtaráin Dhaonlathaigh agus
coimeádach i gcás uachtaráin Phoblachtaigh.

Ó aimsir Ronald Reagan i leith tugadh taobh na polaitíochta isteach i ngnóthaí
na gcúirteanna. Ach tá an deighilt domhain i láthair na huaire agus bíonn
troideanna fíochmhara i dtithe na Comhdhála le linn ceapacháin breithimh..



https://ga.wikipedia.org/wiki/Buama

Feiste a úsáidtear chun pléascadh a dhéanamh, a mbíonn soitheach, ábhar
pléascach (mar shampla, nítriglicrín nó trínítreatolúéin) agus fiús ann de
ghnáth. Bíonn buama difriúil ó fheistí pléascacha eile mar nach dtiomáintear é i
dtreo a sprice. De ghnáth is trí dhomhantarraingt (nuair a ligtear don bhuama
titim ó eitleán) nó tríd an mbuama a chur ar an sprioc nó gar di (mar a dhéantar
le buama gluaisteáin) a aimsíonn sé an sprioc. Tá saghsanna éagsúla buamaí, ina
measc buama pléasctha, buama bloghraithe, buama fritharmúir, buama loiscneach.
Úsáidtear raon leathan meáchan i mbuamaí, ó timpeall 1 kg ábhair phléascaigh i
mbuama gluaisteáin go dtí níos mó ná 10,000 kg sna buamaí is mó a úsáideadh sa
dara cogadh domhanda. Cuirtear domhantarraingt, luas is airde an eitleáin san
áireamh chun an t-am le ligean do bhuama titim a chinneadh. Tá buamaí cliste ann
freisin, agus inneall treoraithe iontu atá in ann comharthaí a ghlacadh ón
talamh (mar shampla, léas léasair) chun iad a threorú.



https://ga.wikipedia.org/wiki/Atmaisf%C3%A9ar_an_Domhain

Is éard is atmaisféar an Domhain ann (Gréigis: ἀτμός - atmos "gal" agus σφαῖρα -
sphaira "sféar") ná ciseal gáis mórthimpeall an phláinéid dhomhanda a bhíonn
coinnithe de bharr domhantarraingthe an domhain. Cosnaíonn an t-atmaisféar
beatha ar Domhan trí ionsú radaíocht ultraivialait na gréine, téamh an dromchla
trí teas a choinneáil (iarmhairt cheaptha teasa), agus trí laghdú teochta thar
fóir idir lá agus oíche (an t-athrú teochta laethúla).

Is éard is brú atmaisféarach ann ná an fórsa in aghaidh an aonaidachair, atá i
bhfeidhm go hingearach ar dhromchla, ag an gás máguaird. Aimsítear é ó fhórsa
imtharraingthe an phláinéid i gcomhar le mais iomlán cholún aeir os cionn suímh.
Tá aonaid brú an aeir bunaithe ar chaighdeán atá aitheanta go hidirnáisiúnta, sé
sin 'an tAtmaisféar Caighdeánach', a shainmhínítear mar 101,325 Pa (nó 1,013,250
díneacha in aghaidh cm ²). Laghdaíonn brú ghás atmaisféarach le hairde mar
gheall ar laghdú mhais an gháis os cionn an tsuímh.

Tugtar an airde scála ar an airde ag a bhfuil an brú atmaisféarach laghduithe ag
fachtóir de 'e' ( uimhir éagóimheasta le luach de 2.71828 ..) ar a dtugtar 'H'
air. Nuair atá atmaisféar ann le teocht aonfhoirmeach, tá an 'airde scála'
comhréireach leis an teocht agus i gcomhréireach contrártha leis an mais
mhóilíneach mheánach d'aer tirim oiread luasghéarú imtharraingteach an
phláinéid. I gcás den sórt sin samhail atmaisféir eiseamláir, titeann an brú go
heaspónantúil le airde na hairde. Níl, áfach, atmaisféir aonfhoirmeach i
teochta, mar sin tá cinneadh cruinn ar bhrú an atmaisféir ag aon airde áirithe
níos casta fós.

Tá difríocht shubstaintiúil idir Imtharraingt dromchla i measc na bpláinéad, an
fórsa a choinníonn síos an t-atmaisféar. Mar shampla, tá fórsa mór
imtharraingthe an ollphláinéid Iúpatar in ann gáis éadroma, mar hidrigin agus
héiliam a choinneáil, a éalaíonn ó réada le himtharraingt níos ísle. 'Fad ón
ghrian' a chinneann an fuinneamh atá ar fáil chun gás atmaisféarach a théamh go
dtí an pointe nuair a sháraíonn gluaisne theirmeach a mhóilíní treoluas éalaithe
an phláinéid, (.i. an luas ina sáraíonn móilíní gáis greim imtharraingthe an
phláinéid). Dá bhrí sin, tá Tiotán, Tríotón agus Plútón in ann a n-atmaisféar a
choinneáil, in ainneoin imtharraingtí réasúnta íseal. Féadfaidh pláinéid
idir-réaltacha, go teoiriciúil, atmaisféir tiubha a choimeád freisin.

Ós rud é, ag aon teocht ar leith, go mbíonn móilíní gháis ag bogadh ar raon
leathan treoluasanna, beidh roinnt mall-sceitheadh de gháis amuigh sa spás ag
titim amach, beagnach go leanúnach. Bogann móilíní a bhíonn níos éadroime níos
tapúla ná na cinn níos troime leis an bhfuinneamh cinéiteach céanna , agus mar
sin, bíonn gáis de mheáchan móilíneach íseal a chailleadh níos tapúla ná iad
siúd de mheáchan móilíneach ard. Síltear go mbéidir gur chaill Véineas agus Mars
a gcuid uisce go léir beagnach nuair, tar éis a bheith fótai-díthiomsaithe chuig
hidrigin agus ocsaigin ag solas ultraivialait na Gréine, d'éalaígh an hidrigin.

Is é is cúis le comhshuíomh ceimiceach atmaisféir tosaigh ná go ginearálta
ceimiceáin agus teochtaí an réaltnéil áitiúil, i rith fhoirmíocht phláinéadach,
agus an t-éalaíoch gháis ón taobh istigh ina dhiaidh sin. Tháinig éabhlóid nach
beag ar na hatmaisféir bunaidh thar tréimhse ama, le hairíonna éagsúla na
bpláinéad mar thoradh ar na torthaí an-difriúil atá fágtha.

Tá atmaisféir na bpláinéad Véineas agus Mars comhdhéanta go príomha de
dhé-ocsaíd charbóin, le cainníochtaí beaga de nítrigine, argón, ocsaigin agus
rianta de gáis eile.

Cuimsíonn atmaisféar an Domhain, ón dtalamh aníos, an trópaisféar (a chuimsíonn
an tsraithe ar fhódchiseal an phláinéid nó an peploisféar mar an tsraith is
ísle), an strataisféar, an méisisféar, an teirmisféar (ina bhfuil an
t-ianaisféar agus an t-eisisféar) agus freisin an maighnéadaisféar. Tá ráta
laghdaithe éagsúla ag gach ceann de na sraitheanna, a shainíonn an ráta
athraithe teochta le hairde.

Luíonn trí cheathrú den atmaisféar istigh sa trópaisféar, agus athraíonn
doimhneacht an chisil idir 17 km ag an Mheánchiorcal agus 7 km ag na moil. Is é
an ciseal ózóin, a ionsúnn fuinneamh ultraivialait ón Ghrian, atá lonnaithe go
príomha ins an strataisféar, ar airde de 15-35 km. Úsáidtear go coitianta an
líne Kármán, atá suite laistigh den atmaisféar ag airde de 100 km, chun an
teorainn idir atmaisféar an Domhain agus an spás lasmuigh a shainmhíniú. Ach, is
féidir leis an eisisféar leathnú ó 500 suas go dtí 10,000 km thuas ar an
dromchla, áit a n-idirghníomhaíonn sé le maighnéadaisféar an phláinéid.

Tarlaíonn cúrsaíocht an atmaisféir mar gheall ar dhifríochtaí theirmigh má
éiríonn comhiompar níos éifeachtaí mar iompróir teasa ná radaíocht theirmeach.
Ar phláinéid ina mbíonn radaíocht na gréine ina phríomhfhoinse teasa,
iompraítear iomarca teasa ó na Trópaicí go domhanleithidí níos airde. Nuair a
ghineann pláinéad méid suntasach teasa go hinmheánach, mar atá an cás le
Iúpatar, is féidir le cúrsaíocht an atmaisféir fuinneamh teirmeach a iompair ón
taobh istigh suas go dtí an dromchla.



https://ga.wikipedia.org/wiki/Athr%C3%BA_aer%C3%A1ide

Is é atá i gceist le hathrú aeráide ná an tathrú in aeráid domhanda an Domhain
nó in aeráidí réigiúnacha thar tréimhse ama. Cuireann sé síos ar na harthuithe
in athraitheacht nó i meánstaid an atmaisféir thar réimsí amscálaí ó deich
mbliana go na milliún blian. Is feidir gur próisis inmheánacha an Domhain (mar
sh. bolcáin), fórsaí seachtracha (mar sh. éagsúlachtaí i ndéine solais gréine)
nó, le déanaí, gníomhaíochtaí daonna is cúis le na hathruithe seo.

Le 6 bliana anuas, bhí breis agus 2,000 eolaí ó breis agus 130 tír timpeall an
domhain ag scríobh na meastóireachta is déanaí agus is cinnte fós maidir le
hathrú aeráide. Is í seo an Cheathrú Tuarascáil Measúnúcháin den Phainéal
Idir-Rialtasach um Athrú Aeráide [IPCC] ó bhunaigh na Náisiúin Aontaithe agus an
Eagraíocht Mheiteareolaíoch Dhomhanda é i 1988.

Tá sé soiléir ón tuarascáil seo a foilsíodh i bPáras ar an 4ú Feabhra 2007 nach
bhfuil aon amhras anois ann ach go bhfuil athrú aeráide ag tarlú agus gurb é
ardú an mhéid CO2 agus gáis eile san atmaisféar le 250 blian anuas is ciontaí.

Bheadh torthaí ollmhóra i gceist le hardú teochta 4 °C i dtíortha atá ag
forbairt: gorta, fairsingiú fásaigh, imeacht na gcéadta speiceas, méadú ar
ghalair cosúil le maláire agus tuilte ar thalamh íseal, ag cruthú na céadtha
milliún teifeach timpeallachta.

In Éirinn, sa ghearrthéarma ciallaíonn sé seo go mbeidh níos mó drochaimsire
ann; go mbeidh sé níos fliche i rith an gheimhridh agus níos teo i rith an
tsamhraidh. Ciallaíonn sé seo go mbeidh ganntanas uisce in oirthear na tíre agus
tuilte san iarthar.

Má tá muid ag iarraidh arduithe leibhéal farraige tubaisteacha a sheachaint,
caithfear leá na n-oighearshruth móra sa Ghraonlainn agus san Antartaice a
laghdú. Má leánn ceann amháin nó an dá oighearshruth seo, ardóidh leibhéil na
farraige agus beidh an chuid is mó de mhórchathracha an domhain chomh maith le
tíortha ar thalamh íseal, go leor acu le daonraí arda cosúil leis An
Bhangladéis, faoi uisce.

Tuarann an tuarascáil na hathruithe diúltacha seo a leanas má ardaíonn an teocht
domhanda suas le 2° Celsius:

Tá sé geallta go mbeidh ceantair chathrach i mBaile Átha Cliath, i gCorcaigh
agus i nGaillimh faoi uisce faoi lár an chéid seo. Dar leis an tuarascáil, tá
baisteach níos troime geallta ó thus an fhómhair go deireadh an gheimhridh in
iarthair na tíre. Leis sin, tá sé tuartha ag an EPA go mbeidh impleachtaí
tromchúiseacha eile in ndán do iarthair na hÉireann má ardíonn teochta suas go
2° Celsius: deireadh le hiascaireacht agus feirmeoireacht bhradáin (de bharr
ardú theocht na farraige), sciorrthaí portaigh/talún níos coitianta (mar go
dtiocfaidh scoilteanna doimhne sna portaigh/sa talamh i rith an tsamhraidh agus
líonfaidh na scoilteanna le baisteach i rith an gheimhridh), d'fhéadfadh
tionscal na feamainne a bheidh i mbaol (de bharr ardú theocht na farraige). Tá
stoirmeacha níos laidre tuartha chomh maith.



https://ga.wikipedia.org/wiki/Asta%C3%ADocht_leictreamaighn%C3%A9adach

Bíonn réimsí leictreacha is maighnéadacha forleathan i saol an lae inniu. Gach
uair a ritheann sruth leictreach i ngléas ar bith (línte tarchuir,
trasfhoirmeoirí, scáileán teilifíse nó aon ghléas teaghlaigh leictreach), de
bhrí gur sruthanna ailtéarnacha (SA) ar mhinicíocht 50 Hz a bhíonn in úsáid sa
teaghlach (60 Hz sna Stáit Aontaithe), réimsí den mhinicíocht seo a bhíonn sa
timpeallacht den chuid is mó. Bíonn minicíochtaí níos mó, is i bhfad níos mó, á
tharchur ag mótair leictreacha (suas go dtí na mílte heirts, kHz) agus ag
stáisiúin raidió is teilifíse (na céadta kHz, is fiú na milliúin heirts, MHz).
Sa chomhthéacs seo, tugtar minicíocht fhíoríseal ar 50 Hz. Iompraíonn na réimsí
athraitheacha seo fuinneamh leictreamaighnéadach i bhfoirm toinne, agus tugtar
déine na toinne ar an oiread fuinnimh in aghaidh an tsoicind a fhorleathann trí
mhéadar cearnach san aer. Laghdaíonn déine na dtonnta seo i gcomhréir leis an
bhfad amach ó na sreanga sruthiompartha ar a laghad. Taistealaíonn na tonnta
leictreamaighnéadacha ísealmhinicíochta go héasca trí fhíocháin na colainne,
agus is féidir leo sruthanna leictreacha a spreagadh sna fíocháin. Ag minicíocht
chomh híseal le 50 Hz is na déiní a fhaightear gar do chonduchtóirí ardteannais,
ní fiú an téamh a tharlaíonn sna fíocháin a áireamh, agus is imoibriú ar a
dtugtar leictreaspreagadh is mó a tharlaíonn. Ach is lú déine na réimse
maighnéadaí agus na réimse leictrí sna fíocháin de bharr an nochta seo ná na
déiní logánta sa cholainn de bharr bithleictreachas na hinchinne nó an chroí
féin. Níl aon eolas, mar sin, ar aon imoibriú tairseachúil a fhéadfaidh tús a
chur le drochthoradh sna fíocháin. Mar sin féin tá imní fhorleathan ann, fiú i
measc eolaithe is teicneolaithe, go dtarlaíonn a leithéid de dhrochthorthaí —
ailse, míchumthaí breithe is eile — de bharr nochtadh fadtréimhseach do na
réimsí leictreamaighnéadacha 50/60 Hz, agus tá na húdaráis ag monatóiriú an
scéil is ag déanamh taighde air an t-am ar fad.



https://ga.wikipedia.org/wiki/Aontas_na_n%C3%89im%C3%ADr%C3%ADochta%C3%AD_Arabacha

Is tír sa Méan-Oirthear í Aontas na nÉimíríochtaí Arabacha. Is aontas seacht
Éimíríocht í atá faoi cheannaire amháin, Khalifa bin Zayed Al Nahayan anois, ach
bhí a athair, Sheikh Zayed bin Sultan Al Nahyan ina cheannaire ó thús an stáit
sa bhliain 1971 go dtí 2004. Feictear mar laoch é sna hÉimíríochtaí. Is tír
Ioslamach í ach tá méid an-mhór daoine anseo ó thíortha eile, go háirithe an
India nach bhfuil Ioslamach. Tá 3.23 miliún duine as daonra 4.02 miliún anseo ó
thíortha eile.

Cruthaíodh an t-aontas sa bhliain 1971 nuair a cheangail sé dena stáit le
chéile. Chuaigh Ras al-Khaimah isteach ann i 1972. Roimhe sin, bhí aontú ag na
sheikh sa réigiún leis na Breatanaigh. Ach ní raibh ann ach gaineamh de
fhormhór. Ach faigheadh ola sa réigiún. Ceaptar Zayed bin Sultan Al Nahyan mar
an duine a d'úsáid an ola chun tír nua-aimseartha a chruthú. Anois tá tionscal
neart turasach ann se réigiún, go háirithe i nDubai. Tá siad ag iarradh
tionscail nua a chruthú toisc go raibh na gustal ola neamhsíor. Tá caighdeán
saol an-mhaith ag na daoine, incurtha le tíortha forbairte Eorpa.



https://ga.wikipedia.org/wiki/Aoine_an_Ch%C3%A9asta

Is í Aoine an Chéasta an Aoine roimh Dhomhnach na Cásca. De réir fhoirceadal na
Críostaíochta, b'ar an Aoine seo a céasadh Íosa Críost go bás ar an gCros.

De réir mar a deirtear sa Bhíobla, tháinig na hardsagairt agus na seanóirí le
chéile ar maidin le socrú le chéile go gcuirfí Íosa chun báis. Chuir siad an
bhreith seo faoi bhráid an ghobharnóra Rómhánaigh, Pointias Pioláid, nach raibh
rófhonnmhar chun Íosa a chur chun báis. Faoi bhrú na n-ardsagart agus na
seanóirí, áfach, agus iad siúd ag gríosú na gramaisce in aghaidh Íosa, ghéill
Pioláid Íosa a chur chun báis. Theastaigh ó na hardsagairt Íosa a mharú mar
bhlaisféimeoir, ó bhí sé tar éis a rá gurbh é mac Dé é, ach d'áitigh siad ar
Phioláid gur ceannairceoir agus tuathghríosóir ab ea é Críost a bhí ag iarraidh
"rí na nGiúdach" a ghairm de féin - is é sin, rí a bhí ag beartú na Rómhánaigh a
ruaigeadh as Iarúsailéim agus ríocht neamhspleách na nGiúdach a bhunú. Tugadh le
fios do Phioláid "nach mbeadh sé ina chara mhaith ag Impire na Róimhe", ach
oiread, mura mbeadh sé sásta an bhreith bháis a dhearbhú.



https://ga.wikipedia.org/wiki/An_tSeirbea-Chr%C3%B3itis

Seirbea-Chróitis nó Cróite-Sheirbis a thugtar ar an teanga atá á labhairt sa
Chróit, sa tSeirbia, sa Bhoisnia-Heirseagaivéin agus i Montainéagró. Sa chiall
chúng, ba í an tSeirbea-Chróitis an leagan caighdeánaithe a bhí in úsáid
oifigiúil sa Iúgslaiv sna blianta 1954-1991, sa bhreis ar an tSlóivéinis agus ar
an Mhacadóinis. Tá an teanga chaighdeánaithe seo bunaithe ar an gcanúint úd
štokavski, go háirithe ar an leagan di ar a dtugtar novoštokavski, is é sin,
štokavski nua. Cé go bhfuil na Bosnaigh, na Seirbigh, na Crótaigh agus na
Montainéigrínigh féin ag iarraidh caighdeáin dá gcuid féin a fhorbairt, níl siad
ag iarraidh aon chanúint eile seachas an novoštokavski a úsáid mar dhúshraith
don chaighdeán nua.

Dealraíonn sé gurbh é an teangeolaí Slóivéanach Jernej Kopitar ba luaithe a
bhain úsáid as an téarma féin "Seirbea-Chróitis", cé gur féidir gurbh é an
Slóvacach Pavel Jozef Šafárik a chéadcheap an focal. Ainm eile a bhí in úsáid
san am ab ea é "Illíris", ach tá sé níos coitianta "Illíris" a thabhairt ar an
tseanteanga hipitéiseach as ar fhorbair an Albáinis. Faoi lár na naoú haoise
déag, chaighdeánaigh na teangeolaithe Seirbiacha agus Crótacha an teanga in
éineacht, ionas go mbeadh sé indéanta úsáid a bhaint as na litreacha
Coireallacha agus Laidineacha araon leis an teanga a bhreacadh síos. Ba é an
béaloideasóir Seirbiach Vuk Stefanović Karadžić a bhí i gceannas ar an
gcaighdeánú Coireallach, agus an Crótach Ljudevit Gaj agus an Seirbiach Đuro
Daničić a shocraigh an ceartlitriú Laidineach. Bhí sé i gceist acu go mór mór go
seasfadh gach litir Choireallach d'aon litir amháin sa leagan Laidineach agus a
mhalairt, rud a fhágann go bhfuil leagan Seirbiach na haibítre Coireallaí sách
difriúil leis an leagan Rúiseach. Mar shampla, is mar Югославия a scríobhann na
Rúisigh ainm na hIúgslaive, ach is é Југославија an leagan Seirbise.
(Jugoslavija an litriú Cróitise.)

Is ar éigean a úsáideann na cainteoirí féin an téarma sin "Seirbea-Chróitis"
inniu, ach mar sin féin tá sé praiticiúil "Seirbea-Chróitis" a thabhairt ar na
leaganacha éagsúla caighdeánacha atá bunaithe ar an gcanúint úd novoštokavski.

Mar a dúradh, tá an trí chaighdeán bunaithe ar an mórchanúint úd "štokavski",
agus, le bheith beacht, ar an leagan de ar a dtugtar "novoštokavski", is é sin,
"štokavski" nua. Sa chanúint seo, ní féidir an bhéim a chur ar an siolla
deireanach. Mar sin, izvini an focal ar "gabh mo leithscéal" sa Rúisis agus sa
tSeirbea-Chróitis araon, ach is ar an dara siolla ón deireadh atá an bhéim sa
tSeirbea-Chróitis (izvíni), cé go bhfuil sé ar an siolla deireanach (izviní) sa
Rúisis.

Tá leaganacha éagsúla den novoštokavski féin ann, áfach, agus is í an
phríomhdhifríocht atá eatarthu ná an guta a rinneadh den tseanghuta Slavach ar a
dtugtar jatj nó yat i dteanga an léinn Shlavaigh. Yat an t-ainm Rúisise ar an
litir (nach n-úsáidtear a thuilleadh) a sheas don ghuta seo in aibítir na
Rúisise - ѣ. Creidtear gur [æː] a bhí ann ar dtús, is é sin, an guta a chloisfeá
san fhocal Gaeilge bean mar a fhuaimnítear i gConamara é. D'fhorbair an guta seo
ar bhealaí éagsúla i gcanúintí difriúla na Seirbea-Chróitise. I gcuid de na
canúintí rinneadh défhoghar de a scríobhtar mar "je" nó "ije"; tugtar "jekavski"
nó "ijekavski" ar na canúintí seo. Cuid eile arís, déanann siad "i" de, agus
"ikavski" an téarma dúchasach ar na canúintí seo. "Ekavski" a thugtar ar na
canúintí a rinne gnáth-"e" den ghuta.



https://ga.wikipedia.org/wiki/An_Tra%C3%AD

Is cathair í An Traoi (Gréigis: Τροία, Troia, nó Ίλιον, Ilion freisin; Laidin:
Troia, Ilium, Tuircis: Truva) agus suíomh Chogadh na Traoi, mar a tugadh cuntas
air san Íliad, ceann den dá eipic a luaitear le Hóiméar. Traígh a thugtar ar
lucht cónaithe na cathrach.

De réir mar a deir Hóiméir, scriosadh an chathair i ndeireadh an chogaidh tar
éis do na Traígh capall adhmaid, deis a cheap na Gréagaigh, a ligean isteach sa
chathair. Tá tagairtí i saothair seachas san Íliad don eachtra: san Odaisé
(eipic eile le Hóiméir), mar shampla. Chuir staraithe Gréagacha dátaí difriúla
leis an gcogadh, idir an dóú is an ceathrú haois déag RCh.

Chreid na Sean-Ghréagaigh is na Rómhánaigh gur chogadh stairiúil é Cogadh na
Traoi. Rinne Veirgil, file mór Rómhánach, mionléiriú ar fhinscéal Hóiméir san
Aeinéid. Thug Alastar Mór cuairt ar an suíomh sa bhliain 334 RC agus d'ofráil sé
íobairtí ag tuamaí Aichill agus Patraclas, laochra Hóiméaracha.

Bhunaigh an tImpire Ágastas cathair nua ann, agus rath uirthi go dtí gur
bunaíodh Cathair Chonstaintín. Tháinig meath uirthi de réir a chéile.

Sna 1870í chuaigh Heinrich Schliemann, seandálaí Gearmánach, i mbun tochailte
san áit. Nochtadh iarsmaí roinnt cathracha a tógadh i ndiaidh a chéile.
D'fhógair Schliemann go raibh an fhíor-Thraí aimsithe aige, ach meastar anois
gurb í Traí VII, ceann de na cathracha is luaithe, atá i gceist ag Hóiméir.

Deir an "Iliad" go ndearna na hAcháiaigh campa in aice bhéal abhainn Scamandair,
áit a ndearna siad a gcuid long a tharraingt aníos as an bhfarraige. Bhí an Traí
le fáil ar chnoc ar an taobh eile de mhá Scamandair, áit ar thit chathanna
Chogadh na Traí amach. Anois tá láithreán na seanchathrach timpeall cúig mhíle
slí ón gcósta, ach trí mhíle bliain ó shin b'in í an áit a raibh béil na
habhann.

Bunaíodh an chéad chathair sa chéad mhílaois RCh. Bhí rath ar chúrsaí tráchtála
ann sa Chré-umhaois, agus smacht ag an gcathair ar na Dardainéil, caolas a
dtéadh longa tríd agus iad ar a mbealach ón Muir Aigéach go dtí an Mhuir Dhubh.
Timpeall 1900 RCh bhí ollimirce ar siúl agus baint aici leis na Hitigh thoir.
Rinneadh luaith de chathracha lastoir den Traí, agus tháinig athrú cultúrtha ar
an gcathair úd a thaispeáin go raibh pobal nua i réim ann.

Deirtear go mbaineann Traí VII leis an gcuid dheiridh den 13ú haois RCh.
Dealraíonn sé gur cogadh a threascair í, agus léise is minice a luaitear Traí
Hóiméir.

Sa bhliain 1865 bhain Frank Calvert, taidhleoir agus seandálaí Sasanach, trinsí
ag Hisarlık i bpáirc a cheannaigh sé ó fheirmeoir. Sa bhliain 1868 chuaigh
Heinrich Schliemann, fear saibhir gnó agus seandálaí, i mbun tochailte san áit
tar éis bualadh le calvert ag Çanakkale. Nochtadh a lán cathracha a tógadh i
ndiaidh a chéile, agus is dóigh le mórán scoláirí anois gurb ionann Traí VII
agus Wilusa, cathair Hiteach agus foinse, de réir dealraimh, Ἴλιον (Ilian). Shíl
Schliemann féin gurbh í Traí II an chathair cheart, agus is ann a tháinig sé ar
iarsmaí ar tugadh Taisce Phriam orthu agus ar cheannaigh Iarsmalann Bheirlin
iad.

Sa bhliain 1988 thosaigh foireann de chuid Ollscoil Tübingen agus Ollscoil
Cincinnati ag tochailt arís agus an tOllamh Manfred Korfmann i bhfeighil na
hoibre, fad is a bhí an tOllamh Brian Rose i bhfeighil foirne a bhí ag tochailt
iarsmaí iar-Chré-umhaoise (iarsmaí Rómhánacha agus Biosáinteacha) feadh chósta
na Mara Aeigéaí ag Bá na Traí. Fuarthas reanna saighde i sraitheanna den chéad
chuid den 12ú haois RCh.

I samhradh na bliana 2006 lean an tochailt faoi riar Ernst Pernicka,
comhghuaillí Korfmann.

Bhí laochra na Traí le fáil ina dhiaidh sin i bhfinscéalta bunúis na
luathmeánaoiseanna, mar dheimhneodh ginealach ársa den saghas sin uaisleacht
teaghlaigh uasail agus chuirfeadh sé úsarás le cuid na sean-Impireachta a
ghabháil.



https://ga.wikipedia.org/wiki/An_Tamailis

Is í an Tamailis (தமிழ்) an ceann is tábhachtaí de na teangacha Dráivideacha, is
é sin, teangacha bundúchasacha Dheisceart na hIndia. Teanga oifigiúil í i stát
Tamil Nadu san India, i Srí Lanca (in éineacht leis an tSiolóinis), agus i
Singeapór (in éineacht leis an mBéarla, an tSínis, agus an Mhalaeis).

Ceann de theangacha clasaiceacha na hIndia í an Tamailis. Is é Tolkappiyam,
gramadach na Sean-Tamailise, an téacs is sine sa teanga, ach is deacair a rá,
cén t-am a scríobhadh é. Cuid de na saineolaithe, tá siad ag áitiú gur breacadh
an téacs síos i bhfad roimh bhreith Chríost, agus an chuid eile barúlach go
mbaineann sé leis an ochtú haois AD. Dealraíonn sé nach bhfuil sé níos nua ná
sin, áfach.

Focal Tamailise sa Ghaeilge é curaí, is é sin an spíosra ar a dtugtar curry as
Béarla, an teanga ónar tháinig an leagan Gaeilge.

Cosúil leis na teangacha Dráivideacha eile, is teanga tháite (teanga
shintéiseach) í an Tamailis, is é sin, cuirtear a lán iarmhíreanna leis na
focail le hiad a dhíochlaonadh nó a réimniú. Tá a haibítir féin aici, cosúil
leis na mórtheangacha Dráivideacha eile. Baineann na Tamalaigh úsáid as an
aibítir seo nuair a scríobhann siad Sanscrait freisin, agus má scríobhtar
teangacha na mionlach eitneach i Stát Tamil Nadu ar aon nós, is í an aibítir seo
a úsáidtear.



https://ga.wikipedia.org/wiki/An_T%C3%BAvais

Teanga Tuircice is ea í an Túvais. Tá an teanga á labhairt i dTúva na Rúise,
taobh thuaidh den Mhongóil. Thairis sin, tá canúintí Túvaise á labhairt ag
dreamanna beaga sa Mhongóil agus sa tSín. Tá sí ó dhúchas ag 200,000 duine, a
bheag nó a mhór, agus í ina teanga oifigiúil i dTúva chomh maith leis an Rúisis.
Níl sí ina teanga scríofa ach ón mbliain 1930, nó roimhe sin, ba nós le muintir
Thúva a gcuid scríbhneoireachta a dhéanamh trí mheán na Mongóilise.

Murab ionann agus na teangacha Tuircice eile, ní bhfuair an Túvais mórán focal
ar iasacht ón Araibis ná ón bPeirsis. Ní raibh na Túvaigh riamh ina Muslamaigh,
nó is iad an Búdachas agus an Seamanachas reiligiúin thraidisiúnta na dTúvach.
Fuair siad an Búdachas ón Tibéid tríd an Mongóil, agus mar sin, bhí an
Mhongóilis an-tábhachtach mar fhoinse focal iasachta. Le déanaí, is iomaí téarma
Rúisise a chuaigh in úsáid sa Túvais, go háirithe sa téarmaíocht nua-aimseartha.



https://ga.wikipedia.org/wiki/An_Hiond%C3%BAchas

Is éard atá in Hiondúchas ná traidisiún spioradálta aondéitheach oirthearach. Sa
lá atá inniu ann is é an tríú creideamh is mó cleachtaithe ar domhain. Is é
ceann de na reiligiúin is sine sa domhan. Tá béim ag an Hiondúchas ar Búdachas,
Saíceachas agus Seaineachas.

Thosaigh an reiligiún san India. Sa lá atá inniu ann tá daonra mór Hiondúch san
Neipeal (89%), India (79%), Oileán Mhuirís (52%), An Ghuáin (40%), Oileáin
Fhidsí (38%), Suranam (30%), An Bhútáin (25%), Oileán na Tríonóide (24%), Srí
Lanca (15%), agus Malaeisia (6.3%). Ta daonra mór Hiondúch i dtíortha eile
freisin, eg. i Meiriceá tá 2 milliún daoine Hiondúch. Tá timpeall ar 900 miliún
sa domhan iomlan.

Ní hé Hiondúchas an tearma ceart. Glaonn daoine Hiondúch Sanatan Dharm ar an
traidisiún spioradálta seo.

Ciallainn Sanatan gur traidisiún síoraí é; is éard atá in san tearma Dharm ná
cleachtaithe spioradálta a fhorbrainn tréithe spioradálta inmheanach an duine,
agus is mar a ngeall is féidir leat Dia a bhaint amach.

Is traidisiún spioradálta aondéitheach é an Hiondúchas. Ní creideann daoine
Hiondúch in ach aon Dia amhain ach adhairaítear É i mbealaí éagsúla eg. mar
Krishn, Vishnu, Shiv agus Shakti. Is é Krishn uile-dreach do Dhia agus tá na
dreachanna eile istigh ann.

Is ábhar fíor-tábhachtach agus fothiuil é an gaol idir na trí níthe síoraí seo.
Creideann daoine Hiondúch nach bhfuil ach tri níthe síoraí ann: Dia, maya agus
anaim.

Tá na anaim gan teorainn, beag bídeach agus Diaga. Tá gaol Diaga síoraí amhain
idir Dia agus na nanaim. Mínionn an Hiondúchas go bhfuil na anaim imithe go
síoraí ó Dhia. Ach, mar go bhfuil na anaim Diaga, tá tarraingt/gaol nádúrtha
idir iadsan agus Dia. Ní bheidh anam sásta go dtí go bhaineann sé Dia amach.

Mínionn na Scrioptúirí Hionduach go gcaithfear dúthracht a dheanamh do Dhia
amhain le do meabhair, agus gan dúthracht a dheanamh do nithe an domhain seo.
Mínionn siad gurbh "tusa" do anam, níl tú do chorp fisiceach. Mar sin, deireann
siad go gcaithfear thuisceant go bhfuil tusa agus Dia amhain gaolta go síoraí.
Go dtí go bhfuil an tuisceant sin agat go hiomlan, caithfidh tú teacht ar imirce
ó chorp go gcorp tar éis bás (reincarnation).

Maya a dtugtar ar cion nádúrtha an meabhair ar níthe an domhain, agus an easpa
tarraingt aige ar Dia.

Tá cuid maith Scrioptúirí ann. Tá aidhm spioradálta éagsúla acu. Aidhm
deireanach na Scrioptúirí Hionduach ná Bhagwan a bhaint amach. Deirtear go
bhfuil na Scrioptúirí Hionduach uilíoch; tá daoine an domhain seo uilíoch
freisin. Mar sin, caithfear go bhfuil modhanna spioradálta éagsúla acu.:



https://ga.wikipedia.org/wiki/An_Ghail%C3%ADsis

Teanga Rómánsach is ea í an Ghailísis (Gailísis: galego, AIF: [gaˈlego]) a
labhraítear sa Ghailís in iarthuaisceart na Spáinne, taobh thuaidh den
Phortaingéil. Tá sí an-chosúil leis an bPortaingéilis, agus ó thaobh na staire
de, ní raibh sa Phortaingéilis féin, i dtús báire, ach canúint de chuid na
Gailísise a chuaigh i bhfairsinge ó dheas, de réir mar a bhí na Múraigh ag cúlú
roimh na Críostaithe i ré an Reconquista, nó athghabháil Leithinis na hIbéire.

Tá Gailísis ó dhúchas ag breis is trí mhilliún duine. Is léir go bhfuil an
mhórchuid acu ina gcónaí sa Ghailís féin, ach is féidir teacht ar dhaoine ón
nGailís in áiteanna eile sa Spáinn, i Maidrid agus i mBarcelona mar shampla.
Thairis sin, is iomaí Gailíseach a chuaigh ar imirce thar lear i rith na
mblianta. Chuir siad fúthu san Airgintín, in Uragua, i gCúba, sa Bhrasaíl, i
Veiniséala, i Meicsiceo agus i bPanama. Chuaigh an oiread daoine ón nGailís go
dtí an Airgintín is gur éirigh sé coitianta sa tír sin, tráth, galego nó
Gailíseach a thabhairt ar gach inimirceoir a thiocfadh ón Spáinn.

Fuair an Ghailísis stádas oifigiúil ó stát na Spáinne mar cheann de theangacha
na Spáinne, nó lenguas españolas. Is iad teangacha oifigiúla eile na Spáinne ná
an Spáinnis féin - nó an Chaistílis, mar a thugtar uirthi fosta -, an
Chatalóinis, agus an Bhascais. Bíonn an Ghailísis á múineadh sna bunscoileanna
agus sna meánscoileanna, agus baintear úsáid aisti sna hollscoileanna chomh
maith. Ní thugann Parlaimint na hEorpa aitheantas oifigiúil don Ghailísis mar
Ghailisis, ach caitear léi mar a bheadh Portaingéilis ann. Mar sin, nuair a
labhraíonn Feisirí Gailíseacha, ar nós José Posada, Camilo Nogueira nó Xosé
Manuel Beiras, a dteanga dhúchais os comhair na Parlaiminte, is é teangaire na
Portaingéilise a dhéanann teanga do na Feisirí eile.

Go dtí le déanaí, ba nós leis na scríbhneoirí Gailíseacha a gcuid leabhar a
bhreacadh síos i Spáinnis. Uaireanta, bhainidís úsáid as an gcorrfhocal
Gailísise le blas an réigiúin a chur ar an stíl. Bhí Gailísis ó dhúchas ag a lán
scríbhneoirí tábhachtacha Spáinnise, cosúil le Ramón del Valle-Inclán agus
Camilo José Cela. Lenár linn féin, áfach, d'éirigh sé faiseanta Gailísis a
scríobh. Is é Manuel Rivas an scríbhneoir comhaimseartha is tábhachtaí, agus is
é an t-úrscéal O lapis do carpinteiro ("Peann Luaidhe an tSiúinéara") an leabhar
is clúití dár scríobh sé. Foilsíodh aistriúcháin ina lán teangacha, an Béarla
san áireamh (The Carpenter's Pencil, Jonathan Dunne a d'aistrigh).



https://ga.wikipedia.org/wiki/An_Ghab%C3%BAin

Is tír san Afraic í an Ghabúin. Is í Libreville an phríomhchathair. Is
iar-choilíneacht Fhrancach í. Tá sí ag críochantacht leis an nGuine
Mheánchiorclach, le Camarún agus le Poblacht an Chongó ("Congó-Brazzaville").
Bhain an tír amach a neamhspleáchas ón bhFrainc ar an 17 Lúnasa 1960, ach ní
raibh ach beirt Uachtarán ag rialú na tíre ó sin i leith.

Go luath sna 1990idí, tugadh isteach bunreacht nua, agus thosaigh an daonlathas
á fhorbairt sa Ghabúin. Inniu, áirítear ar ceann de na tíortha is rathúla í ar
fud na hAfraice, ós rud é go bhfuil daonra réasúnta beag ann, agus an tír
saibhir in acmhainní nádúrtha.

Is í an Chríostaíocht - an Caitliceachas ach go háirithe - an reiligiún is
tábhachtaí sa Ghabúin, ach tá cuid mhaith Muslamaigh ann freisin, agus
cleachtann cuid mhór de na Gabúnaigh anamachas chomh maith - is é sin, tugann
siad adhradh do spioraid an dúlra.

Is í an Fhraincis an teanga oifigiúil, agus is féidir glacadh leis go bhfuil
ceathrar as gach cúigear de mhuintir na Gabúine in ann ciall a bhaint as an
teanga. Timpeall ar Libreville, is iomaí duine a labhraíonn Fraincis fiú ó
dhúchas. Na teangacha eile a labhraítear sa Ghabúin, is teangacha Bantúcha iad a
bhformhór. Is í an teanga Fang an ceann is tábhachtaí acu, agus í gaolmhar leis
na teangacha Bulu agus Ewondo a labhraítear i ndeisceart Chamarúin.



https://ga.wikipedia.org/wiki/An_Bhriot%C3%A1inis

Is teanga Cheilteach í an Bhriotáinis (Brezhoneg) i ngrúpa na dteangacha
Breatnacha. I ré na hImpreachta Rómhánaí, chuaigh daoine thar farraige ón
mBreatain go hiarthuaisceart na Fraince an lae inniu. Thugadar a dteanga leo,
teanga a bhí á labhairt an uair úd ar fud an chuid is mó den Bhreatain.

Tá gar-ghaol ag an mBriotáinis leis an mBreatnais atá fós sa Bhreatain Bheag,
agus leis an gCoirnis, teanga a cailleadh ach a bhfuil díograsóirí ag iarraidh a
hathbheochan.

Go traidisiúnta, labhraítear an Bhriotáinis sa chuid is faide siar den
Bhriotáin, ar an taobh thiar den líne idir Plouha agus Vannes. Bhí sí á labhairt
ag scothaicmí léannta go dtí an dóú haois déag, ach ina dhiaidh sin, d'fhan sí
teoranta do mhuintir na tuaithe in Iarthar na Briotáine nó Breizh-Izel, nuair a
bhí na daoine uaisle agus, in aithris orthu siúd, na buirgéisigh á tréigean ar
mhaithe leis an bhFraincis. B'í an Laidin an teanga scríofa ba tábhachtaí i
nDiúcacht na Briotáine go dtí gur tháinig an Fhraincis ina háit sa chúigiú haois
déag. Ina dhiaidh sin féin, tá traidisiún liteartha áirithe ag an mBriotáinis,
agus bíonn Briotáiniseoirí an lae inniu ag tarraingt ar an tSean-Bhriotáinis ar
lorg téarmaíochta teicniúla nó eolaíche don Nua-Bhriotáinis.

Bhí monarcacht na Fraince, an t-ancien régime, ar nós cuma liom faoi na
teangacha mionlaigh sa tír. I ndiaidh na réabhlóide, áfach, d'athraigh na cúrsaí
go hiomlán, nó b'ansin a cuireadh tús le polasaithe a bhí meáite ar an
bhFraincis a chur á labhairt ar fud na tíre agus na teangacha is na canúintí
eile a bhaint de bhéal na ndaoine. Ní raibh lucht déanta na bpolasaithe seo in
ann teangacha a aithint thar chanúintí, nó ní raibh, dar leosan, ach dhá rud
ann, mar atá, an Fhraincis agus an patois. Bhí polaitíocht ag baint leis na
hiarrachtaí seo, ar ndóigh. Bhí lucht na réabhlóide den tuairim go raibh na
teangacha réigiúnda fite fuaite leis an bhfrithréabhlóideachas agus go raibh na
monarcaithe agus na sagairt ag baint leasa as na teangacha seo mar bhábún leis
an gcosmhuintir a choinneáil scartha ón réasún, ón réabhlóideachas agus ón
oideachas. Deir lucht athbheochana na Briotáinise go raibh an lucht rialtais ag
cur fíor-chatha sna scoileanna leis an teanga a chur de dhroim an tsaoil go
hiomlán, agus go rabhthas ag náiriú na bpáistí a bhí ag labhairt Briotáinise
chomh deireanach leis na seascaidí.

Bhí an Bhriotáinis á labhairt ag milliún agus trí chéad míle duine sa bhliain
1930. Tá ceathrú milliúin fágtha inniu, i ndiaidh an ródaigh a rinne na meáin
chumarsáide agus córas lárnaithe polaitiúil na Fraince ar an teanga. I dtús na
fichiú haoise, bhí duine as gach beirt in Iarthar na Breataine dall ar an
bhFraincis ar fad, agus an chuid eile dátheangach san Fhraincis agus sa
Bhriotáinis. Faoi lár na fichiú haoise, ní raibh ach céad míle duine aonteangach
sa Bhriotáinis.

Sa bhliain 1925, bhunaigh an tOllamh Roparz Hemon an iris úd Gwalarn le
litríocht a fhoilsiú sa teanga. I rith an chéad naoi mbliana déag eile, bhí an
iris seo agus an scoil scríbhneoirí ina timpeall ag iarraidh an Bhriotáinis a
ardú ar aon leibhéal leis na teangacha móra domhanda. Bhí idir bhunsaothair
liteartha agus aistriúcháin á gcur i gcló ar an iris.

Sa bhliain 1946, tháinig an iris úd Al Liamm i gcomharbas ar Gwalarn. Ina
dhiaidh sin, bunaíodh sraith mhaith irisí Briotáinise, agus an litríocht ag fás
agus ag forbairt sa teanga. Inniu, tá i bhfad níos mó litríochta ar fáil i
mBriotáinis ná a shamhlófá le teanga neamhfhorleathan.

Sa bhliain 1977, cuireadh bun leis na chéad scoileanna Diwan, a bhí ag dul i
muinín an tumoideachais le Briotáinis a theagasc do dhaoine óga. Modh eile ar
baineadh triail as san am ab ea é Div Yezh nó an cur chuige dátheangach.

Sa bhliain 2004, foilsíodh aistriúchán Briotáinise d'eachtraí Astérix. Is fiú
sonrú a chur ann go bhfuil cónaí ar Astérix féin sa Bhriotáin, de réir an
ghreannáin féin.

Tá clú idirnáisiúnta anois ar roinnt fhilí, teangeolaithe agus scríbhneoirí
próis a bhfuil saothair scríofa acu sa teanga, ar nós Yann-Ber Kalloc'h, Roparz
Hemon, Anjela Duval, agus Per-Jakez Hélias.



https://ga.wikipedia.org/wiki/An_Albainis

Teanga Gearmáinice is ea í an Albainis nó an Lallainnis (is é an chéad téarma an
ceann is minicí a úsáidtear inniu, ach is é an téarma úd Lallainnis a bhí i
gCiste Cúrsaí Reatha; Scots an t-ainm sa teanga féin) a labhraítear in Albain
agus i gCúige Uladh. Tugtar Lallainnis uirthi i bhfoinsí áirithe Gaeilge chomh
maith. Is é an t-ainm a úsáidtear i nGaeilge na hAlban ná a' Bheurla Ghallda, is
é sin, "an Béarla Gallda". Inniu, úsáidtear an téarma Albainis Uladh go
hoifigiúil le tagairt don chineál Albainise a labhraítear i gCúige Uladh, go
háirithe i dTuaisceart Éireann.

Is deacair a rá, cé acu teanga inti féin nó canúint de chuid an Bhéarla í an
Albainis. Ón taobh amháin de, glactar leis gur ceann de sheanchanúintí an
Bhéarla í an Albainis, ach tá canúintí traidisiúnta seanbhunaithe dá cuid féin
ag an Albainis chomh maith. Is féidir dearcadh ar an Albainis freisin mar chuid
den Bhéarla mar a labhraítear in Albain é, ach tá sí an-difriúil le Béarla na
hAlban, is é sin, an leagan den Bhéarla Chaighdeánach a chleachtaítear in
Albain.

Maidir leis na cainteoirí dúchais, is é an t-ainm is minicí a thugann siad ar an
teanga ná Scots nó braid Scots - is ionann braid agus broad an Bhéarla
chaighdeánaigh. Is minic nach dtugann siad "Scots" ar a bhfuil á labhairt acu,
ach ainmneacha cosúil le Doric nó Buchan Claik - is é sin, ainm na canúna
cúinge. Ainm seanfhaiseanta é Scotch, ach chluinfeá sa chiall seo é an chorruair
in Éirinn. Tá an t-ainm Lallans bunaithe ar Lowlands an Bhéarla, agus bhain
scríbhneoirí an leabhair úd Ciste Cúrsaí Reatha úsáid as an leagan Gaeilge
Lallainnis. Ainm é a d'fheicfeá ag scríbhneoirí Albanacha cosúil le Robert Burns
agus Robert Louis Stevenson, cuir i gcás.

Sa sliocht seo, is léir gurb é an chiall atá á cur in iúl leis an bhfocal
Lallans ná "caint na ndaoine", "canúint na ndaoine simplí", seachas aon chineál
teanga liteartha nó chaighdeánaithe: "Níor bhuair siad a gcloicne le gramadach
ná le rialacha na teanga, ach labhair siad an rud a bhí ar a n-intinn i gcaint
shimplí na ndaoine cosúil leat féin nó liomsa." (Robert Burns)

Nuair a thosaigh athbheochan na hAlbainise i dtús na fichiú haoise, baineadh
úsáid as an bhfocal Lallainnis nó Lallans le tagairt don "Albainis shintéiseach"
a bhí ag teacht ar an bhfód san am - is é sin, teanga liteartha a bhí curtha i
dtoll le chéile as focail chanúnacha chomh maith le focail a tháinig as
seanlitríocht na hAlbainise.

Go dtí an 15ú haois, b'ionann Scottis agus Gaeilge na hAlban, agus lucht
labhartha na hAlbainise ag tabhairt Inglis ar an teanga a bhí acu féin. Ina
dhiaidh sin, áfach, d'éirigh sé coitianta Erse, is é sin, teanga na hÉireann, a
thabhairt ar Ghaeilge na hAlban, agus an t-ainm Scottis nó Scots ag tagairt don
Albainis feasta.

Ón tseachtú haois ar aghaidh, bhí seanchanúint Nortumbrach an Bhéarla á labhairt
in Oir-Dheisceart na hAlban. Bhí an teanga teorannaithe don cheantar seo go dtí
an 13ú haois, a fhad agus a bhí Gaeilge na hAlban á labhairt i gcúirt Rí na
hAlban. Ina dhiaidh sin, áfach, chuaigh an teanga in úsáid i mbuirgeanna na
hAlban. Is éard a bhí i gceist leis na buirgeanna ná sórt cathracha a bhí curtha
ar bun ag Dáibhí Mac Maol Coilm (Dáibhí a hAon), agus é ina Rí ar Albain sna
blianta 1124-1153. An meas a bhí ag na daoine ar an Albainis mar theanga,
chuaigh sé i méadaíocht, go háirithe nuair a bhí an Fhraincis ag imeacht go
tiubh. Mar sin, bhí an Albainis á labhairt go forleathan i gcuid mhór d'Oirthear
na hAlban ón 14ú haois ar aghaidh.

Mar sin, tá an Albainis bunaithe ar na canúintí a bhí á labhairt sa
Nortumbarlainn sna Meánaoiseanna. Cosúil le canúintí na Nortumbarlainne, bhí sí
breac le hiasachtaí Fraincise agus Lochlainnise. Níos deireanaí, fuair an
Albainis focail ar iasacht ón Íseal-Ghearmáinis agus ón Ollainnis, ó bhí muintir
na hAlban ag trádáil le mairneálaigh ó thuaisceart na Gearmáine agus ón Ísiltír.
Fuair an Albainis cuid mhór focal ón nGàidhlig chomh maith, ní nárbh ionadh. Go
háirithe na téacsaí dlíthiúla ó na Meánaoiseanna, tá siad breac le hiasachtaí
Gàidhlig.

Sa bhliain 1707, chuaigh Sasana agus Albain le chéile in aon ríocht aontaithe
amháin. Roimhe sin, b'é an meas a bhí ag na daoine ar an Albainis sa dá thír gur
teanga ar leith a bhí i gceist leis an Albainis. D'imigh sin, áfach, agus
tháinig seo: inniu, is minic a labhraíonn na hAlbanaigh canúintí atá idir
eatarthu idir an chanúint Albanach agus an Béarla caighdeánaithe. Bíonn na
hAlbanaigh ábalta, ina lán cásanna, códmhalartú a dhéanamh ó Bhéarla
caighdeánaithe go canúint Albanach, de réir mar a theastaíonn uathu. Contanóid
atá ann, agus níl sé furasta teorainn shoiléir a shocrú idir "Albainis faoi
thionchar an Bhéarla" agus "Béarla faoi thionchar na hAlbainise", ná a rá, cé
acu canúintí de chuid Bhéarla na hAlban nó canúintí de chuid na hAlbainise atá i
gceist le caint na ndaoine in Albain an lae inniu.



https://ga.wikipedia.org/wiki/An_Aithin_Chlasaiceach

Bhí Cathair na hAithne, le linn tréimhse chlasaiceach na Sean-Gréige (508-322
RC), ina hionad uirbeach mhór (An tSean-Ghreigis: (/ˈpɒlɨs/; πόλις [pólis], nó
cathairstát) shuntasach den ainm céanna, lonnaithe san Aitic, an Ghréig, agus
bhí sí ina ceannaire ar an Léig Dhéileas i Chogadh na Peilipinéise, in aghaidh
[An Sparta|Sparta]] agus na Léige Peilipinéise. Bunaíodh daonlathas na hAithne
sa bhliain 508 RC, faoi Chleisthenes (''An tSean-Ghréigis: /ˈklaɪsθəˌniːz/;
Κλεισθένης), tar éis tíorántachta Isagorais (Ἰσαγόρας). D'fhan an córas seo thar
a bheith cobhsaí, agus cúpla bhriseadh síos gearr, d'fhan mhórcheannais Aithnig
i bhfeidhm go ceann 180 bliain, go dtí 322 RC (de thoradh Chogadh Lamia).
Baineadh a buaic phointe amach idir na blianta 440 go 430 RC, ar a dtugtar Ré
Pheiricléas.

Sa tréimhse chlasaiceach, bhí an Aithin ina lárionad ealaíona, léinn agus
fealsúnachta, agus is ann a thosaigh an tAcadamh Platónach nó 'Akademia
Phlatóin', agus Licéam Arastatail. Freisin, is anseo a rugadh Sócraitéas,
Peiricléas, Sophoclés, agus go leor fealsúna,scríbhneoirí agus polaiteoirí mór
le rá eile de chuid an domhan ársa. Tugtar go forleathan 'Cliabhán Shibhialtacht
an Iarthair' uirthi, agus áit bhreithe an daonlathais, den chuid is mó mar
gheall ar tionchar a gnóthachtálacha cultúrtha agus polaitiúla, i rith an 5ú
agus 4ú haois RC ar an chuid eile de mhór-roinn na hEorpa.



https://ga.wikipedia.org/wiki/Alberta

Is cúige iartharach de chuid Cheanada í Alberta; tá sí mar chúige ó 1 Meán
Fómhair, 1905.

Tá Alberta suite in iarthar Cheanada, tá An Cholóim Bhriotanach ó thiar agus
Saskatchewan ó thoir, Northwest Territories ó thuaidh, agus Montana, sna Stáit
Aontaithe ó dheas.

Is í Edmonton príomhchathair an chúige, suite sa lár (agus ó dheas).
Solathraíonn Edmonton ola agus acmhainní eile an tuiscirt. Cathair
an-tábhachtach is ea Calgary maidir leis an iompar, trádáil agus tráchtáil. De
réir tomhais daonra, tá níos mó ná 1 miliúin duine de dhaonra ag an gcathair. I
measc na gcathracha tábhachtacha eile in Alberta, tá Red Deer, Lethbridge,
Medicine Hat, Fort McMurray, Grande Prairie, Camrose, Lloydminster, Wetaskiwin,
Banff agus Jasper.

Tá Alberta ainmnithe in ómós don bhanphrionsa "Louise Caroline Alberta"
(1848–1939), ceathrú hiníon Victoria. Bean chéile Marquess Lorne, Seanascal
Cheanada ó 1878 go 1883, ab ea í. Tá Loch Louise, sráidbhaile Caroline, agus
sliabh Alberta ainmnithe in ómós di freisin.

Ba C$311.898 bn. an olltáirgeacht intíre (OTI) a bhí ag Alberta sa bhliain 2012.



https://ga.wikipedia.org/wiki/%C3%9Af%C3%B3

Is éard is úfó ann ná réad atá ag eitilt agus nach féidir a aithint ná a mhíniú
go sásúil. Bíonn gach cineál scéalta seafóideacha ag dul timpeall agus iad ag
cur in iúl gur spásárthaí ó phláinéad eile iad na húfónna, ach tá an fhírinne
níos simplí: réadanna amuigh ar an spéir atá iontu nár haithníodh - dá
n-aithneofaí mar spásárthaí ó phláinéad eile iad, ní úfónna a bheadh iontu a
thuilleadh!

An chuid is mó de na húfónna, is féidir iad a mhíniú ar chúiseanna nádúrtha -
scéal eile, ar fad, nach mbíonn a fhios ag na daoine an míniú ceart. Inniu, mar
shampla, is fánach duine amach ó na mairnéalaigh a chuala iomrá ar ghealán San
Elmo, ar feiniméan nádúrtha é go hiomlán, gan bhaint dá laghad leis na
harrachtaigh ón spás. Thairis sin, áfach, níor éirigh leis na saineolaithe féin
gach aon fheiniméan de chuid an atmaisféir a mhíniú go hiomlán - cosúil leis na
splancanna liathróide nó leis na soilse talún, arb iad an díol spéise is mó
anseo iad.

Cineál caorthinte atá sna soilse talún is mó a fheictear in áiteanna a bhfuil
bolcánachas, talamhchreathanna nó saintréithre eile geolaíochta le haithint. In
áit den chineál sin a chonaic an t-eitleoir Kenneth Arnold, an fear a chuir tús
le histéire mhór na n-úfónna thiar i ndeireadh na 1940idí, a chuid "sásar ag
eitilt". Nó is amhlaidh go raibh Arnold ag eitilt in aice le Sliabhraon na
Cascáide in iarthar Mheiriceá Thuaidh. Raon de bholcáin bheo é Sliabhraon na
Cascáide, siúd is nach minic a bhíonn na bolcáin seo ag brúchtadh. Is dócha go
bhfuil gníomhaíocht mhaighnéadach sa talamh ag baint leis an mbolcánachas seo,
agus baint éigin aici leis na soilse san aer, ach teastaíonn tuilleadh taighde
leis an mbaint sin a shainmhíniú go sásúil.

Ó am go ham, bíonn cailleacha éagsúla uafáis ag scaoileadh scéalta timpeall ag
tabhairt le fios go bhfuil an fhírinne faoi na húfónna curtha i bhfolach ar an
saol mór ag comhcheilg an lucht rialtais, agus na comhaid ag cur thar maoil le
tuairiscí rúnda nach dtaispeántar dúinn. Rinne an sraithscéal teilifíse úd The
X-files seó mór de na liomhaintí seo, agus is dócha gur thuill sé seó mór airgid
do lucht a scannánaithe fosta. Mar sin féin, is fíor go mbíonn comhaid den
chineál seo ann, agus iad ag gríosú na ndaoine do gach sórt tuairimíochta agus
teoiricí comhcheilge a fhad is a choinnítear faoi cheilt iad. Tá na
húfó-eolaithe féincheaptha agus na saineolaithe ar aon bharúil i dtaobh aon rud
amháin ar a laghad: is é sin, go mba chóir an cineál seo doiciméad a phoibliú.
Ar ndóighe, creideann na diograiseoirí comhcheilge go nochtfadh na comhaid gur
spiaire de chuid na bhfear beag uaine atá san Uachtarán Bush (nó rud éigin
cosúil leis sin). Na réalteolaithe, áfach, is é a mbarúil-sean ná go bhfuil an
rúndacht féin ag cruthú níos mó fadhbanna ná cibé poiblíocht: dá mbeadh comhaid
rúnda den chineál seo ar fáil go hoscailte, d'fhéadfadh na saineolaithe
míniúcháin nádúrtha a thabhairt ar na himeachtaí i gceist agus míshuaimhneas na
ndaoine a mhaolú.

Iad siúd atá eolach ar stair an fhicsin eolaíochta, is dócha gur aithin siad
teideal an scannáin a bhain amach a chlú do Steven Spielberg thiar sna 1970idí.
Bhí an tOllamh Hynek páirteach i ndéanamh an scannáin mar chomhairleoir
eolaíoch. Maidir le saol Hynek féin, ollamh fiúntach le réalteolaíocht a bhí
ann, go dtí gur earcaigh Aerfhórsa na Stát Aontaithe é le scagadh a dhéanamh ar
na tuairiscí a bhí tugtha ag na heitleoirí ar na húfónna a bhí feicthe acu. Bhí
Hynek drochamhrasach go maith i dtaobh na n-úfónna ar tús, ach de réir a chéile,
d'éirigh sé iontach díograiseach fúthu, agus é suite siúráilte gur feiniméan
tábhachtach a bhí i gceist - nó sin é an port a bhíodh sé a sheinm leis na meáin
chumarsáide, ar a laghad.



https://ga.wikipedia.org/wiki/%C3%89ir%C3%AD_Amach_na_C%C3%A1sca

Ceannairc i gcoinne fhorlámhas na Breataine ar Éirinn ab ea Éirí Amach na Cásca
(nó Aiséirí na Cásca) ar Luan Cásca, 24 Aibreán 1916. Ghlac na hÓglaigh agus an
tArm Cathartha seilbh ar fhoirgnimh thábhachtacha i lár Bhaile Átha Cliath, agus
Ardoifig an Phoist i Sráid Uí Chonaill mar cheanncheathrú acu. Ós rud é gur
fhoilsigh ceannaire na nÓglach, Eoin Mac Néill, fógráin ar na nuachtain an
tseachtain roimh an gCáisc, agus é ag fógairt "go raibh paráidí na nÓglach ar an
gCáisc" curtha ar ceal, níor ghlac ach tuairim is míle duine páirt san Éirí
Amach, idir fhir agus mhná. Tháinig ceithre chéad duine le chéile le haghaidh an
éirí amach in oirthear na Gaillimhe.

Léigh ceannaire an Éirí Amach, Pádraig Mac Piarais, amach Forógra na Poblachta
ar an tsráid lasmuigh d'Ardoifig an Phoist, agus é ag gairm Poblacht
neamhspleách den tír. Cuireadh na mílte saighdiúirí Briotanacha isteach sa
chathair agus le cabhair ó ghunnaí móra na loinge cogaidh, HMS Helga, ar an
Life, cuireadh an tÉirí Amach faoi chois laistigh de sheachtain amháin. Mar sin
féin, chuaigh an tÉirí Amach go mór mór i bhfeidhm ar mhuintir na tíre, agus ba
mhór an inspioráid é do lucht leanúna an náisiúnachais ar fud na hÉireann. B'é
an iarracht ba threise é ó Bhliain na bhFrancach chun na Sasanaigh a dhíbirt as
Éirinn.

Lámhachadh an chuid is mó de na ceannairí faoi dheifir i mí na Bealtaine sa
bhliain 1916, agus d'athraigh barúil an phobail i leith an Éirí Amach. Cuireadh
na céadta i mbraighdeanas i bhFrongoch sa Bhreatain Bheag, agus chuaigh siad go
tapa chun radacachais ansin faoi thionchar na n-imeachtaí agus an chineál
cuideachta a bhí acu ansin. Nuair a tháinig siad abhaile, eagraíodh feachtas
polaitiúil a spreag an pobal chun tacaíochta leis an náisiúnachas, agus bhain
Sinn Féin, an páirtí ba bháúla leis na hÓglaigh, an tromlach amach in
olltoghchán na bliana 1918. Ansin, in áit a gcuid suíochán a ghlacadh i
bpairlimint Westminster, tháinig siad sin le chéile chun Dáil Éireann a bhunú
agus an Phoblacht a bhí fógartha le linn an Éirí Amach a athbheochan. B'é sin a
chuir tús le Cogadh na Saoirse in Éirinn, agus na Sasanaigh ag iarraidh an Dáil
a chloí arís.

Cé gur baill d'Óglaigh na hÉireann a bhí ag troid, b'é Bráithreachas na
Poblachta (IRB) a phleanáil an t-éirí amach. Nuair a phléasc an Chéad Chogadh
Domhanda amach, tháinig ceannairí an Bhráithreachais le chéile, agus iad ag
pleanáil an dóigh a mbainfidís leas as cruachás na Breataine Móire ar mhaithe le
hÉirinn. Ar an séala seo, cheap reachtaire an Bhráithreachais, Tomás Ó Cléirigh,
Coiste Míleata ar leith leis an gceannairc a ullmhú. B'iad Pádraig Mac Piarais,
Éamonn Ceannt, agus Seosamh Pluincéad a chuaigh ar an gCoiste ar dtús, agus ina
dhiaidh sin, chuaigh an Cléireach féin agus Seán Mac Diarmada leo. Baill den
Bhráithreachas ab ea iad ar fad, agus amach ón gCléireach, Óglaigh a bhí iontu
fosta. Ón lá a bunaíodh na hÓglaigh mar eagraíocht sa bhliain 1913, bhí an
Bráithreachas á sealbhú de réir a chéile, agus iad ag cuidiú le chéile le
céimíochtaí oifigigh a bhaint amach. Mar sin, nuair a tháinig bliain an Éirí
Amach, bhí an chuid ba mhó d'oifigigh na nÓglach ag tacú le Poblachtánachas na
láimhe láidire. Ní raibh Eoin Mac Néill, ceannaire na nÓglach, ar aon tuairim
leo siúd, áfach. B'fhearr leisean staonadh ón reibiliún go dtí go mbeadh an
cogadh críochnaithe, agus ansin, úsáid a bhaint as na hÓglaigh le brú a chur ar
na Sasanaigh. Mar sin féin, bhí an Bráithreachas meáite ar é a chur ar mhalairt
comhairle, sin nó droichead a dhéanamh de ar fad agus an t-éirí amach a thosú
beag beann air. Níor éirigh go maith leo ceachtar den dá chomhairle sin a chur i
gcrích.

De thaisme, bhí Séamus Ó Conghaile, an ceannaire Sóisialach, ag bagairt éirí
amach dá chuid féin faoin am seo. Bhí sé i gceannas ar an Arm Cathartha, dream
armtha na gceardchumannaithe agus na Sóisialaithe, nach raibh ach dhá chéad
duine ann. Ní neart go cur le chéile, a shíl an Bráithreachas - b'fhearr an dá
iarracht seo a chomhordú, nó dá rachadh an tArm Cathartha chun ceannairce ina
aonar, ní dhéanfadh sé ach iarracht na nÓglach féin a chur ó mhaith, agus na
díormaí Sasanacha a tharraingeodh sé go dtí an chathair. Mar sin, shocraigh
ceannairí an Bhráithreachais agus an Conghaileach le chéile go raibh siad le
comhoibriú, agus go raibh an t-éirí amach le tosú ar an gCáisc.

I dtús Mhí Aibreáin, d'eisigh an Piarsach orduithe faoi "pharáidí" agus faoi
"inlíochtaí" ar fud trí lá ó Dhomhnach na Cásca ar aghaidh. Ó bhí sé ina
Stiúrthóir ar eagraíocht na nÓglach, bhí údarás aige a leithéid d'orduithe a
thabhairt. Is é an smaoineamh a bhí aige ná go n-aithneodh na Poblachtánaigh
láidire, go háirithe lucht an Bhráithreachais, i measc na nÓglach céard a bheadh
i gceist leis na "paráidí", agus nach rithfeadh a dhath le hEoin Mac Néill ná
leis na Sasanaigh. Mar sin féin, fuair Mac Mhic Néill boladh den rud a bhí sna
fonsaí tógála, agus bhagair sé ar lucht leanúna an Phiarsaigh "gach aon rud ab
fhéidir a dhéanamh, ach amháin glao gutháin a chur ar Chaisleán Bhaile Átha
Cliath, leis an scéim a stopadh". D'éirigh le Seán Mac Diarmada, ar dtús,
malairt chomhairle a áitiú air, agus é ag tagairt don lastas armálacha a bhí ag
teacht ón nGearmáin le Ruairí Mac Easmainn. An lá arna mhárach, áfach, chrom Mac
Mhic Néill ar ais ar a sheandearcadh diúltach, nó chuala sé gur tháinig na
Sasanaigh ar long na n-armálacha agus gur ghabh siad an tEasmannach. Le
tacaíocht ó cheannairí eile a bhí ar aon tuairim leis, go háirithe Bulmer Hobson
agus Mícheál Seosamh Ó Rathaille, d'eisigh sé frithordú leis an éirí amach a
chur ar ceal. D'fhógair sé "nach mbeadh paráid ar bith" ar Dhomhnach na Cásca,
ach nuair a tháinig an crú ar an tairne, ní dhearna sin ach moill lae a chur ar
an gceannairce.

Bhí sé pleanáilte ag Séamas Ó Conghaile agus ag Seosamh Pluincéad beag beann ar
a chéile foirgnimh in áiteanna straitéiseacha a shealbhú thall is abhus i mBaile
Átha Cliath le daingean a dhéanamh den chathair in éadan ionsaí na saighdiúirí
dearga. Dá mbeadh an t-ádh leis na reibiliúnaigh, bheidís i seilbh limistéar
inchosanta de lár na cathrach, agus é teorannaithe ag na canálacha agus ag na
sráideanna ciorclacha. B'é oighear an scéil, áfach, nach raibh a ndóthain Óglach
ann le sin a dhéanamh. Mar sin, fágadh Caisleán Átha Cliath agus Coláiste na
Tríonóide mar dhúnfoirt ag na Sasanaigh, agus na hÓglaigh scartha ó chéile ag na
dúnfoirt seo. Mar sin, bhí na Sasanaigh ábalta na hÓglaigh a chloí de réir a
chéile, díorma i ndiaidh díorma.

Bhí ceithre chathlán sa rannán a bhí ag na hÓglaigh i mBaile Átha Cliath, agus
gach cathlán acu faoi cheannas ceannfoirt a bhí dílis do Bhráithreachas na
Poblachta. Cuireadh cathlán breise i dtoll le chéile as fir a fuarthas ar
iasacht ó na cinn eile. B'é seo an cathlán a cuireadh i gceann Ardoifig an
Phoist, agus na ceannairí uile ag dul leis: Pádraic Mac Piarais, a bhí ina
Uachtarán agus ina Phríomh-Cheannfort; Séamus Ó Conghaile; Tomás Ó Cléirigh;
Seán Mac Diarmada; Seosamh Pluincéad; agus captaen óg darbh ainm Mícheál Ó
Coileáin. Idir an dá linn, ghabh an Chéad Chathlán foirgneamh na gCeithre
gCúirteanna agus iarthuaisceart na cathrach faoi chomandracht Éamoinn Uí
Dhálaigh. Chuaigh Tomás Mac Donncha agus an Dara Cathlán ag sealbhú monarcha
brioscaí Jacob ó dheas ó lár na cathrach. Bhí Éamon de Valera i gceannas ar an
Tríú Cathlán a ghabh Muileann Uí Bheolain. Bhí Éamonn Ceannt i gceannas ar an
gCeathrú Cathlán, agus fuair siad seilbh ar Aonacht Átha Cliath Theas, teach
oibre in iardheisceart na cathrach. B'é an tArm Cathartha a ghabh Faiche
Stiabhna agus Halla na Cathrach. Ó chuir an gabháltas seo an dlí agus an
tsíocháin ar ceal, chuaigh na bochtáin ag creachadh na siopaí. D'ordaigh
oifigeach amháin dá chuid Óglach urchair a scaoileadh leis na foghlaithe seo,
ach ní raibh an Conghaileach, mar Shóisialaí, sásta leis seo, agus thug sé
frithordú do na fir.

Ós rud é go raibh sé éirithe le Mac Mhic Néill an t-éirí amach a stopadh taobh
amuigh den phríomhchathair, fágadh ardcheannasaíocht na reibiliúnach i bpáirc an
áir faoin gConghaileach, a raibh sé de chlú air go raibh ciall mhaith aige don
oirbheartaíocht. Goineadh go héag é, ach ina dhiaidh sin féin bhí sé in ann an
cath a stiúradh is a dhíriú, agus a chuid fear á bhogadh ó áit go háit ina luí
sa leaba dó. Mar ba dual don tSóisialaí, shíl sé nach mbeadh rialtas caipitlíoch
Shasana fonnmhar maoin saolta dá gcuid féin a léirscrios le gunnaí móra
airtléire, ach faraoir géar, ní raibh an ceart aige ná geall leis. Ar dtús, bhí
ceannfort na bhfórsaí Sasanacha sa phríomhchathair, an Ginearál Lowe, bhí sé
mall go leor ag teacht chuige féin, nó ní raibh aige féin ach míle agus dhá
chéad fear sa chathair - is é sin, fear amháin in aghaidh gach Óglach - agus ní
raibh sé cinnte, cé mhéad reibiliúnach a bhí ann. D'fhógair sé dlí an chogaidh,
agus chrom a chuid fórsaí ar shúil a choinneáil ar na bealaí isteach go dtí
Caisleán Átha Cliath agus ceanncheathrú na reibiliúnach in Ardoifig an Phoist a
scaradh ó na hÓglaigh eile. Tháinig an bád gunnaí móra, HMS Helga, chun
fortachta, agus fuarthas airtléire machaire ó gharastún Átha Luain. Suíodh na
gunnaí móra ar an taobh ó thuaidh den chathair ag Sráid na Prúise, Baile Phib
agus Bóthar na Cabraí. An chuid ba mhó den tseachtain, bhí na gunnaí seo ag
lámhach lár na cathrach, agus chuaigh cuid nár bheag de trí thine. Bhí Halla na
Saoirse ar an chéad fhoirgneamh a bhí thíos leis, ach siúd is go raibh an
foirgneamh seo ina cheanncheathrú ag na ceardchumainn agus ag an Arm Cathartha,
bhí sé tréigthe ag na reibiliúnaigh roimh an éirí amach, agus ní raibh ciall ná
réasún le bheith á lámhach. Spéisiúil go leor, b'éigean don bhád gunnaí móra
Helga éirí as an lámhach, ó bhí a cuid urchar ag bagairt Lóiste an Leasrí i
bPáirc an Fhionnuisce.

Tugadh tuilleadh fórsaí isteach ó Shasana, agus an Ginearál Maxwell i gceannas
orthu. Bhí thart ar shé mhíle déag de shaighdiúirí dearga agus míle duine de
shaighdiúirí dubha ann, le dul chun catha ar mhíle Óglach agus dhá chéad is
caoga saighdiúir de chuid an Airm Chathartha. Is léir nach raibh na hÉireannaigh
in ann an fód a sheasamh in aghaidh na sluaite síoraí seo.

Ní raibh mórán cogaíochta ar siúl timpeall na ceanncheathrún. Cuireadh na
cathanna ba troime thart ar an gCanáil Mhór. Bhí cuid mhaith reibiliúnaigh
seadaithe in áiteanna ansin agus iad ag iarraidh a gcuid suíomh a chosaint. San
am céanna, bhí na Sasanaigh ag féachaint leis an gcanáil a ghabháil, ó bhí sí ag
teastáil uathu le fórsaí fortachta a thabhairt isteach ó Dhún Laoghaire. Rinne
na Sherwood Foresters, reisimint de chuid Arm na Breataine, iarracht an Chanáil
a thrasnú ag Sráid an Mhóta, ach fuair siad iad féin á lámhach ón dá thaobh níos
mó ná uair amháin. Ní raibh ach dháréag Óglach ag seasamh an fhóid anseo, ach
bhí siad in ann ascnamh na nGall a stopadh ar feadh i bhfad agus dhá chéad is
dhá scór Sasanach a mharú nó a ghoin sa teagmháil. Maidir leis na hÓglaigh ag
teach na hoibre (Aonacht Átha Cliath Theas), d'éirigh leo an-dochar a dhéanamh
do na díormaí Sasanacha a bhí ag iarraidh a mbealach a dhéanamh go dtí an
Caisleán. Goineadh Cathal Brugha go tromchúiseach i bpáirc seo an áir. De réir a
chéile, áfach, b'éigean do na reibiliúnaigh an suíomh seo a thréigean, nó bhí an
lón cogaidh ag rith gann, agus ní raibh maolú ar bith ag teacht ar an gcith
sliogán. Maidir le Faiche Stiabhna, d'fhág na reibiliúnaigh í, nuair nach raibh
siad ábalta í a choinneáil a thuilleadh, agus na Sasanaigh ag cur snípéirí agus
meaisínghunnadóirí ag obair sa chomharsanacht. Chúlaigh lucht cosanta Fhaiche
Stiabhna - saighdiúirí de chuid an Airm Chathartha a bhí ann - faoi chomandracht
Mhíchíl Uí Mhulláin go Coláiste Ríoga na Máinlianna, áit ar fhan siad go dtí gur
ghéill siad iad féin do na Sasanaigh.

Is beag a tharla in Ardoifig an Phoist le linn an éirí amach. Ar dtús, léigh an
Piarsach Forógra na Poblachta os ard do na daoine ó staighrí oifig an phoist,
agus ansin, dhaingnigh seisean agus a chuid fear iad féin san fhoirgneamh. Ó
nach raibh siad in ann an chith sliogán a fhreagairt ar aon dóigh éifeachtúil,
thréig siad Ardoifig an Phoist agus bhunaigh siad ceanncheathrú nua i Sráid
Moore. Ar an naoú lá fichead de Mhí Aibreáin, arbh é an chéad Satharn i ndiaidh
na Cásca é, thug an Piarsach ordú do na hÓglaigh éirí as an gcogaíocht agus iad
féin a ghéilleadh do na Gaill.

Fuath ba mhó a bhí ag an gcosmhuintir ar na reibiliúnaigh le linn an Éirí Amach.
B'iad na hÓglaigh ba mhó a bhí á milleánú ag muintir na háite sa léirscrios a
rinneadh ar an gcathair, gan trácht a dhéanamh ar na céadta sibhialtach a fuair
bás idir dhá thine Bealtaine. Básaíodh míle dhá chéad duine. Fuair ceathrar
Óglach is trí scór bás sna cathanna, agus cuireadh seisear déag eile chun báis i
bPríosún Chill Mhaighneáin i ndiaidh an éirí amach. Maraíodh céad is dhá scór
saighdiúir Sasanach, agus goineadh trí chéad ochtar déag acu. Maidir le
Constáblacht Ríoga na hÉireann agus póilíní na cathrach, fuair seachtar déag acu
bás. B'é Mícheál Seosamh Ó Rathaille an t-aon cheannaire amháin de chuid na
nÓglach a bhásaigh i bpáirc an áir.

Gabhadh trí mhíle ceithre chéad tríocha duine mar amhrasánaigh, agus cuireadh na
ceannairí chun báis, go háirithe iad siúd a shínigh an Forógra. Bhí an
Conghaileach gonta go héag cheana féin, agus é ag fulaingt go mór leis an dóigh
a raibh an ghoimh ag dul chun donais. Ní raibh sé in ann seasamh suas, agus
lámhachadh ina shuí é. Bhí go leor údarás áitiúil agus nuachtán, go háirithe an
tIrish Independent ag éileamh tuilleadh básuithe den chineál chéanna. Nuair a
bhí an tÉirí Amach thart, bhí míle ceithre chéad agus ocht scór duine i
mbraighdeanas ag na Sasanaigh, agus nuair a tugadh go dtí an Bhreatain Bheag
iad, bhí gnáthmhuintir na príomhchathrach ag caitheamh seileoige orthu le teann
dímheasa.

Ina lán áiteanna, tháinig díormaí d'Óglaigh amach le páirt a ghlacadh san éirí
amach, ach má tháinig, d'fhill siad abhaile nuair a fuair siad amach faoin rud a
bhí ordaithe ag Eoin Mac Néill. Slógadh complachtaí iomlána i gContae Thír
Eoghain agus céad tríocha is beirt fhear i mBóthar na bhFál i mBéal Feirste. Bhí
Liam Ó Maoilíosa i gceannas ar thrúpa a thug ionsaí mírathúil faoi stáisiún na
bpéas i nGaillimh. Mharaigh Seán Mac an tSaoi agus a chuid Óglach ó Chontae Lú
péas agus séiléir. I gContae Loch Garman, shealbhaigh na hÓglaigh Inis Córthaidh
de ghrá an tsiombaileachais go ceann cupla lá, sular ghéill siad iad féin do na
Sasanaigh. Mar sin, ní éirí amach a bhí ann ach athchruthú na n-imeachtaí i
mBliain na bhFrancach. Chruinnigh míle Óglach le chéile i gCorcaigh ar Dhomhnach
na Cásca, ach ansin, chuala siad an t-ordú a tháinig ó Eoin Mac Néill agus scaip
siad arís. Níor cuireadh cath ceart ach i gCill Dhéagláin. Ansin, mharaigh na
hÓglaigh ochtar péas agus ghoin siad cúigear déag eile.

Mar chuid d'Éirí Amach chuaigh suas le 600 duine chun dualgais i gceantair Órán
Mór, Ghoirt Inse Guaire agus Bhaile Átha an Rí i gcontae na Gaillimhe ar Aibreán
25, 1916 agus ar na laethanta dar gcionn. Ba bhocht an traenáil agus an t-armas
a bhí orthu, ach ba é an taon iarracht cumasach d'aon tsórt a déanadh san éirí
amach lasmuigh de Bhaile Átha Cliath.

Tháinig athrú mór ar dhearcadh an phobail i leith na gceannairceoirí, nuair a
cuireadh na cinnirí chun báis. Roimhe sin, b'é an meas a bhí ag formhór mór na
nÉireannach orthu gur lucht tarraingthe achrainn a bhí iontu nach raibh ach ag
déanamh dochair do chás na hÉireann. Na cimí a scaoileadh saor sa deireadh,
thosaigh siad ag atheagrú agus ag athfhruiliú fórsaí Poblachtacha, agus fuair
Sinn Féin tolgadh an deargnáisiúnachais uathu. Íorónta go leor, ní raibh Sinn
Féin ag an am sin leath chomh radacach agus a shíl na Gaill. A mhalairt ar fad,
bhí an páirtí sásta glacadh leis an monarcacht féin, agus níor ghlac sé páirt ar
bith san Éirí Amach, mar pháirtí, cibé céard a chuir na nuachtáin Shasanacha ina
leith. Na cinnirí náisiúnaíocha a tháinig slán as an Éirí Amach, d'insíothlaigh
siad Sinn Féin agus chuir siad ruaigeadh ar an dream monarcach a bhí ina measc
siúd i gceannas ar an bpáirtí roimhe sin. Ba é Art Ó Gríofa an páirtí é a
bhunaigh, sa bhliain 1905.

Bhain Sinn Féin amach formhór mór na suíochán in Olltoghcháin na bliana 1918, i
Mí na Nollag. Ansin, tháinig an chuid ba mhó d'Fheisirí Shinn Féin le chéile i
mBaile Átha Cliath, agus d'fhógair siad Éire ina Poblacht arís, ar an t-aonú lá
fichead den bhliain 1919. In alt na huaire seo bhi Éamon de Valera igcarcair i
bpríosún Lincoln agus níorbh é ina shaoradh go dtí Mí Fheabhra. Tháinig sé slán
as an Éirí Amach de thaisme, nó ós rud é gur chaith sé blianta a chéad óige sna
Stáit Aontaithe, bhí an chuma ar an scéal go raibh sé ina shaoránach
Meiriceánach, rud a chiallódh nach bhféadfaí é a bhású mar sin. Nuair a chinn na
húdaráis ar é a chur chun báis i ndiaidh an iomláin, bhí deireadh tagtha leis na
básuithe ar fad cheana féin. Toghadh é mar Uachtarán (Príomh Aire) ar an 1ú lá
d'Aibréan 1919.

Iad siúd a cháineann an tÉirí Amach, fuair siad locht ar na ceannairí, toisc go
raibh a fhios acu, nó ag cuid acu ar a laghad, nach raibh seans ar bith acu an
báire a ghnóthú. Is é an chiall a bhain siad as an Éirí Amach nach raibh ann ach
siabhrán rómánsúil de chuid an Phiarsaigh. Cé gur chuir an tÉirí Amach an chéad
síol le Poblacht na hÉireann, ní raibh aon mhaith ann leis na hAontachtóirí
Éireannacha a chur ar malairt intinne i leith an neamhspleáchais ná leis na
Protastúnaigh Ultacha a mhealladh chun an chríochdheighilt a chur ar ceal.

Na staraithe Náisiúnaíocha, arís, is é an dearcadh a bhíonn acusan ná gur
mhuscail an tÉirí Amach an náisiún, ar dhóigh is gur thosaigh an tír ar fad ag
éileamh neamhspleáchais. De réir an dearctha seo, b'é an tÉirí Amach, chomh
maith leis na himeachtaí a tharraing sé ina dhiaidh, a chuir ar chumas na
nÉireannach Cogadh na Saoirse a chur agus an tsaoirse a bhaint amach don tír
arís.

Is é an chiall is fearr leis na staraithe a bhaint as an scéal, ná go bhfuair na
Sé Chontae Fichead neamhspleáchas idir an chéad lá de Mhí Aibreáin sa bhliain
1922 (nuair a chuaigh an chumhacht fheidhmitheach ó lámh na nGall go lámh na
nGael de réir an Chonartha Angla-Éireannaigh, agus é sínithe ag Rialtas na
Breataine Móire agus toscairí na nÉireannach sa bhliain 1921, - nó b'é an
Conradh seo a chuir bun le Saorstát Éireann) agus an séú lá de Mhí na Nollag sa
bhliain chéanna (nuair a chuaigh an chumhacht reachtaitheach ó lámh na nGall go
lámh na nGael). Mar sin, ní thugann siad aitheantas ar leith don Éirí Amach mar
bhunchloch. Mhair an Saorstát go dtí an bhliain 1937, nuair a heisíodh Bunreacht
na hÉireann. Ansin, ní raibh ach athrú ainm de dhíth le poblacht cheart a
dhéanamh den tír. Sa bhliain 1949, tháinig an tOireachtas le chéile le Poblacht
a ghairm d'Éirinn.

Uaireanta, deirtear gurbh é Éirí Amach na Cásca an chéad réabhlóid Shóisialach
san Eoraip. Is deacair breithiúnas ceart a thabhairt ar an ráiteas seo. B'é an
Conghaileach an t-aon duine amháin de na ceannairí a raibh dlúthbhaint aige le
gluaiseacht idirnáisiúnta na Sóisialach. Cé gur thug an chuid eile acu le fios
go raibh siad meáite ar stát Sóisialach a dhéanamh den Phoblacht, is é an chuma
atá ar an scéal nach raibh ann ach cleas le tacaíocht an Chonghailigh a fháil
don Éirí Amach. Réabhlóid i gcúrsaí an chultúir agus na polaitíochta a bhí ag
teastáil uathu thar aon chineál réabhlóid eile. Bhí an Piarsach suite siúráilte,
mar shampla, nach n-éireodh leis an Éirí Amach cibé, agus mar sin, bhí an chaint
saor aige. Bheadh sé chomh maith aige réabhlóid Shóisialach a ghealladh, nó ní
chaithfeadh sé beart a chur le briathar. B'fhollasach nach raibh mórán muiníne
ag an gConghaileach as a chuid comhchogaithe a fhad is a bhí a dtiomantas siúd
don tSóisialachas i gceist. Bhí sé ullamh cogadh na n-aicmí a chur orthu a
thúisce is a thiocfadh an Phoblacht ar an bhfód. Thairis sin, ní féidir a rá ar
aon nós gur Sóisialach a bhí in Éamon de Valera, arbh é an duine ba mhó le rá
agus ba mhó tionchair is cumhachta i saol na hÉireann acu siúd a tháinig slán as
an Éirí Amach. Mar sin féin, nuair a tháinig na Boilséivigh i gceannas ar an
Rúis, thug siad aitheantas dioplómatúil don Phoblacht a bhí fógartha ag an
bPiarsach agus curtha ar ceal leis an gConradh Angla-Éireannach. Bhí luiteamas
ag Léinín leis an gConghaileach, agus nuair a bhí na Cumannaigh eile ag fáil
lochta air siúd toisc gur chomhoibrigh sé le náisiúnaithe buirgéiseacha, cháin
Léinín iad, agus é den tuairim go raibh an ceart ag an gConghaileach go hiomlán
nuair a chuaigh seisean i gcomhghuaillíocht le haicmí míshásta eile. Bheadh
comhghuaillíochtaí den chineál sin géar-riachtanach ag na Cumannaigh lena
gcuspóirí a bhaint amach, arsa Léinín.



https://ga.wikipedia.org/wiki/Zadar

Cathair sa Chróit é Zadar. Bhí 70,000 daoine ina gcónaí ann sa bhliain 2006. Tá
an chathair suite ar leithinis os comhair na n-oileán Ugljan agus Pasman.

Luadh an chathair den chéad uair i scríbhinn Gréigeach mar ar tugadh Ίαδασινοί
(Iadasinoi) ar phobal na háite, agus d'athraigh an t-ainm go Iader (nó Iadera sa
Laidin). As sin tháinig Jadra nó Jadera sna meánaoiseanna. Tugadh Jatara, Zara
agus Diadora ar an gcathair ina dhiaidh sin, Jadre sa tSeanFhraincis, Jadora in
Araibis, Jazara, Jara agus Sarra i Spáinnis. Ghlac Poblacht na Veinéise seilbh
uirthi sa 15ú haois, agus Zara mar ainm uirthi, ainm a choinnigh Impireacht na
hOstaire sa 19ú haois, ach athraíodh an t-ainm go Zadar i 1910, ainm a buanaíodh
i 1945. Léiríonn an iliomad leaganacha tábhacht stairiúil na cathrach.

Bhí cónaí ar dhaoine sa cheantar leis na mílte bliain, ón nuachlochaois féin.
Faoi 700 RC bhí ceannaithe agus mairnéalaigh lonnaithe san áit agus iad i ngleic
leis na Gréigigh. Rinne na Rómhánaigh ionradh ar an gceantar i lár na dara
haoise RC agus rinneadh 'municipium' Rómhánach de Ladera i 59 RC. Bhí rath ar an
gcóilíneacht ar feadh na gcéadta bliain go dtí go ndearna treabhanna Hun ionradh
i 441 agus 447 AD. Tar éis d'impireacht an Iarthair titim as a chéile ba chuid
de Ríocht na nOstragotach í Zadar go dtí gur ghabh impireacht an Oirthir an
ceantar i 536. Tamall gearr ina dhiaidh sin thosaigh na Slávaigh ag teacht
isteach sa cheantar agus tá a sliocht i seilbh na Cróite go fóill. Bhí achrann
idir an dream nua agus na seanchóilíneachtaí a mhair ar feadh na gcéadta bliain
eile. Tháinig Zadar slán mar gheall ar a hionad deachosanta agus mhair an
oidhreacht Rómhánach agus an ceangal le Biosantiam. Bhí stát Cróátach ag teacht
in inmhe timpeall ar Zadar agus bunaíodh ríocht Chróátach i 925 ach níor mhair
sí i bhfad. Ghlac na Veinéisigh seilbh ar an Dalmáit i 998.

Sa bhliain 1099 rinne an rí Ungárach Coloman ionradh ar Ríocht na Cróite agus
ghéill Zadar dá údarás in 1105. Lean na Veinéisigh orthu ag ionsaí idir 1111
agus 1154 agus idir 1160 agus 1183. D'éirigh Zadar amach sa bhliain 1183 agus
rinne achainí ar an bPápa agus ar ríocht na hUngáire, ach bhí an Ceathrú
Chrosáid ar bun agus a lucht eagraithe ag brath ar an Veinéis chun saighdiúirí a
thabhairt i longa chun na hÉigipte. Mar nach raibh go leor airgid ag na
Crosáideoirí chun íoc as na longa rinne an Doge Enrico Dandalo margadh leo agus
cuireadh Zadar faoi léigear. Gabhadh an chathair agus bhí sí faoi rial na
Veinéise in athuair. Is iomaí éirí amach a bhí ann ina dhiaidh sin go dtí go
raibh Zadar faoi rial na hUngáire aris i 1358. Ach mar gheall ar chogadh
cathartha san Ungáir dhíol an Rí Ladislas Anjou an chathair ar ais leis an
Veinéis ar 100,000 ducat. De réir mar a tháinig Impireacht na Túirce chun cinn
sa réigiún mhéadaigh tábhacht Zadar mar dhaingean Veinéiseach.

Tar éis don Veinéis titim i 1797 ghabh Impireacht na hOstaire seilbh ar an
Dalmáit agus aontaíodh Zadar leis an gcuid eile den Chróit. Bhí seilbh ag na
Francaigh uirthi ar feadh tréimhse ghearr mar chuid de ríocht na hIodáile
(1806-1813). Ghabh na hOstaraigh seilbh ar an Dalmáit arís sa bhliain 1813. Le
linn tréimhse Napoleon foilsíogh an chéad nuachtán Dalmáiteach "Kraglski
Dalmatin - Il Regio Dalmata" i Zadar. Faoi réimeas na hOstaire bhí an-iomaíocht
idir Iodálaigh agus Slávaigh sa cheantar agus an náisiúnachas ag teacht chun
cinn tar éis 1848. Ghabh arm na hIodáile seilbh ar Zadar i mí na Samhna 1918
agus rinneadh cathair Iodálach di i 1920, faoi Chonradh Rapallo, agus Zara mar
ainm oifigiúil uirthi. Thosaigh daoine ag tréigean na cathrach nuair a tháinig
na Fasaistigh i gcumhacht san Iodáil.

Tar éis don Ghearmáin ionradh a dhéanamh ar an Iúgslaiv i 1941 rinneadh cúige
Iodálach den Dalmáit, osclaíodh campaí géibhinn do Shlávaigh agus rinneadh cos
ar bolg ar mhuintir na háite. Nuair a ruaigeadh Mussolini as oifig ghéill
rialtas Pietro Badoglio do na comhghualaithe. Ghabh na Gearmánaigh seilbh ar
Zadar agus d'fhulaing an chathair go mór ó bhuamáil na gComhghuallaithe.
Maraíodh na mílte agus scriosadh séadchomharthaí stairiúla. Theith na mílte de
shliocht na hIodáile agus nuair a chúlaigh na Gearmánaigh ghabh treallchogaithe
Tito an chathair. Lonnaigh Cróitigh inti agus ba chuid de Phoblacht
Fheidearálach Shóisialach na Iúgsláive í feasta.



https://ga.wikipedia.org/wiki/Wicca

Creideamh draíochta nua-págánach is ea í an Wicca. Rinneadh forbairt uirthi i
Sasana sa chéad leath na 20ú haoise, agus tháinig sí chun solais sa bhliain 1954
nuair a fhoilsíodh an leabhar Witchcraft Today ag an stát-seirbhíseach Gerald
Gardner. Braitheann sí ar móitífeanna éagsúla le haghaidh a structúr agus
deasghnátha, págántacht ársa agus móitífeanna heirméiteacha ón 20ú haoise go
háirithe. Tagann an focal wicca ón bhfocal wicche sa Mheán-Bhéarla.

Reiligiún oscailte is ea í an Wicca, gan údarás lárnach nó duine atá i gceannas
uirthi. Tá sí roinnte i dtraidisiúin éagsúla, le socruithe dá gcuid féin. Mar
gheall ar nádúr neamh-lárnach an Wicca, bíonn roinnt easaontas faoi cad í an
Wicca go beacht. I dtraidisiúin áirithe (tugtar Wicca Bhreatnach Traidisiúnta
orthu i gcoitinne), leanann siad nósanna agus scríbhinní de chuid Gardner, ach
tugtar “Wicca” ar chreideamh agus nósanna eile ag daoine eile.

De ghnáth, is creideamh le beirt dia í an Wicca, ag adhradh dia amháin (Dia na
n-Adharc) agus bandia amháin (Bandia Máthair). Feictear iad uaireanta mar
aghaidheanna an dé céanna. Bíonn réimse leathan creidimh ann, ó ildiachas go
haondiachas. Tá thart ar ocht gcéiliúradh sa Wicca, bunaithe ar na séisúir, ar a
dtugtar “Sabbats” orthu. Tá moráltacht lucht Wicca ag brath ar ráiteas gan
foinse darb ainm an Rede Wicca (‘the Wiccan Rede’ as Béarla). Baintear úsáid as
nósanna draíochta go minic, ach níl sé riachtanach i gcónaí.

Déanann a lán daoine Wicca iarracht chun liosta de chuid ocht mbua a shaothrú,
buanna atá luaite sa leabhar Charge of the Goddess le Doreen Valiente: gliondar,
ómós, onóir, umhlaíocht, neart, áilleacht, cumhacht agus atrua.

I dtraidisiúin áirithe, tá creideamh ann ar na cúig eilimintí claisiceacha, cé
gur feictear iad mar chomharthaí ar cruthanna ábhar. Glaotar ar na cúig
eilimintí seo le linn deasghnátha draíochta, go mór mór nuair atá ciorcal
draíochta cosiricthe. Is iad na cúig eilimintí ná an t-aer, tine, uisce agus
talamh, agus aether (nó spiorad), a cheanglaíonn na ceithre cinn eile le chéile.

Úsáidtear réimse leathan chomharthaí ag lucht Wicca. Is é an ceann is coitianta
ná an peinteagram, réalt le cúig Reanna. Tá baint ag gach rinn le ceann de na
eilimintí claisiceacha, na cúig ghéaga atá ag daoine, srl. Is iad comharthaí
coitianta eile ná an triskelion, an triquetra, an Tríúr cóiníní, agus an
Trí-Ghealach.

Ceiliúrtar roinnt maith d’fhéilte i rith na bliana, a thugtar “Sabbat” orthu ag
lucht Wicca. Tugtar ‘Roth na Bliana’ ar na féilte go léir. Bíonn lucht Wicca ag
ceiliúradh ocht gcinn, don chuid is mó. Áfach, níl ach ceithre ag grúpaí le
baint le Clann Tubal Cain, agus sé chinn ag Ros an Bucca (grúpa as Chorn na
Breataine. Tugtar “Greater Sabbats” ar na ceithre Sabbat a cheiliúrtar ag gach
grúpa a tháinig as an mBreatain, is iad sin, Candlemas, Oíche Bhealtaine,
Lughnasadh, agus Samhain. Ceiliúrtar na cónochtaí agus na grianstadanna chomh
maith, mar “Lesser Sabbats”.

Níl aon leabhar naofa ann sa reiligiún Wicca, cé go bhfuil scríbhinní agus
leabhair áirithe atá tábhachtach le traidisiúin éagsúla. Bhain Gerald Gardner
úsáid as leabhar le scríbhinní éagsúla ina choibhíní, ar a dtugtar Leabhar na
Scátha (Book of Shadows as Béarla), a d’athraíodh agus a mhéadaíodh go minic. Tá
scríbhinní ann a tháinig ó fhoinsí éagsúla, “Aradia” le Charles Godfrey Leland
(1899) agus saothair de chuid Aleister Crowley (bhí aithne ag Gardner ar an
bhfear seo go pearsanta). Tá samplaí ann de chuid dánta a bhí cumtha ag Gardner
agus a Ard-Bansagart Doreen Valiente (is í Charge of the Goddess an ceann is
suntasaí).

I rith na 1920í agus 1930í, d’fhoilsigh an Dr. Margaret Murray roinnt leabhair
faoina teoiric nach raibh fia-chailleacha a bhí curtha chun báis san Eoraip go
luath sa Ré Nua-aimseartha ina gcairde le Sátan, mar a mháigh a naimhde, ach
creidmhigh de chuid reiligiún págánach Réamh-Chríostaí – an “Witch-Cult”. Ó shin
i leith, dhiúltaigh formhór lucht acadúla an tuairim seo.

Tagann an chéad fianaise ar chleachtadh reiligiún nua-Págánach Draíochta i
Sasana le linn na 1930í (is é sin, reiligiún gur féidir ‘Wicca’ a thabhairt
uirthi). De réir dealraimh, thosaigh roinnt grúpaí in áiteanna faoin tuath ar
fud na tíre – i Norfolk, Cheshire agus an New Forest, chun lean ar aghaidh ar na
‘traidisiúin’ a bhí luaite ag Murray, cé go raibh tionchair eile a tháinig ó
fhoinsí éagsúla cosúil le draíocht dheasghnách, draíocht sí, Máisiúnachas,
Diasúnacht, Rómánsachas, miotaseolaíocht chlaisiceach agus reiligiúin na hÁise.

Tosaíonn stair nua-aimseartha Wicca le Gerald Gardner ("Athair Wicca") i lár na
20ú haoise. Ba iar-stát-seirbhíseach Bhreatnach agus antraipeolaí amaitéarach é
Gardner, agus bhí eolas maith aige ar an bpágánachas agus Diamhrachas. Mháigh sé
gur ndeachaigh sé isteach coibhín fia-chailleach sa New Forest, Hampshire, go
déanach sna 1930í. Le rún daingean aige chun lean ar aghaidh leis an gceird seo,
bhunaigh Gardner "Coibhín Bricket Wood" lena bhean chéile Donna sna 1940í, nuair
a cheannaigh sé Fiveacres Country Club.[93] Tháinig cuid mhór den bhallraíocht ó
bhaill an chluib sin, agus bhí cruinnithe reachtáilte ar thalamh an chluib. Bhí
a lán duine clúiteach an Wicca baill dá choibhín, Dafo, Doreen Valiente, Jack
Bracelin, Frederic Lamond, Dayonis, Eleanor Bone agus Lois Bourne ina measc.

Nuair a chailleadh Gardner sa bhliain 1964, lean fás ar an ‘Craft’ gan stad,
d’ainneoin droch-cháil sna meáin Bhreatnacha. D’éirigh traidisiúin nua faoi
tionchar duine mór-le-rá cosúil le Robert Cochrane, Sybil Leek, agus Alex
Sanders go háirithe. Tá an leagan Wicca a bhí curtha chun cinn ag Sanders,
“Alexandrian Wicca’, bunaithe ar Wicca de chuid Gardner, ach le béim curtha ar
draíocht dheasghnách. Scaip sé go tapaigh agus tharraing aird na meáin uirthi.
Faoin am seo, thosaigh daoine an focal "Wicca" a úsáid go coitianta in áit
"Witchcraft", agus scaipeadh an chreideamh go tíortha cosúil leis na Stáit
Aontaithe agus an Astráil.

Sna 1990í, mhéadaigh aird na meáin ar lucht agus creideamh Wicca le scannáin
cosúil le “The Craft” agus sraitheanna teilifíse cosúil le "Charmed", ag
tabhairt aitheantas níos mó don chreideamh i measc daoine óga go háirithe. Ní
raibh an lucht Wicca sásta leis an bhforbairt seo, mar bhí an chreideamh
léirithe mar eicléictiúil, le tionchar mhór ghluaiseacht na hAoise Nua ag cur
isteach uirthi. Mar fhreagra, d’iompaigh mórán fia-chailleacha do bhunús
réamh-Gardner na Ceirde, agus don traidisiúin a choimhlinteoirí cosúil le
Cardell agus Cochrane, ag cur síos orthu féin mar daoine a leanann an "Draíocht
Traidisiúnta" (“Traditional Witchcraft”). Tá "Cultus Sabbati" de chuid Andrew
Chumbley, agus an coibhín Chornach "Ros an Bucca", i measc na grúpaí móra in
athbheochán an Draíocht Traidisiúnta..



https://ga.wikipedia.org/wiki/Teirbiam

Is é an teirbiam dúil cheimiceach uimhir a 65, agus is é an tsiombail
cheimiceach a sheasann dó ná Tb. Ceann de na lantanóidigh é, agus cosúil le trí
lantanóideach eile fuair sé a ainm ó Ytterby sa tSualainn, áit a raibh an-ról
aici i bhfionnachtain na lantanóideach.

Miotal lonrach é an teirbiam agus é chomh bog is gur féidir é a ghearradh le
scian. Níl teacht ar an teirbiam glan sa dúlra, ach cé gur ceann de na
"tearcithreacha" é, níl sé róthearc i ndiaidh an iomláin. Tá teirbiam le fáil in
éineacht leis na tearcithreacha eile i mianraí cosúil leis an monaisít, an
bhastnaeisít, an xéinitím agus an eoixéinít. Is as an tSín is mó a thagann an
teirbiam atá le ceannach ar an margadh domhanda.

Ba é an ceimiceoir Sualannach Carl Gustaf Mosander ba luaithe a d'aithin an
teirbiam mar dhúil ar leith. Rinne sé taighde ar ocsaíd itriam Y2O3 agus fuair
sé amach go raibh an ocsaíd truaillithe le dúil anaithnid - teirbiam a bhí ann.
Níor éirigh le haon cheimiceoir teirbiam a aonrú mar dhúil ghlan ach réasúnta
deireanach, nuair a tháinig modhanna nua-aimseartha ianmhalartaithe ar an bhfód.
Tá an t-itriam, an teirbiam agus an diospróisiam an-chosúil le chéile ó thaobh
na ceimice de, agus mar sin bíonn sé deacair iad a dhealú ó chéile.

Níl ach aon iseatóp nádúrtha cobhsaí amháin ag an teirbiam, mar atá, teirbiam a
159 (159Tb). Is é an t-iseatóp radaighníomhach is fadsaolaí dá bhfuil aige ná
teirbiam a 158, agus é céad agus ceithre scór bliain ar leathré. Is é an cineál
meath radaighníomhach is minicí a thagann ar theirbiam a 158 ná an
leictreonghabháil.

Dúil sách leictridheimhneach é an teirbiam, is é sin, is dual dó a chuid
fiúsleictreon a thabhairt uaidh go réidh agus iain dheimhneacha a dhéanamh. Is
iad na huimhreacha ocsaídiúcháin a bhíonn aige ina chuid comhdhúl ná +III agus
+IV, agus mar is dual don lantanóideach thipiciúil is é +III an uimhir
ocsaídiúcháin is coitianta. Tá an uimhir eile aige sa dé-ocsaíd, TbO2, agus sa
teitreafhluairíd, TbF4. Ní mhaireann ach an teirbiam trífhiúsach sa tuaslagán
uisce, áfach.

Imoibríonn an teirbiam leis an uisce le hiodrocsaíd teirbiam Tb(OH)3, a
dhéanamh. Is féidir é a dhó go hocsaíd mheasctha ina bhfuil idir teirbiam
trífhiúsach agus teirbiam teitrifhiúsach, mar atá, Tb4O7.



https://ga.wikipedia.org/wiki/Teilif%C3%ADse%C3%A1n

Feadán ga-chatóideach ar leith. Sa chás seo tá dhá voltas shábhfhiaclacha, ceann
amháin a athdhéanann a chlaonadh ag minicíocht 25 Hz is a shraonann an pointe
breo go ceartingearach ó bharr go bun, agus an ceann eile a shraonann an pointe
breo go cothrománach ó chlé go deas 625 uair le linn tréimhse amháin den
sraonadh ceartingearach. An sraonadh líne a thugtar ar an dara ceann seo, agus
is é an sraonadh fráma an chéad cheann. Agus iad ag feidhmiú le chéile, is
amhlaidh a shraonann siad an pointe breo i bhfiarláin chun fráma iomlán de 625
líne a ghrinniú 25 uair gach soicind. Le linn grinneadh gach líne soláthraítear
an comhartha físe do ghreille sa leictreonghunna, rud a mhodhnaíonn déine an
léas leictreon, rud a mhodhnaíonn déine lonrach an tsolais a astaítear ag an
bpointe breo ar an scáileán. I bhfráma ar bith mar sin, is féidir patrún an
lonraithe sa radharc a léiriú. Má bhíonn gluaiseacht sa radharc céanna, is
féidir í a léiriú chomh maith de bhrí go n-athdhéantar an fráma 25 uair gach
soicind.



https://ga.wikipedia.org/wiki/Teileasc%C3%B3p

Ionstraim optúil chun íomhánna formhéadaithe a dhéanamh de réada cianda. Seans
go raibh a leithéid ann níos luaithe, ach tháinig sé in úsáid fhorleathan san
Eoraip go luath sa 17ú céad tar éis do Galileo is Lippershey samplaí rathúla a
dhéanamh timpeall 1608. Cruthaíonn teileascóp réalteolaíoch íomhá inbhéartaithe
den fhrithne ach le réimse níos mó radhairc is formhéadú níos mó ná teileascóip
dhomhanda (le híomhá ingearach). I dteileascóp athraonta, úsáidtear lionsa chun
na gathanna solais a fhócasú, modh oibre a d'usáid Galileo den chéad uair sa
réalteolaíocht. Ina fhoirm nua-aoiseach le hiomrall crómatach na lionsaí
ceartaithe, bíonn an teileascóp seo in úsáid fhorleathan, i measc amaitéarach go
háirithe. I dteileascóp frithchaiteach, is le scáthán parabóileach a
fhócasaítear na gathanna solais, modh oibre a d'úsáid Newton sa réalteolaíocht
den chéad uair, de bhrí gur thuig sé gur réiteach é ar iomrall crómatach na
lionsaí. D'fhorbair William Herschel (1738-1822) bealaí chun scátháin mhóra
phríomhúla a theilgean i 1783. Is teileascóip mar seo na teileascóip is mó ar
Domhan go léir. Nuair a bhíonn gnóthaí ar leith le déanamh, cosúil le
grianghrafadóireacht, bíonn córas lionsaí is scáthán in úsáid, mar áta i
gceamara Schmidt. Bailíonn radaiteileascóip astaíochtaí raidió cosmacha ó
fhoinsí neamhaí agus déanann anailís orthu. Mias pharabólóideach bhailithe
instiúrtha a bhíonn sa teileascóp seo, le brathadóir lárnach atá ceangailte le
haimplitheoirí. Is féidir foinsí na dtonnta raidió a léiriú trí chóras anailíse
íomhánna mar phictiúir cosúil le grianghrafanna. I radathrasnamhéadar bíonn
grúpa aeróg instiúrtha a tharchuireann a gcomharthaí chuig comhghlacadóir, agus
is féidir íomhánna d'fhoinsí tonnta raidió sa chosmas le híogaire is cruinneas
níos fearr a fháil leis seo. Bíonn teileascóip do shaghsanna eile radaíochta
(infridhearg, ultraivialait, X-ghathach is eile) in úsáid freisin, cuid acu ar
shaitilítí os cionn atmaisféar an Domhain.



https://ga.wikipedia.org/wiki/Teangacha_Gaelacha

Síolraíonn na teangacha Gaelacha ón tSean-Ghaeilge a labhraíodh in Éirinn, agus
ba theanga scríofa í ón 8ú haois agus roimhe. Rinne Gaeil as Éirinn ruaigeanna,
agus ina dhiaidh sin churadar fúthu in iardheisceart na hAlban. Thugadar an
Ghaeilge leo, agus de réir a chéile ba í an Ghaeilge an gnáththeanga i gcuid is
mó d'Albain go dtí an 17ú haois.

Bhí tiochar na Gaeilge go láidir freisin in Oileán Mhanann, agus cé gur
cailleadh an cainteoir dúchais deiridh i nGaeilge Mhanann i lár an 20ú haois, tá
daoine fós ag saothrú na teanga ar chúiseanna cultútha agus oidhreachta.

Sna sean-scríbhinní bhí an Gaedhealg mar fhoirm coitianta ar theanga dúchasach
na hÉireann, ach bhí raidhse bealaí lena rá, maille le leaganacha eile. Féach
tús an ailt Gaeilge. Ach leis an gcaighdeánú litriú agus gramadaí a rinneadh san
am ar chuir rialtas Saorstát Éireann an cló Rómhánach ar an teanga, féachann
ainmneachas na saghasanna Gaeilge, chomh maith le roinnt mhaith eile d´ábhar na
dteanga, níos faide óna chéile.



https://ga.wikipedia.org/wiki/Tamhlacht

Is baile mór é Tamhlacht (Béarla: Tallaght ) i gContae Átha Cliath Theas, agus é
ar an tríú baile mór is mó i bPoblacht na hÉireann tar éis Bhaile Átha Cliath
agus Chorcaí. Roimh an mbliain 1970 ní raibh ach cúpla céad duine ina gcónaí
ann, agus ba é an dearcadh a bhí ag muintir chathair Bhaile Átha Cliath gur
ceantar tuaithe a bhí ann. Tógadh a lán tithe nua ann le linn na seachtóidí,
áfach, agus d'fhás an baile go tapa uaidh sin amach.

Tá Club Peile agus Iománaíochta Thomáis Dáibhís ar na clubanna is sine i
dTamhlacht. Is ann atá Ospidéal Thamhlachta lonnaithe.

Tagann an logainm Tamhlacht ó na focail támh (plá) agus leacht (láthair
adhlactha). I gcuntas ar Pharthalón in Annála na gCeithre Máistrí atá an chéad
trácht ar an logainm le fáil. Deirtear go raibh Parthalón ar dhuine de na chéad
ionróirí a tháinig go dtí Éire agus go bhfuair Parthalón féin agus 9,000 duine
dá lucht leanúna bás den phlá. Tugadh "Taimleach Muintire Parthalon" ar an
gceantar inar cuireadh iad ó shin i leith. In ainneoin na bhfinscéalta áfach,
níl fianaise le holladhlacadh faighte i dTamhlacht go fóill.

Chaith an file Caitlín Maude tamall maith ina cónaí i dTamhlacht, agus ghlac sí
páirt san fheachtas leis an gcéad Ghaelscoil a bhunú sa cheantar - Scoil
Santain. Tháinig an scoil seo ar an bhfód sa bhliain 1979. Dhá bhliain ina
dhiaidh sin, fuair Caitlín Maude bás. Sa bhliain 1985, bunaíodh Gaelscoil nua i
dTamhlacht a fuair ainm an fhile - Scoil Chaitlín Maude.



https://ga.wikipedia.org/wiki/Sylvia_Plath

B'fhile, úrscéalaí agus gearrscéalaí Meiriceánach í Sylvia Plath. Rugadh i
mBostún, Massachusetts í ar an 27 Deireadh Fómhair, 1932 agus cailleadh í ar an
11 Feabhra, 1963 i Londain Shasana tar éis di lámh a chur ina bás féin.
D'fhreastail sí ar Choláiste Mhic Gabhainn (Béarla: Smith College) i
Northampton, Massachusetts, (Sasana Nua), agus ar Choláiste Newnham sa Droichead
Cam nuair a bhronnadh an Scoláireacht Fulbright uirthi. Phós sí an file Ted
Hughes sa bhliain 1956 agus chuir siad fúthu i Meiriceá, sular bhog go Sasana sa
bhliain 1959. Bhí beirt clainne acu: Frieda agus Nicholas. Bhí fulaingt dhian ag
Sylvia Plath leis an ghalar dubhach, agus bhí sí sin, maraon lena hidirscaradh
pósta sa bhliain 1962, ar cheann de na príomhchúiseanna lena féinmharú (chuir sí
a ceann sa ghásoigheann).

Is é An Clogad (Béarla: The Bell Jar) an leabhar is mó le rá de chuid Sylvia
Plath. Úrscéal dírbheathaisnéiseach atá sa Chlogad, an t-aon úrscéal dár scríobh
Plath riamh. Foilsíodh den chéad uair é sa bhliain 1963 (mí roimh bhás an údair)
faoin ainm cleite Victoria Lucas. B'iarracht é An Clogad a léiriú "cé chomh
leithlisithe is a mhothaíonn an té atá i mbun cliste néaraigh" agus "mo shaol
(saol Shylvia Plath) agus na daoine atá inti a shamhail mar a bheadh dá mbeifeá
ag faire orthu trí ghloine chlogaid a dhéannann rudaí a dhíchumadh".



https://ga.wikipedia.org/wiki/Sirius

Sirius nó Sotis nó Réalt an Mhadaidh: an réalt is gile ar an spéir, agus í suite
i réaltbhuíon an Mhadaidh Mhóir. Tá Sirius cóngarach go maith dúinn - ocht
solasbhliain go leith - agus siúd is go bhfuil sí níos gile agus níos mó ná an
Ghrian, ní fathachréalt í ar aon nós. Gnáthréalt de chuid an phríomhsheichimh
atá inti, go bunúsach.

Mar sin féin, tá rún nó dúthomhas ag baint le Sirius: tá cuid mhaith foinsí
stairiúla ó réalteolaithe na seanBhabalóine go dtí na Meánaoiseanna ar aon
fhocal gur réalt dhearg a bhí i Sirius lena lá féin. Ní réalt dhearg atá i
Sirius mar is aithin dúinn inniu í, ach réalt bhán. Fuarthas amach ins an naoú
haois déag go bhfuil leathbhádóir ag Sirius - an abhacréalt bhán ar a dtugtar
Sirius B inniu. Ós abhacréalt bhán atá inti, is seanréalt í a bhí ina
fathachréalt dhearg roimhe seo, agus nuair a bhí, is follasach go raibh sí in
ann léaró bán Sirius (nó Sirius A) a bháthadh lena loinnir dhearg. Ní féidir
linn an t-athrú tobann ó réalt dhearg go réalt bhán a mhíniú mar sin féin, nó ní
bhíonn na fathachréaltaí dearga ag caochló go habhacréaltaí bána taobh istigh de
mhíle bliain - bíonn na hathruithe ins an spéir ag teacht i gcrann i bhfad níos
maille ná sin.



https://ga.wikipedia.org/wiki/Simone_de_Beauvoir

Francach ab ea Simone de Beauvoir, údar, fealsamh, gníomhaí agus iriseoir (9
Eanáir 1908 – 14 Aibreán 1986). Bhí sí ina scríbhneoir bisiúil: cuimsíonn a cuid
saothair úrscéalta, aistí ar chúrsaí fealsúnachta agus polaitíochta,
beathaisnéisí agus dírbheathaisnéis. Tá clú agus cáil uirthi mar gheall ar a
húrscéalta meitifisiciúla agus a tráchtas Le Deuxième Sexe (The Second Sex),
anailís chuimsitheach ar ansmacht na mban, atá ina bhunchloch don fheimineachas
comhaimseartha.

Sna 1940í, foilsíodh a céad úrscéal L’invitée (She came to stay): saothar
meitifisiciúil a bhaineann leis na caidrimh chasta atá ar siúl i measc triúir
agus atá bunaithe ar an ménage à trois idir de Beauvoir, Sartre agus bean óg
darbh ainm Olga Kosakiewicz.

Le linn na tréimhse seo, chuir de Beauvoir amach scríbhinní ar eitic agus
eiseachas. Deirtear go dtugtar léirmheas sothuigthe ar an eiseachas Francach sa
leabhar Pour une Morale de L’Ambiguité (The Ethics of Ambiguity). Soiléirítear
roinnt neamhréireachtaí sna príomhshaothair sa ghort, L'Être et le Néant (Being
and Nothingness) le Sartre féin san áireamh.

Tar éis an Dara Cogadh Domhanda agus ar son chúis an eiseachais, bhunaigh sí an
iris Les Temps Modernes in éineacht le Sartre, Maurice Merleau-Ponty agus baill
eile de lucht intleachta na héite clé. Dá dheasca sin, bhí sí in ann a cuid
smaointe a chur chun cinn ar raon fairsing ábhar, an cumannachas agus an
t-aindiachas, cuir i gcás.

Sa bhliain 1949 foilsíodh Le Deuxième Sexe agus leis sin ghnóthaigh Simone de
Beauvoir cáil mar smaointeoir radacach. Tráchtas ar staid na mban atá i gceist a
ndéantar cur síos an chos ar bolg sa tsochaí phatrarcach. Trí mhionchuntas a
bhaineann le miotaseolaíocht, sibhialtacht, reiligiún, anatamaíocht agus
traidisiún, taispeánann de Beauvoir idirdhealú i gcoinne na mban atá le fáil
leis na cianta cairbreacha. Ba iad na gnéithe ba chonspóidí sa leabhar ná a cuid
tuairimí faoi mháithreachas, ghinmhilleadh agus phósadh. (Déantar comparáid idir
an ceann deireanach agus an striapachas). Dar leis an údar, meastar go bhfuil na
mná ina gclaonadh sóisialta agus tá ar na mná féin an bhunbharúil seo a chur ar
leataobh chun dul ar aghaidh. Is iad na coincheapa is tábhachtaí i bhfealsúnacht
an eiseachais ná saor-rogha agus freagracht phearsanta.

D’eisigh sí an t-úrscéal Les Mandarins (The Mandarins) óna caidreamh paiseanta
leis an scríbhneoir Meiriceánach Nelson Algren agus bhuaigh sí an Prix Goncourt,
an duais litríochta is mó sa Fhrainc, dá thoradh sin.

Shiúil sí an domhan agus bhuail sí le ceannairí cumannacha ar nós Fidel Castro,
Che Guevara agus Mao Tse-Tung. Bhí an-tóir ar a dialanna taistil. I rith na 50í
agus na 60í, bhí de Beauvoir ina scríbhneoir rathúil, idir aistí agus
ghearrscéalta á gcur amach aici. I ndeireadh na gcaogaidí a thosaigh sí céad
imleabhar a dírbheathaisnéise ina bhfuil anailís ar a tógáil shrianta
mheánaicmeach.

Bhí sí ocht mbliana déag is trí scór d’aois nuair a fuair sí bás den niúmóine.
Adhlacadh í in aice lena leathbhádóir ionúin Sartre sa Cimitière du Montparnasse
i bPáras agus bíonn an-phlé faoin tionchar a bhí acu ar a chéile. Tá meas mór ar
de Beauvoir mar intleachtach fadbhreathnaitheach agus scríbhneoir ildánach.
Tugtar aitheantas di mar cheannródaí an fheimineachais sa 20ú haois. D’fhág sí
oidhreacht thathagach ficsin agus neamhfhicsin ina diaidh.

I 2006 tugadh Passerelle Simone de Beauvoir mar ainm ar dhroichead nua coisithe
trasna abhainn na Seinne i bPáras le hurraim do dhuine de na mná is cáiliúla sa
Fhrainc.



https://ga.wikipedia.org/wiki/Sileacan

Is dúil cheimiceach é an sileacan. Is é an meáchán adamhach atá aige ná 28.0855
g/mol. Is é dúil uimhir a 14 é, agus is í an tsiombail a sheasann dó sna foirmlí
ceimiceacha ná Sí. Is miotalóideach é ar dual dó ceithre nasc ceimiceacha a
cheangal, agus is é an dara dúil is coitianta i sceall an Domhain. Ní bhíonn sé
le fáil sa dúlra i bhfoirm dúile, ach bíonn na sileacáití - clocha ina bhfuil
miotal éigin nasctha de na hiain sileacáite, a bhfuil ocsaigin agus sileacan
iontu - iontach coitianta sa dúlra. D'fhéadfá a rá gur sileacáit de chineál
éigin atá i bhformhór na gcloch. Comhdhúil choitianta sa nádúr í an dé-ocsaíd
sileacain freisin, SiO2, nó an tsilice, atá ar fáil sa dúlra i bhfoirmeacha
éagsúla cosúil leis an ngrianchloch.

Úsáidtear sileacan glan sa leictreonaic. Is leathsheoltóir é an sileacan, agus
is féidir seoltacht leictreach an tsileacain a athrú go mionchruinn trí
breiseáin a chur leis - is é sin, tríd an sileacan a "dhópáil", mar a deir an
béarlagair. Maidir leis na sileacáití nádúrtha agus an dé-ocsaíd, is féidir
gloine, ábhar ceirmeach nó ábhar tógála eile a dhéanamh díobh. Tá sileacan sna
plaistigh shileacain, nó Silicone, a chuirtear faoi chíocha na mban le cuma níos
cobhsaí a chur orthu, mar shampla.

Déanann an sileacan páirt thábhachtach i meitibileacht na bplandaí, ach ní
bhíonn ach iarsmaí de ag teastáil ó na hainmhithe.

Is féidir comhdhúile casta a thógáil ina bhfuil slabhraí d'adaimh shileacain le
fáil, ach tríd is tríd, bíonn slabhraí na n-adamh sileacain i bhfad níos laige
ná na slabhraí carbóin. Mar shampla, tá na sioláin - SiH4, Si2H6 7rl - níos
éagobhsaí ná na comhdhúile analógacha carbóin (na halcáin), agus is dual do na
sioláin dul trí thine as a stuaim féin.

Dúil sách támh é an sileacan, ach imoibríonn sé leis na substaintí alcaileacha
agus leis na halaiginí. An chuid is mó de na haigéid, áfach, ní féidir leo a
dhath a dhéanamh dó, amach ó mheascáin áirithe a bhfuil aigéad nítreach agus
fluairíd hidrigine iontu.

Tá trí iseatóp cobhsaí ag an sileacan: 28Si, arb é an t-iseatóp is cobhsaí
(92.23 % de shileacan an dúlra), 29Si (4.67 %) agus 30Si (3.1 %). Tá iarsmaí den
iseatóp radaighníomhach úd 32Si ar fáil sa dúlra freisin, nó claochlaíonn an
radaíocht chosmach an t-argón go sileacan den iseatóp seo.



https://ga.wikipedia.org/wiki/Seoirsis

Is í an tSeoirsis, nó an Ghrúisis, teanga oifigiúil na Seoirsia, agus í ó
dhúchas ag ceithre mhilliún duine, a bheag nó a mhór. Ceann de na teangacha
Cugasacha Theas is ea í, agus le fírinne is í an t-aon teanga amháin acu a
bhfuil forbairt cheart liteartha déanta uirthi. Iad siúd a labhraíonn teangacha
eile an ghrúpa seo, is é sin, Kivruli, Laz, Svan, nó Margaluri, is í an
tSeoirsis liteartha is mó a chleachtann siad mar theanga liteartha. Is é kartuli
ena (ქართული ენა) ainm na teanga sa teanga féin.

Tá traidisiún saibhir liteartha ag an tSeoirsis. Is é an téacs is sine atá ann
ná Tsamebay tsmindisa Shushanikisi, dedoplisa (წამებაჲ წმიდისა შუშანიკისი
დედოფლისაჲ) nó "Mairtíreacht na Bainríona Naofa Shushanik", agus téann sé siar
go dtí an cúigiú haois i ndiaidh bhreith Chríost. B'é Iakob Tsurtaveli a chum é.
Sa dara haois déag a scríobhadh eipic náisiúnta na Seoirsia, Vepkhistqaosani
(ვეფხის ტყაოსანი), nó "An Ridire i gCraiceann an Phantair". B'é Shota Rustaveli
an t-údar.



https://ga.wikipedia.org/wiki/Sean-%C3%89igipt

Is seansibhialtacht í an tSean-Éigipt a bhí suite in oirthuaisceart na hAfraice
sa réigiún timpeall na Níle ina bhfuil an Éigipt nua-aimseartha ina seasamh sá
lá atá inniu ann. Deirtear gur cuireadh tús leis an tsibhialtacht timpeall na
bliana 3150 RC leis an aontú polaitiúil idir an Éigipt Uachtarach agus an Éigipt
Íochtarach faoi cheannas an chéid Fharó, agus lean sí ar aghaidh ag forbairt le
linn na trí mhílaois ina dhiaidh sin. Roinntear stair na sibhialtachta ina
tréimhsí seasmhacha, ar a tugtar Ríochtaí, agus na tréimhsí neamh-sheasmhacha
eatarthu ar a tugtar Tréimhsí Idirmheánacha. Tar éis na ríochta deireanach, an
Ríocht Nua a tugtar air, thug an tsibhialtacht aghaidh ar ré ina raibh meath
mall ag tarlú, le hionraí rialta ó stáit eile ón réigiún máguaird. Críochnaíodh
riail na bhFarónna go hoifigiúil sa bhliain 31 RC nuair a ghlac Impireacht na
Róimhe, an tsárchumhacht nua, seilbh ar an réigiún, agus rinneadh cúige
Rómhánach di.

Rud amháin a chuir go mór le fás na Sean-Éigipte ná an méid sochair a bhain siad
amach as na dálaí a bhí ar fáil i ngleann abhann na Níle. Le huisciú an
ghleanna, bhí siad ábalta táirgí barrachais a chruthú, rud a spreag forbairt
sóisialta agus cultúrtha. Le hachmhainní breise, rinne na húdaráis urraíocht ar
saothrú mianraí an ghleann, luathfhorbairt ar chóras scríbhneoireachta,
tionscadail tógála agus talmhaíochta, trádáil leis an réigiún máguaird, agus arm
a bhí in ann an tír a chosaint ó namhaid agus ceannas na sibhialtachta a
dhearbhú. Na daoine a spreag agus a eagraigh na gníomhaíochtaí seo ná na
scoth-scríobhaithe, na ceannairí, agus na riarthóirí a bhí go léir faoi smacht
an Fharó, an ceannaire diaga a chinntigh comhoibriú agus aontacht na nÉigipteach
le córais reiligiúnacha ilchasta.



https://ga.wikipedia.org/wiki/Se%C3%A1n_Mac_Diarmada

Ba réabhlóidí Éireannach agus duine den seachtar a shínigh Forógra na Poblachta
é Seán Mac Diarmada (28 Feabhra, 1883 – 12 Bealtaine, 1916). Bhí sé gníomhach i
mbunú Phoblacht na hÉireann, fógraíodh i mí Aibreán 1916 le linn an Éirí Amach.
Lámhachadh é tar éis an éirí amach sa bhliain 1916.

B'i gCoillte Clochair, Contae Liatroma a saolaíodh Seán Mac Diarmada sa bhliain
1883, agus fuair sé a chuid oideachas ó na Bráithre Críostaí sular bhog sé go
dtí Baile Átha Cliath sa bhliain 1908. Ag an am seo, bhí na blianta caite aige
ag obair sna h-eagraíochtaí éagsúla a bhí ag iarraidh neamhspleáchas a bhuaigh
don tír, mar shampla Bráithreachas na Poblachta, Sinn Féin agus Conradh na
Gaeilge. Tar éis tamaill, bhí áit aige in Ard-Chomhairle an IRB agus roghnaíodh
é ina rúnaí.

Sa bhliain 1910, rinneadh bainisteoir de den nuachtán radacach "Irish Freedom",
nuachtán a bhunaigh sé féin in éineacht le Bulmer Hobson agus Denis McCullough.
Thosaigh sé ag obair ina eagraí náisiúinta don IRB, in éineacht le Tomás Ó
Cléirigh den chuid is mó. Bhuail tubaiste dó beagán níos déanaí, áfach, nuair a
thit sé tinn le polaimiailíteas, agus bhí air bata siúil a úsáid as seo amach.

Nuair a bhunaíodh Óglaigh na hÉireann sa bhliain 1913, ba bhall é Mac Diarmada
ón tús, agus rinne sé a dhícheall an eagraíocht a chur faoi smacht an IRB.
Gabhadh é i mí Bealtaine 1915 i dTuaim, Contae na Gaillimhe agus é ag tabhairt
óráid in éadan liostáil in airm na Breataine (rud a bhí i gcoinne Defense of the
Realm Act). Nuair a scaoileadh amach é i mí Meán Fómhair, chuaigh sé díreach ar
ais isteach i gCoiste Míleata an IRB, a bhí ag pleanáil Éirí Amach na Cásca ag
an am. B'eisean agus Ó Cléirigh na príomh-dhaoine a bhí freagrach as an scéim
don éirí amach.

Nuair a thosaigh an troid, bhí Mac Diarmada lonnaithe leis na gceannairí eile
(Pádraig Mac Piarais, Séamus Ó Conghaile, Seosamh Pluincéad agus daoine eile) in
Ard-Oifig an Phoist ar Sráid Uí Chonaill, i lár na cathrach. Dá bharr a
pholaimiailíteas, bhí air fanacht amach as an troid féin den chuid is mó. Nuair
a tháinig an géilleadh, rinne sé iarracht measctha i measc óglaigh eile agus é
ag iarraidh éalú a dhéanamh, ach aithníodh é sa deireadh agus cuireadh chun bás
é ar 12 Bealtaine. Roinnt blianta ina dhiaidh sin, le linn Cogadh
Angla-Éireannach, bhain Mícheál Ó Coileáin díoltas amach ar an oifigeach
Briotanach Lee-Wilson a roghnaigh Mac Diarmada amach ón slua, nuair a thug sé an
t-ordú é a mharú.

Tá roinnt áiteanna in Éirinn atá ainmnithe in ómós dó - Sráid Sheáin Mhic
Dhiarmada i gcathair Bhaile Átha Cliath, an stáisiún traenach i Sligeach agus
Páirc Seán Mac Diarmada, an staid CLG i gCora Droma Rúisc.



https://ga.wikipedia.org/wiki/Samuel_Beckett

Úrscéalaí, drámadóir agus file Éireannach ba ea Samuel Barclay Beckett (13
Aibreán 1906 – 22 Nollaig 1989). Tugtar léiriú diúltach ar chultúr an duine i
saothar Beckett agus d’éirigh foirm agus fealsúnacht an tsaothair sin níos íosta
agus é ag dul ar aghaidh. Mar mhac léinn, cúntóir agus cara de chuid James
Joyce, áirítear Beckett go minic mar dhuine de na nua-aoisithe deireanacha. Mar
spreagadh do chuid mhaith údar a tháinig ina dhiaidh, áirítear é uaireanta mar
dhuine de na chéad iarnua-aoisithe. Ceaptar chomh maith go mba dhuine é de
phríomhscríbhneoirí an tseánra “Theatre of the Absurd” mar a thugann Martin
Esslin air.

Bronnadh Duais Nobel na Litríochta ar Beckett sa bhliain 1969 as a chuid
scríbhneoireachta agus cuireadh síos ar an scríbhneoireacht sin mar seo a
leanas; “writing which – in new forms for the novel and drama – in the
destitution of modern man acquires its elevation”. Toghadh Beckett mar Shaoi
d’Aosdána sa bhliain 1984. Cailleadh é i bPáras de bharr fadhbanna riospráide.

Ba de bhunadh Úgónach muintir Beckett (Becquet ó thús) agus deirtear gur bhog
siad go hÉirinn ón bhFrainc i ndiaidh chúlghairm Fhorógra Nantes sa bhliain
1685, cé go gceistítear fírinne na teoirice sin. Bhí muintir Beckett ina mbaill
d’Eaglais na hÉireann. Ba theach mór le gairdín fairsing agus cúirt leadóige é
Cúl Draighneach, teach a mhuintire, agus ba é athair an údair, William, a thóg é
i mbruachbhaile Charraig an tSionnaigh i mBaile Átha Cliath. Luaitear an teach
agus an gairdín, mar aon leis an gceantar máguaird ina ndearna sé siúlóidí lena
athair, chomh maith le Ráschúrsa Bhaile na Lobhar, stáisiún traenach Charraig an
tSionnaigh agus stáisiún Shráid Fhearchair ina chuid próis agus drámaí. Ba
shuirbhéir cainníochta é a athair agus b’altra í a mháthair. D’fhreastail
Beckett ar naíonra áitiúil nuair a bhí sé cúig bliana d’aois agus b'ansin a
cuireadh tús lena chuid oideachais sa cheol, agus bhog sé ansin go Scoil Theach
Phort an Iarla i lár na cathrach gar do Shráid Fhearchair. Sa bhliain 1919,
chuaigh Beckett go Scoil Ríoga Phort Abhla in Inis Ceithleann, Contae Fhear
Manach – an scoil chéanna ina bhfuair Oscar Wilde a chuid oideachais. Ba
lúthchleasaí nádúrtha é Beckett agus bhain sé barr feabhais amach ag imirt
cruicéid mar shlacaí ciotógach agus mar bhabhlálaí ciotógach meánluais. Ina
dhiaidh sin, bhí sé ar fhoireann Ollscoil Bhaile Átha Cliath agus d’imir sé dhá
chluiche den chéad scoth in aghaidh Northamptonshire. Mar thoradh air sin, ba
eisean an t-aon laureate Nobel a luadh in Wisden Cricketer’s Almanack – “bíobla”
an chruicéid.

Rinne Beckett staidéar ar an bhFraincis, ar an Iodáilis agus ar an mBéarla ag
Coláiste na Tríonóide, Baile Átha Cliath, ón mbliain 1923 go 1927. Bhí an Dr A.
A. Luce, scoláire Berkeley agus Berkelian mór le rá, i measc a theagascóirí fad
is a bhí sé ag freastal ar Choláiste na Tríonóide. Bhain Beckett céim B.A.
amach, agus – tar éis dó a bheith ag múineadh ar feadh tamaill i gColáiste
Campbell i mBéal Feirste – thosaigh sé ag obair mar lecteur d’anglais in École
Normale Supérieure i bPáras. Fad is a bhí sé ann, chuir Thomas MacGreevey, file
agus dlúthchara Beckett a bhí ag obair ann chomh maith, an t-údar Éireannach mór
le rá, James Joyce, in aithne dó. Níorbh fhada go raibh mórthionchar ag an
bhfear sin ar Beckett óg, agus chabhraigh sé le Joyce ar bhealaí éagsúla, go
háirithe le taighde ar an leabhar Finnegan’s Wake.

Sa bhliain 1929, d’fhoilsigh Beckett an chéad saothar dá chuid – aiste
chriticiúil dar teideal Dante...Bruno. Vico...Joyce. Déanann an aiste saothar
agus modh scríbhneoireachta Joyce a chosaint ó líomhaintí go raibh siad deacair
agus doiléir d’aon ghnó, agus bhí sí mar chuid de Our Exagmination Round His
Factification for Incamination of Work in Progress, leabhar aistí faoi Joyce ina
raibh aistí ó phinn Eugene Jolas, Robert McAlmon agus William Carlos Williams, i
measc daoine eile. Tháinig meath ar dhlúthchaidreamh Beckett le Joyce agus a
mhuintir, áfach, nuair nár ghlac sé leis an tsúil a bhí iníon Joyce, Lucia, ag
caitheamh air. Ba i rith na tréimhse sin freisin a foilsíodh an chéad
ghearrscéal dá chuid, “Assumption”, i dtréimhseachán Jolas dar teideal
transition. Bhuaigh sé duais bheag litríochta an bhliain dár gcionn as dán a
chum sé go mear ar ar tugadh, “Whoroscope”, agus a bhain le beathaisnéis René
Descartes, a bhí Beckett ag léamh ag an am, nuair a spreagadh é chun saothar a
chur isteach.

Sa bhliain 1930, d’fhill Beckett ar Choláiste na Tríonóide mar léachtóir. Níorbh
fhada, áfach, gur éirigh sé bréan dá ghairm roghnaithe acadúil. Chuir sé an
mhídhúil a bhí aige ina leith in iúl le cleas a d’imir sé ar Chumann na
Nuatheangacha, Baile Átha Cliath – léigh sé páipéar i bhFraincis faoi údar ó
Toulouse, Jean du Chas, bunaitheoir de ghluaiseacht ar a tugadh 'Concentrism'.
Ní raibh in Chas ná in 'Concentrism' ach cumadóireacht, áfach. Chum Beckett iad
chun magadh faoi shaoithíneacht.

Chuir Beckett deireadh lena ghairm ghearr acadúil nuair a d’éirigh sé as a phost
i gColáiste na Tríonóide ag deireadh na bliana 1931. Rinne sé comóradh ar an
uair chinniúnach sin ina shaol le cumadh an dáin “Gnome”. Spreagadh é chun é a
scríobh i ndiaidh dó Wilhelm Meisters Lehrjahre de chuid Johann Wolfgang von
Goethe a léamh agus foilsíodh é faoi dheireadh in The Dublin Magazine i 1934:

Tar éis dó Coláiste na Tríonóide a fhágáil, thosaigh Beckett ag taisteal san
Eoraip. Chaith sé roinnt ama i Londain chomh maith, áit ar foilsíodh Proust,
staidéar criticiúil dá chuid ar an údar Francach, Marcel Proust, sa bhliain
1931. Thosaigh sé ar chóir leighis a mhair dhá bhliain le síciteiripeoir ón
Tavistock Clinic, an Dr Wilfred Bion, dhá bhliain ní ba dhéanaí, i ndiaidh bhás
a athar. Thug Bion é chun tríú léacht Tavistock de chuid Carl Jung a
chloisteáil, a chuaigh i bhfeidhm ar Beckett le blianta fada ina dhiaidh sin.
Dhírigh an léacht ar an ábhar “never properly born,” agus ba léir gnéithe de i
saothar Beckett ina dhiaidh sin, lena n-áirítear Watt agus Waiting for Godot. Sa
bhliain 1932, scríobh sé a chéad úrscéal, Dream of Fair to Middling Women, ach
chinn sé ar é a fhágáil ar leataobh tar éis diúltú a fháil ó chuid mhaith
foilsitheoirí. Foilsíodh an leabhar faoi dheireadh sa bhliain 1993. D’ainneoin
nach raibh sé in ann é a fhoilsiú, bhí an t-úrscéal mar fhoinse le haghaidh cuid
mhaith de luathdhánta Beckett, chomh maith lena chéad leabhar lánfhada, an
cnuasach gearrscéalta More Pricks Than Kicks (1933).

D’fhoilsigh Beckett roinnt aistí agus léirmheasanna freisin le linn na tréimhse
sin, lena n-áirítear “Recent Irish Poetry” (in The Bookman, Lúnasa 1934) agus
“Humanistic Quietism”, léirmheas ar dhánta a charad, Thomas MacGreevey (in The
Dublin Magazine, Iúil – Meán Fómhair 1934). Dhírigh an dá léirmheas úd ar
shaothair MacGreevey, Brian Coffey, Denis Devlin agus Blanaid Salkeld,
d’ainneoin nach raibh mórán bainte amach acu ag an am. Rinne sé comparáid
dhearfach idir iad agus údair eile na hAthbheochana Ceiltí agus rinne sé tagairt
do Ezra Pound, do T.S. Eliot agus do shiombalaithe na Fraince mar dhaoine mór le
rá a tháinig rompu. Nuair a rinne sé cur síos ar na filí sin mar "the nucleus of
a living poetic in Ireland", bhí canóin filíochta nua-aoiseach agus Éireannach á
bunú ag Beckett.

Sa bhliain 1935 – an bhliain chéanna a d’fhoilsigh sé cnuasach dá chuid
filíochta, Echo's Bones and Other Precipitates – bhí sé ag obair ar a úrscéal
Murphy. I mBealtaine na bliana sin, scríobh sé chuig MacGreevey ag rá go raibh
sé ag léamh faoin scannánaíocht agus go raibh sé ag iarraidh dul go Moscó chun
staidéar a dhéanamh le Sergei Eisenstein ag Institiúid Cineamatagrafaíochta
Gerasimov i Moscó. I lár na bliana 1936, scríobh sé chuig Sergei Eisenstein agus
Vsevolod Pudovkin á chur féin i láthair mar phrintíseach. Ní raibh toradh ar
bith air sin, áfach, mar gur cailleadh litir Beckett de bharr choraintín
Eisenstein le linn bhriseadh amach na bolgaí, chomh maith lena aird a bheith ar
athscríobh scripte dá léiriú scannáin a bhí curtha ar atráth. Chríochnaigh
Beckett Murphy idir an dá linn agus ansin, sa bhliain 1936, chuaigh sé ar turas
fairsing timpeall na Gearmáine. Le linn na tréimhse sin, líon sé roinnt leabhar
nótaí le liostaí d’ealaín shuntasach a chonaic sé agus scríobh sé faoin bhfuath
a bhí aige d’fhiántas na Naitsithe a bhí ag scaipeadh ar fud na tíre an tráth
sin. D’fhill sé ar Éirinn ar feadh tamall gearr sa bhliain 1937 le bheith ag
faire ar fhoilsitheoireacht Murphy (1938). D’aistrigh sé féin an leabhar go
Fraincis an bhliain dár gcionn. D’éirigh idir é féin agus a mháthair freisin
agus chuir sin lena chinneadh cur faoi i bPáras (agus b'ann a chuir sé faoi
uaidh sin amach tar éis bhriseadh amach an Dara Cogadh Domhanda sa bhliain 1939
toisc gurbh fhearr leis féin “France at war to Ireland at peace”). Níorbh fhada
go raibh aithne air timpeall chaiféanna La Rive Gauche. B'ansin a neartaigh sé a
chairdeas le Joyce agus a chruthaigh sé cairdeas nua le healaíontóirí ar nós
Alberto Giacometti agus Marcel Duchamp – daoine a d’imir ficheall leis go minic.
Ar feadh tamall gearr thart ar Nollaig na bliana 1937, bhí Beckett mór le Peggy
Guggenheim a thug “Oblomov” air mar leasainm as pearsa eapainmneach úrscéil ó
pheann Ivan Goncharov.

In Eanáir na bliana 1938 i bPáras, agus é ag diúltú seirbhísí máistir striapach
míchlúiteach ar a raibh an t-ainm íorónta ‘Prudent’, sádh sa chliabh é agus ba
bheag nár maraíodh é. Shocraigh James Joyce seomra príobháideach san ospidéal do
Beckett. Ghabh poiblíocht ón eachtra sin aird Suzanne Dechevaux-Dumesnil. Bhí
aithne éigin aici ar Beckett óna chéad chuairt ar Pháras; an uair seo, áfach,
chuir an bheirt tús le cneasaíocht fad saoil. Ag réamhéisteacht, d’fhiafraigh
Beckett dá ionsaitheoir cén tucaid a bhí leis an sá, agus d’fhreagair Prudent ar
nós cuma liom, “Je ne sais pas, Monsieur. Je m’excuse” (“Níl a fhios agam, a
dhuine uasail. Tá brón orm”). D’insíodh Beckett an eachtra ar nós scéal grinn
scaití, agus chaith sé uaidh an cúiseamh in aghaidh a ionsaitheora ar deireadh –
ar bhealach chun tuilleadh foirmiúlachtaí a sheachaint agus, chomh maith leis
sin, mar thaitin béasaí agus carachtar Prudent leis.

Ghlac Beckett páirt i bhFrithbheartaíocht na Fraince tar éis fhorghabháil na
Gearmáine i 1940. D’oibrigh sé mar theachtaire agus ba bheag nár ghabh an
Gestapo é cúpla uair thar thréimhse dhá bhliain.

I Lúnasa na bliana 1942, rinneadh feall ar a aonad agus theith sé ó dheas de
chois le Suzanne go sráidbhaile beag darb ainm Roussillon, in département
Vaucluse i réigiún Provence Alpes Cote d’Azur, áit a a raibh siad sábháilte.
Lean sé air ag cabhrú leis an bhFrithbheartaíocht ansin trí airm a stóráil i
gcúlghairdín a thí. Le linn na mblianta a d’fhan Beckett in Roussillon,
chabhraigh sé go hindíreach le sabaitéireacht Maquis d’arm na Gearmáine i
sléibhte Vaucluse, cé nár labhair sé go rómhinic faoina chuid oibre i rith an
chogaidh.

Bhronn rialtas na Fraince Croix de guerre agus Médaille de la Résistance ar
Beckett as a chuid éachtaí ag troid in aghaidh fhorghabháil na Gearmáine. Go dtí
deireadh a shaoil, thagródh Beckett dá pháirt le Frithbheartaíocht na Fraince
mar “boy scout stuff”.[14] Dúirt sé gur lean sé ar aghaidh ag obair ar an
úrscéal Watt fad is a bhí sé i bhfolach in Rousillon “in order to keep in touch”
(b’úrscéal é seo a thosaigh sé i 1941 agus a chríochnaigh sé i 1945 ach nár
foilsíodh go dtí 1953).

Sa bhliain 1945, d’fhill Beckett ar Bhaile Átha Cliath le haghaidh cuairt
ghearr. Le linn dó a bheith ann, bhí taibhreamh aige i seomra a mháthar inar
léiríodh a lántodhchaí liteartha. Rinne sé ficseanú ar an eachtra sin ní ba
dhéanaí ina dhráma Krapp’s Last Tape (1958). Sa dráma, ceaptar go bhfuil
taibhreamh Krapp suite ar an gCé Thoir i nDún Laoghaire (cé nach dtugann aon ní
sa dráma bunús don smaoineamh sin) le linn oíche stoirmiúil, agus aithníonn
roinnt criticeoirí Beckett i gcarachtar Krapp chomh mór sin is go gceapann siad
go raibh eipeafáine ealaíonta Beckett féin san áit chéanna agus le linn an
tsaghais chéanna aimsire. Bheadh an chuid is mó criticeoirí liteartha san
airdeall faoi chomparáid a dhéanamh idir taithí carachtair agus taithí údair
áfach. Tríd síos an dráma, éisteann Krapp le téip a rinne sé ní ba luaithe ina
shaol. Ag pointe amháin, cloiseann sé é féin agus é níos óige ag rá: “...clear
to me at last that the dark I have always struggled to keep under is in reality
my most...” Cuireann Krapp an téip ar aghaidh, áfach, sula mbíonn deis ag an
lucht féachana an taibhreamh ar fad a fháil amach.

Nocht Beckett le James Knowlson ina dhiaidh sin gurb iad “precious ally” na
focail atá fágtha ar lár ar an téip (mar a luaigh Knowlson sa bheathaisnéis
Damned to Fame). Ós rud é, áfach, go raibh míchlú ar Beckett as a bheith ag cur
beathaisnéisithe agus criticeoirí amú, agus ós rud é go mbíonn cuma fhite
shaoráideach ar nochtadh dá leithéid go minic, is dócha nach raibh
buansmaoineamh ag Beckett féin maidir le céard ba chóir a bheith san abairt
smuta. Léigh criticeoirí beathaisnéiseacha tábhacht sa scéal gur inis sé go
Knowlson gur as a ghaol le James Joyce a tháinig cuid de spreagadh an taibhrimh
sin. Ní bhaineann tábhacht leis seo do thaibheoirí ná do léitheoirí, áfach.
Mhaígh Beckett gurbh fhéidir go mbeadh sé faoi scáth Joyce go deo agus nach
mbeadh sé in ann é riamh a shárú. Bhí taibhreamh aige ansin, mar a deir
Knowlson, a bhféachtar air mar phointe cinntitheach ina ghairm. Míníonn Knowlson
an taibhreamh ansin mar a rinne Beckett cur síos air: “In speaking of his own
revelation, Beckett tended to focus on the recognition of his own stupidity ...
and on his concern with impotence and ignorance. He reformulated this for me,
while attempting to define his debt to James Joyce: ‘I realized that Joyce had
gone as far as one could in the direction of knowing more, in control of one’s
material. He was always adding to it; you only have to look at his proofs to see
that. I realized that my own way was in impoverishment, in lack of knowledge and
in taking away, in subtracting rather than in adding.’” Míníonn Knowlson:
“Beckett was rejecting the Joycean principle that knowing more was a way of
creatively understanding the world and controlling it ... In future, his work
would focus on poverty, failure, exile and loss – as he put it, on man as a
‘non-knower’ and as a ‘non-can-er.’”

Sa bhliain 1946, d’fhoilsigh iris de chuid Jean-Paul Sartre, Les Temps Modernes,
an chéad chuid de ghearrscéal Beckett “Suite” (ar ar tugadh “La fin”, nó “The
End” ní ba dhéanaí) ach ní raibh a fhios acu nár chuir Beckett ach leath den
scéal chucu agus dhiúltaigh Simone de Beauvoir an dara cuid a fhoilsiú. Thosaigh
Beckett ar a cheathrú úrscéal a scríobh freisin (Mercier et Camier) nár
foilsíodh go dtí 1970. Thuar an t-úrscéal, ar chuid mhaith bealaí, an saothar is
cáiliúla dá chuid, an dráma Waiting for Godot, a scríobhadh tamall ina dhiaidh
sin, ach ní ba thábhachtaí fós, ba é an chéad saothar fada a scríobh Beckett
díreach i bhFraincis, an teanga inar scríobh sé an chuid is mó dá shaothair ina
dhiaidh sin, lena n-áirítear an “triológ” úrscéalta a scríobh sé go luath ina
dhiaidh sin: Molloy, Malone Dies agus The Unnamable. D’ainneoin é a bheith ina
chainteoir Béarla ó dhúchas, roghnaigh Beckett scríobh as Fraincis mar – mar a
mhaígh sé féin – b’éasca dó scríobh i bhFraincis “without style.”

Eascraíonn an chuid is mó de cháil choitianta Beckett ón dráma Waiting for
Godot. In alt a luaitear go minic, scríobh Vivian Mercier gur éirigh le Beckett
“theoretical impossibility” a bhaint amach, “a play in which nothing happens,
that yet keeps audiences glued to their seats. What’s more, since the second act
is a subtly different reprise of the first, he has written a play in which
nothing happens, twice.” (The Irish Times, 18 Feabhra 1956, lch. 6.) Mar aon
leis an gcuid is mó dá shaothair tar éis 1947, scríobhadh an dráma i bhFraincis
i dtosach faoin teideal En attendant Godot. D’oibrigh Beckett ar an dráma idir
Deireadh Fómhair na bliana 1948 agus Eanáir na bliana 1949. Foilsíodh é i 1952
agus léiríodh é den chéad uair i 1953. Tháinig an leagan Béarla ar an bhfód dhá
bhliain ní ba dhéanaí. Bhí rath criticiúil, coitianta agus conspóideach ar an
dráma i bPáras. D’oscail sé i Londain i 1955 agus bhí léirmheasanna diúltacha
aige ar dtús, ach tháinig athrú ar an bport sin nuair a scríobh Harold Hobson in
The Sunday Times agus ní ba dhéanaí, Kenneth Tynan, léirmheasanna dearfacha
faoi. Níor éirigh leis sna Stáit Aontaithe in Miami, ach d’éirigh go measartha
leis i Nua-Eabhrac. Ina dhiaidh sin, bhí an-tóir ar an dráma agus d’éirigh thar
cinn le taibhithe sna Stáit Aontaithe agus sa Ghearmáin. Is minic a chuirtear i
láthair é fós sa lá atá inniu ann.

Mar a dúradh, faoin am sin bhí Beckett ag scríobh i bhFraincis den chuid is mó.
D’aistrigh sé a shaothair ar fad go Béarla é féin, ach chabhraigh Patrick Bowles
lena aistriúchán ar Molloy. Le rath Waiting for Godot, d’éirigh le Beckett gairm
a bhaint amach dó féin sa téatar. Chum Beckett roinnt drámaí rathúla lánfhada
ina dhiaidh sin, lena n-áirítear Endgame (1957), an dráma réamhráite sin Krapp’s
Last Tape (cumtha i mBéarla), Happy Days (cumtha i mBéarla chomh maith i 1960),
agus Play (1963).

Bronnadh Duais Formentor na bhFoilsitheoirí Idirnáisiúnta ar Beckett i 1961, a
roinn sé le Jorge Luis Borges an bhliain sin, mar aitheantas ar a shaothar.

Bhí athruithe i gceist leis na seascaidí ó thaobh cúrsaí pearsanta agus
gairmiúla de. Phós sé Suzanne sa bhliain 1961 i searmanas sibhialta rúnda i
Sasana ar chúinsí a bhain le dlí oidhreachta na Fraince den chuid is mó. Fuair
sé cuirí teacht chuig cleachtaí agus léirithe ar fud na cruinne mar thoradh ar
rath a chuid drámaí agus thosaigh sé ar ghairm nua mar stiúrthóir téatair dá
bharr. Fuair sé a chéad choimisiún ón BBC Third Programme sa bhliain 1956 le
haghaidh dráma raidió, All That Fall. Lean sé ar aghaidh ag scríobh le haghaidh
an raidió go treallach, agus ar deireadh bhí sé ag scríobh le haghaidh scannán
agus na teilifíse chomh maith. Thosaigh sé ag scríobh i mBéarla arís freisin, cé
gur lean sé air ag scríobh i bhFraincis go dtí deireadh a shaoil.

Míníonn an t-aisteoir, Cary Elwes, ina dhialann físeáin den scannán The Princess
Bride go raibh Beckett ina chónaí in aice le muintir Roussimoff agus go dtugadh
sé síob ar scoil do mhac Roussimoff gach lá mar go raibh an buachaill rómhór le
dul ar an mbus. Nuair a d’fhás André René Roussimoff aníos, bhí aithne air agus
é ina choraí gairmiúil ar ar tugadh André the Giant.

Fuair Beckett amach gur bhuaigh sé Duais Nobel na Litríochta fad is a bhí sé ar
shaoire in Tunis le Suzanne i nDeireadh Fómhair na bliana 1969. Thug Suzanne
“catastrophe” ar an duais mar gur thuig sí go mbeadh a fear céile, a bhí ina
dhuine fíorphríobháideach, faoi uallach an chlú uaidh sin amach. Cé nár thug
Beckett mórán agallamh, uaireanta bhuaileadh sé le healaíontóirí, scoláirí agus
lucht a leanúna i bhforsheomra óstán PLM St. Jacques i bPáras gar dá theach in
Montparnasse.

Cailleadh Suzanne an 17 Iúil 1989. Agus é ina chlochrán i dteaghlach altranais,
fuair Beckett bás an 22 Nollaig an bhliain chéanna tar éis dó a bheith thíos le
heimfiséime agus, b’fhéidir, galar Parkinson. Cuireadh an bheirt le chéile in
Cimetière du Montparnasse i bPáras faoi leac uaighe simplí eibhir amháin, rud a
chomhlíon treoir Beckett go mbeadh sé ar dhath ar bith, ach é a bheith liath.

Creidtear go forleathan go raibh tionchar mór ag saothar a charad, James Joyce,
ar luathshaothair Beckett. Tá cuma thar a bheith léannta orthu agus dealraítear
go léiríonn siad léann an údair ar mhaithe leis féin. Feictear roinnt sleachta
doiléire iontu dá réir. Tá samplaí den stíl sin le feiceáil ag tús an chnuasaigh
ghearrscéalta More Pricks than Kicks (1934):

Tá an sliocht lom lán de thagairtí do Commedia le Dante Alighieri a chuirfeadh
mearbhall ar léitheoirí nach mbeadh eolach ar an saothar sin. Tá tuartha ann
freisin, áfach, de shaothair Beckett a tháinig ní ba dheireanaí ina shaol:
éighníomhaíocht fhisiciúil charachtar Belacqua; an chaoi a mbíonn an carachtar
gafa lena aigne agus lena chuid smaointe féin; agus an greann mí-ómósach san
abairt dheireanach.

Feictear na gnéithe céanna in Murphy (1938), an chéad úrscéal de chuid Beckett a
foilsíodh. Ar shlí, pléitear téamaí na gealtachta agus na fichille chomh maith –
téamaí a tháinig aníos arís is arís eile ina shaothair ina dhiaidh sin. Tá gaoth
an éadóchais agus an ghrinn dhuibh – atá le feiceáil i gcuid mhaith de shaothair
Beckett – i gcéad abairt an úrscéil. ‘The sun shone, having no alternative, on
the nothing new’. Scríobh Beckett Watt nuair a bhí sé i bhfolach in Roussillon
le linn an Dara Cogadh Domhanda. Tá na saghas téamaí céanna ann ach níl sé chomh
flasach céanna ó thaobh stíle de. Pléitear gluaiseacht an duine amhail is dá mba
iomalartú matamaiticiúil í san úrscéal sin chomh maith – gné a thuarann an aird
faoi leith a bhí ag Beckett i ngluaiseacht mhionchruinn, a léirítear ina chuid
úrscéalta agus drámaí ina dhiaidh sin.

Ba i rith na tréimhse sin freisin a thosaigh Beckett ag scríobh go cruthaitheach
i bhFraincis. Ag deireadh na dtríochaidí, scríobh sé roinnt dánta gearra sa
teanga úd agus is léir ó fhoclaíocht thearc na ndánta sin go raibh Beckett i
mbun a stíl a shimpliú, cé go ndearna sé é sin trí mheán teanga eile. Is léir an
t-athrú sin in Watt ina theannta sin, i gcodarsnacht le foclaíocht a chuid dánta
Béarla ón tréimhse chéanna a bailíodh in Echo’s Bones and Other Precipitates
(1935).

Chloígh Beckett le Fraincis ina chuid scríbhneoireachta tar éis an Dara Cogadh
Domhanda. Tháinig na saothair is marthanaí ó pheann Beckett mar thoradh air sin
agus mar thoradh ar an “taibhreamh”, a luadh cheana, a bhí aige i seomra a
mháthar i mBaile Átha Cliath – nuair a rith sé leis go mba chóir dá chuid
saothair a bheith suibiachtúil agus sainiúil dá dhomhan inmheánach féin.

Chum Beckett ceithre mhórdhráma lánfhada don stáitse le linn na gceithre bliana
déag a lean an cogadh:En attendant Godot (scríofa 1948–1949; Waiting for Godot),
Fin de partie (1955–1957; Endgame), Krapp’s Last Tape (1958), agus Happy Days
(1960). Meastar go minic, bíodh sin ceart nó ná bíodh, go raibh na drámaí sin
bainteach le “Theatre of the Absurd” mar a thugtar air. Téann siad i ngleic leis
na téamaí céanna is a phléann smaointeoirí eisíocha comhaimseartha trí mheán an
ghrinn dhuibh, cé nach féidir Beckett féin a lipéadú mar eisí. Cheap Martin
Esslin an téarma “Theatre of the Absurd” i leabhar leis an teideal céanna agus
bhí Beckett agus Godot mar lárthéamaí sa leabhar. Mhaígh Esslin gur chomhlíon na
drámaí sin coincheap Albert Camus den áiféis, nó “the absurd”. Go minic, déantar
Beckett a lipéadú go lochtach mar smaointeoir eisíoch ar an gcúis sin. Cé go
bhfuil cosúlachtaí ann ó thaobh cuid mhaith de na téamaí, ní raibh claonadh ag
Beckett don eiseachas ar an iomlán.

Go ginearálta, téann na drámaí sin i ngleic le hábhar an éadóchais agus leis an
toil chun maireachtála, in ainneoin an éadóchais sin, i gcoinne saoil nach
dtuigeann agus, ar ndóigh, nach bhfuil sothuigthe. Déanann focail Nell – duine
de bheirt charachtar Endgame atá i ngéibheann in araidí luatha agus a labhraíonn
astu scaití – an achoimre is fearr a thabhairt ar théamaí drámaí Beckett ón
meántréimhse:

Bhí sáréachtaí próis de chuid Beckett ón tréimhse sin i bhfoirm na dtrí úrscéal:
Molloy (1951), Malone meurt (1951; Malone Dies) agus L’innommable (1953; The
Unnamable). Tagraítear do na húrscéalta sin mar “thriológ” uaireanta, cé go
bhfuil an nós sin in aghaidh thoil shainiúil an údair. Is féidir stíl agus
téamaí aibí Beckett mar a fhorbraíonn siad a rianú sna húrscéalta sin, de réir
mar a éiríonn siad níos gonta agus níos loime. Tá gnáth-thréithe úrscéil, ar nós
ama, áite, gluaiseachta agus plota, fós le haithint in Molloy cuir i gcás, agus,
ar ndóigh, is úrscéal bleachtaireachta é ar bhealach. Cuireann sé gluaiseacht
agus plota ar leataobh den chuid is mó in Malone Dies, áfach, cé go bhfuil
táscaire éigin fós ann d’áit agus d’imeacht ama. Is i bhfoirm monalóg inmheánach
atá “aicsean” an leabhair. Ar deireadh, faightear réidh le gach ciall áite agus
ama in The Unnamable agus is cosúil gurb é buntéama an téacs an choimhlint idir
mian an ghutha leanúint ar aghaidh ag labhairt ionas go leanfaidh sé ar aghaidh
ag maireachtáil, agus an dúil láidir atá aige ciúnas agus éaguimhne a aimsiú. Is
mealltach an smaoineamh é macasamhail a dhéanamh den téama agus taithí Beckett
agus a thuiscint ar an tionchar a bhí ag an gcogadh ar an domhan. In ainneoin na
tuairime coitianta go bhfuil saothar Beckett diúltach go bunúsach, mar a
léirítear in úrscéalta na tréimhse sin, is cosúil go bhfaigheann an dúil
maireachtála an bua air sin ar deireadh iontu. Féach, mar shampla, líne dheiridh
cháiliúil The Unnamable: ‘I can’t go on, I’ll go on’.

Bhí fadhb ag Beckett tar éis na dtrí úrscéal sin aon phíosa fada próis a
scríobh, mar is léir ó na scéalta gearra a cuireadh le chéile ina dhiaidh sin in
Texts for Nothing. D’éirigh leis ceann de na saothair phróis ba radacaí a
chruthú ag deireadh na gcaogaidí, áfach – Comment c’est (1961, How It Is).
Cuirtear eachtraí reacaire gan ainm, atá ag snámh tríd an bpuiteach le mála de
channaí bia, os ár gcomhair sa saothar sin, agus scríobhadh é i bhfoirm sraith
alt gan aon phoncaíocht ar nós stíl teileagraif:

Thóg sé beagnach deich mbliana eile air ina dhiaidh sin saothar próis
neamhdhrámata a chur le chéile, agus meastar go forleathan gur tháinig deireadh
le meántréimhse a ghairme mar scríbhneoir le How It Is.

I rith na seascaidí agus na seachtóidí, tháinig forbairt ar an gclaonadh i
saothair Beckett – a bhí le feiceáil cheana i gcuid mhaith dá chuid oibre sna
caogaidí – i dtreo na fuinteachta agus deirtear, dá réir, gur shaothair íostaigh
a bhí á scríobh aige. Is sampla antoisceach é Breath (1969) den chlaonadh sin.
Ní mhaireann sé ach 35 soicind agus níl aon charachtair ann (cé gur dócha gur
thrácht íorónach a bhí ann ar Oh! Calcutta!, an revue amharclannach a raibh sé
ina chuid tosaigh de).

Níl i gcarachtair dhrámaí Beckett sa tréimhse dhéanach ach na buneilimintí, agus
ní raibh mórán carachtar sna luathdhrámaí ar aon nós. Tá trí charachtar sa dráma
Play (1962) mar shampla, agus iad sáite i síothla móra chomh fada lena muiníl;
sa dráma teilifíse Eh Joe – a scríobhadh don aisteoir Jack MacGowran – déanann
ceamara fócasú ar aghaidh an phríomhcharachtair de réir a chéile go dtí go
mbíonn sé an-ghar d’aghaidh an aisteora; agus níl mórán eile sa dráma Not I
(1972) seachas, mar a deir Beckett féin, ‘a moving mouth with the rest of the
stage in darkness’. Bhain cuid mhaith de na drámaí déanacha sin, ar nós Krapp’s
Last Tape, leis an gcuimhne nó, go sonrach, le seanimeachtaí pianmhara a
thabhairt chun cuimhne le linn nua-am socair. Ina theannta sin, chomh minic lena
athrach, phléigh na drámaí déanacha sin téama an duine féin agus é i ngéibheann
agus faoi imscrúdú, sa mhéad is go dtagann guth ón taobh amuigh isteach in
intinn an phríomhcharachtair, ar nós Eh Joe, nó go ndéantar tuairisciú chiúin ar
an bpríomhcharachtar ag carachtar eile, ar nós Not I. D’eascair Catastrophe
(1982), an dráma is polaitiúla de chuid Beckett, tiomnaithe do Václav Havel, a
phléigh téama na deachtóireachta go réasúnta soiléir, ó théamaí dá leithéid. Le
linn na tréimhse sin, tháinig athbheochan ar fhilíocht Beckett tar éis tréimhse
éighníomhaíochta le roinnt dánta an-ghonta i bhFraincis ar ar tugadh
mirlitonnades. Ní raibh i gcuid acu ach sé fhocal. Chuaigh na dánta sin in
aghaidh ghnáthghnás prionsabálta Beckett a shaothar féin a aistriú chuig an
teanga eile. Rinne roinnt scríbhneoirí, Derek Mahon ina measc, iarracht
aistriúcháin a dhéanamh orthu, ach níl sraith chríochnúil Bhéarla díobh
foilsithe go fóill.

Cé go raibh Beckett ag scríobh i bhfad níos mó drámaí ná prós le linn na
tréimhse déanaí – tá nod ina thaobh i dteideal an chnuasaigh de ghearrthéacsanna
próis, Fizzles (1976); rinne Jasper Jones, ealaíontóir Meiriceánach, léaráidí
don chnuasach – bhí athbheochan de shaghas éigin aige i 1979 leis an nóibhille
Company, a leanadh le Ill Seen Ill Said (1982) agus Worstward Ho (1984), agus a
bailíodh níos déanaí in Nohow On. Lean Beckett ar aghaidh ag díriú ar an
gcuimhne agus ar thionchar na cuimhne ar an duine féin atá i ngéibheann agus
faoi imscrúdú, chomh maith le hionad corp ar an láthair, trí mheán próis na
scéalta spáis dúnta nó "closed space" stories mar a thugtar orthu, mar is léir ó
thús Company.

Scríobh Beckett a shaothar deiridh, What is the Word (1988), ina leaba sa
teaghlach altranais inar chaith sé an chuid deiridh dá shaol, agus tá sé ann
chomh maith mar leagan Fraincise, Comment dire.

As na nua-aoisithe go léir a scríobh i mBéarla, thug saothar Beckett an t-ionsaí
is leanúnaí ar an traidisiún réalaí. Thionscain seisean, thar aon duine eile, na
féidearthachtaí atá ag an drámaíocht agus ag an bhficsean fáil réidh leis an
ngnáthphlota agus le haontachtaí spáis agus ama chun díriú ar ghnéithe
ríthábhachtacha staid an duine. Tá buíochas as sampla Beckett aitheanta go
poiblí ag scríbhneoirí ar nós Václav Havel, John Banville, Aidan Higgins agus
Harold Pinter, ach bhí tionchar i bhfad níos leithne ná sin aige ar
scríbhneoireacht thrialach ó na caogaidí i leith, is é sin, an ghlúin “Beat”
agus faoi mar a tharla sna seascaidí agus ina dhiaidh sin. I gcomhthéacs na
hÉireann, bhí tionchar mór aige ar fhilí ar nós John Banville, Derek Mahon,
Thomas Kinsella, chomh maith le scríbhneoirí ar nós Trevor Joyce agus Catherine
Walsh, a fhógraíonn a dtaobhú leis an traidisiún nua-aoiseach de rogha ar an
bpríomhshruth réalaí.

Tá saothair cheoil cruthaithe ag cuid mhaith de mhórchumadóirí an 20ú haois
bunaithe ar a chuid saothair, lena n-áirítear Luciano Berio, György Kurtág,
Morton Feldman, Pascal Dusapin, Philip Glass agus Heinz Holliger. Ba thionchar é
saothar Beckett chomh maith ar chuid mhaith amharcealaíontóirí, lena n-áirítear
Bruce Nauman, Alexander Arotin, agus Avigdor Arikha. Bhí Arikha spreagtha ag
domhan liteartha Beckett ach chomh maith leis sin, tharraing sé roinnt portráidí
de Beckett agus rinne sé léaráidí le haghaidh roinnt dá shaothar.

Tá Beckett i measc na n-údar is mó a phléitear agus is mó a raibh meas air ón
bhfichiú haois agus tá tionscal criticiúil spreagtha aige atá beagnach chomh
fairsing céanna is atá spreagtha ag James Joyce. Tá tuairimí éagsúla criticiúla
ann ina thaobh. Mhol roinnt criticeoirí luathfhealsúnacha é, ar nós Sartre agus
Theodor Adorno – Sartre as a thaibhreamh den áiféis agus Adorno as diúltú
criticiúil a chuid saothair de shimplíochtaí. Cáineann criticeoirí eile ar nós
Georg Lukacs é as an easpa réalachais a bheith meatach nó ‘decadent’.

Ghlac an grianghrafadóir, John Minihan, cuid de na grianghraif is cáiliúla a
bhfuil ann de Beckett idir 1980 agus 1985, agus d’fhás caidreamh chomh dlúth sin
eatarthu is go raibh sé ina ghrianghrafadóir oifigiúil dó, go bunúsach. Measann
daoine áirithe go bhfuil ceann de na grianghraif sin i measc na dtrí ghrianghraf
is fearr ón bhfichiú haois. Is cosúil gurbh é an grianghrafadóir téatair, John
Haynes, áfach, a ghlac an íomhá is coitianta de Beckett. Tá sé le feiceáil ar
chlúdach bheathaisnéis Knowlson, mar shampla. Glacadh an phortráid sin le linn
cleachtaí in Royal Court Theatre i Londain, inar ghlac Haynes grianghraif de
mhórán léirithe de shaothar Beckett.



https://ga.wikipedia.org/wiki/Saill

Meascán casta tríghlicrídí éagsúla, gach ceann acu le 3 mhóilín aigéad sailleach
cuingrithe le móilín amháin gliosróil. Breosla tábhachtach stóráilte i bplandaí
is ainmhithe. Sa chiall ghinearálta, is fíochán (fíochán saille) ainmhí í, bán
nó scothbhuí, ina mbíonn na cealla aonaracha atá ag carnadh saille i bhfoirm
liathróidín taobh istigh den chíteaplasma (saill bhán). Is foinse fuinnimh don
orgánach iad na tríghlicrídí. Feidhmíonn an tsaill bhán mar ábhar pacála is
inslithe i gcuid mhaith ainmhithe (mar shampla, an tsaill fho-chraicneach i
ndaoine), agus mar mhaolaire turrainge (mar shampla, faoi sháil na coise is i
mbos na láimhe). Tarlaíonn carnadh iomarcach saille sa cholainn dhaonna
(raimhre) nuair a bhíonn an ionghabháil fuinnimh sa chothú níos mó ná an
fuinneamh a aschuirtear trí ghníomhaíocht fhisiciúil. Faightear saill dhonn
freisin sa chuid is mó de na mamaigh, go háirithe iad siúd a chodlaíonn ar feadh
an gheimhridh is ainmhithe an-ogá aonaracha. Ní hionann is an tsaill bhán a
bhíonn ina liathróidín amháin i ngach cill, bíonn an tsaill dhonn ina hiliomad
liathróidíní an-bheaga. Chomh maith leis sin, is féidir leis an néarchóras
simpiteach na cealla a spreagadh chun an tsaill dhonn a dhianscaoileadh is teas
a ghiniúint, ní hionann leis an tsaill bhán. Ar an mbealach seo, is féidir le
hainmhithe óga a ráta ginte teasa a mhéadú mar fhreagairt ar an bhfuacht taobh
amuigh.



https://ga.wikipedia.org/wiki/S%C3%B3idiam

Is é an sóidiam dúil uimhir a 11, agus is í an tsiombail cheimiceach atá aige ná
Na. "Natrium" a thugtar air ina lán teangacha, sa Ghearmáinis mar shampla. Is í
an chumraíocht leictreonach atá aige ná 1s22s22p63s1. Is é sin, tá aon
fhiúsleictreon amháin - an s-leictreon is dual do na miotail alcaileacha go léir
- aige, agus ina chuid imoibriúchán leis na dúile eile, bíonn an sóidiam ag
iarraidh an leictreon seo a thabhairt uaidh le hian deimhneach (Na+) a dhéanamh.
Dá réir sin, is í an t-aon uimhir ocsaídiúcháin a bhíonn aige ina chuid comhdhúl
ná +1.

Ba é Sior Humphry Davy ba túisce a d'aonraigh an sóidiam mar dhúil, nuair a
chuir sé sruth leictreachais trí hiodrocsaíd sóidiam a bhí leáite. Níl sé éasca,
áfach, sóidiam a choinneáil ina dhúil i bhfad, ós rud é go bhfuil sé chomh
fonnmhar sin chun imoibriúcháin. Má bhíonn sé i dteagmháil dhíreach leis an aer,
ocsaídeofar é, ionas go ndéanfar ocsaíd sóidiam Na2O nó sárocsaíd sóidiam Na2O2,
agus má chuirtear san uisce é, cuirfidh sé bladhaire as agus é ag dul in áit na
hidrigine san uisce, i gcruth is go dtiocfaidh hiodrocsaíd sóidiam as:

Imoibriú eisiteirmeach, spontáineach atá i gceist leis seo, agus má chuirtear
cuid mhór sóidiam san uisce in aon iarracht amháin, is féidir go mbeidh pléasc
ann agus an t-uisce á stialladh ar fud na háite. Ós rud é go mbeidh an t-uisce
sin lán hiodrocsaíd sóidiam ansin, fágfaidh sé cneácha loiscthe ar na daoine a
bhuailfidh sé. An duine a bhainfidh triail as an imoibriú seo sa tsaotharlann,
caithfidh sé a bheith an-chúramach. Mar sin, ní mór an sóidiam a choinneáil i
dtaisce in ola nach ligeann don uisce ná don ocsaigin teacht in aon chóngar dó.

Tá an sóidiam - i bhfoirm an iain Na+, ar ndóigh - an-choitianta sa dúlra.
Mianraí sóidiam iad an salann, an hailít, an chrióilít, an t-amfaból, an tróna,
an tseoilít, agus a lán eile. Tá sé ar fáil go flúirseach sna farraigí mar
chlóiríd. Teastaíonn an sóidiam ó na horgánaigh bheo go léir, an duine san
áireamh.

Tá aon iseatóp cobhsaí amháin ag an sóidiam, is é sin, 23Na. Mar sin féin, bíonn
rianta beaga de na hiseatóip úd 22Na (leathré: 2.605 bliain) agus 24Na (leathré
timpeall ar cúig uair an chloig déag) ar fáil sa dúlra in áiteanna, ó ghintear
iad faoi thionchar na radaíochta cosmaí.



https://ga.wikipedia.org/wiki/R%C3%ADocht_(bitheola%C3%ADocht)

Sa tacsanomaíocht, aicmítear orgánaigh de réir a gcosúlachtaí. Is í an Ríocht
(nó Regnum) an rang tacsanomaíochta is airde (de réir staire), nó (sa Chóras
Trí-fhearainn) an rang faoi bhun Fhearainn.

Tá an Ríocht roinnte i ngrúpaí níos lú, a ghlaoitear fílim (phyla) orthu (nó i
gcomhthéacsanna áirithe Ranna). Faoi láthair, i dtéacsleabhair Mheiriceánacha,
úsaidtear an 'Córas Sé Ríocht', mar a leanas: Animalia, Plantae, Fungi,
Protoctista, Archaea, agus Eubacteria. Úsáideann Éire, an Ríocht Aontaithe agus
an Astráil, srl. an 'Córas Cúig Ríocht'; (Animalia, Plantae, Fungi, Protista,
agus Prokaryota nó Monera). Ba é an t-éiceolaí Robert Whittaker, a chum an córas
seo, sa bhliain 1969.

Rinne Carolus Linnaeus (1707-17780), an luibheolaí Sualannach, a chum aicmiú na
n-orgánach, idirdhealú idir dhá ríocht d'orgánaigh beo mar shampla, Animalia le
ríocht na n-ainmhithe, agus Vegetabilia do ríocht na bplandaí. Roinn Linnaeus
gach ríocht i ranganna, níos déanaí i bhFílim nó phyla i gcóir ainmhithe agus
rannóga na bplándaí.

De réir a chéile, dealraíodh cé chomh tábhachtach is atá an t-idirdhealú
prokaryote/eukaryote, agus chuir Stanier agus van Niel moltaí Edouard Chatton,
chun cinn ins na seascaidí.

D'aithin Robert Whittaker na Fungi ( Fungais sa Ghaeilge) mar ríocht sa bhreis.
Mar gheall ar sin, mhol sé, sa bhliain 1968, an córas cúig ríocht. Bhí tóir ar
an córas nua seo, ach go háirithe san Eoraip agus le mionleasú tá sé fós i réim
i measc an lucht léinn, nó tá sé in úsáid mar bhunús le haghaidh na gcóras
ilríocht. Tá sé bunaithe go formhór, ar na difríochtaí cothaithe: bhí a
Phlantae, den chuid is mó, ina uatrófaigh ilcheallacha, a Animalia ina
heitreatrófaigh ilcheallacha, agus a Fhungi ina sapratrófaigh ilcheallacha. Na
ríochtaí a bhí fágtha, Protista agus Monera, ba coilíneachtaí aoncheallacha agus
coilíneachtaí simplícheallacha iad.

Timpeall na bliana 1980 chuireadh béim ar an fhíligineacht agus ar na ríochtaí a
athsainmhíniú mar ghrúpaí monaifíléiteacha, comhdhéanta de orgánaigh
neasghaolmhara.



https://ga.wikipedia.org/wiki/Potsdam

Is í Potsdam príomhchathair Bhrandenburg, Stát Cónaidhme na Gearmáine, agus is
cuid de cheantar Chathair Bheirlín / Bhrandenburg í. Tá sí suite ar an Abhainn
Havel, 24 km siar ó dheas ó lár na cathrach.

Ba í áit chónaithe ríthe na Prúise go dtí 1918 í. Ar fud na cathrach bhí sraith
de lochanna idirnasctha agus tírdhreacha uathúla cultúrtha, go háirithe na
páirceanna agus na páláis de Sanssouci, an Suíomh Oidhreachta Domhanda is mó sa
Ghearmáin. Reáchtáladh Comhdháil Potsdam, an chomhdháil iarchogaidh is mó idir
na Comhghuaillithe buach, ag pálás eile sa cheantar, an Cecilienhof.

Bhí Babelsberg, in oir-dheisceart Photsdam, ina mhór-stiúideo léiriúcháin
scannán roimh an Dara Cogadh Domhanda agus ó thitim Bhalla Bheirlín, tháinig
borradh uirthi mar lárionad mór léiriúchán scannán Eorpach. Is é an Studio
Babelsberg an stiúideo scannán is sine ar scála mór ar fud an domhain. Is minic
a thaifeadann an Deutsches Filmorchester Babelsberg fuaimrianta le haghaidh
léiriúchán scannán bíodh siad baile nó coigríoch-bhunaithe.



https://ga.wikipedia.org/wiki/Peil_Ghaelach

Is cluiche foirne agus saghas peile í an Pheil Ghaelach (tugtar caid agus peil
uirthi chomh maith) a imrítear in Éirinn go háirithe.

Imrítear an cluiche idir dhá fhoireann de chúigear imreoir déag ar pháirc
imeartha dronuilleogach le cuaillí báire ar an dá thaobh. Tá cuma "H" ar na
cuaillí, ar nós cuaillí rugbaí ach le líontán ag a mbun. Is é príomh-chuspóir an
chluiche ná an liathróid peile (nó "an chaid") a chur isteach i líontán na
foirne eile ("cúl", le luach trí phointe) nó thar an trasnán ("cúilín", le luach
pointe amháin). Is ionann cúl amháin agus trí chúilín. Bíonn an bua ag an
bhfoireann leis an líon pointí is mó ag deireadh an chluiche.

Tá an pheil Ghaelach ar cheann de na Cluichí Gaelacha, a imrítear faoi stiúradh
an Chumainn Lúthchleas Gael, an eagraíocht spóirt is mó san oileán. Tá rialacha
dochta ag an gcumann maidir le hamaitéarachas, agus is é Cluiche Ceannais na
hÉireann buaicphointe an spóirt. Imrítear an cluiche deiridh seo i bPáirc an
Chrócaigh i mBaile Átha Cliath, ceanncheathrú an Chumainn Lúthchleas Gael.
Creidtear gur fhás an pheil nua-aimseartha as na sean-chluichí caide a imríodh
don chéad uair sna Meánaoiseanna, ach níor leagadh síos na rialacha mar atá siad
inniu go dtí an bhliain 1896.

Is cluichí ar leith iad Peil Ghaelach na mBan agus Peil na Rialacha
Idirnáisiúnta, cluiche le meascán rialacha ón bpeil Ghaelach agus Peil
Astrálach.

Tá an pheil á imirt leis na cianta in Éirinn mar aon leis an iomáint, ach níor
thosaigh sé mar chluiche oifigiúil go dtí gur bunaíodh an Cumann Lúthchleas Gael
i mí na Samhna na bliana 1884 in Óstán Haye's i gContae Thiobraid Árann.
Bhailigh agus shocraigh an CLG na rialacha, agus imríodh an chéad chomórtas uile
Éireann (Craobh Peile Sinsearach na hÉireann) sa bhliain 1887.

Roghnaíodh Foireann na Mílaoise sa bhliain 1999 as na himreoirí ab fhearr a
d'imir an spórt idir 1884 agus an bhliain 2000. B'iad an CLG agus na hiriseoirí
spóirt a roghnaigh an fhoireann.

Bíonn an cluiche deiridh ar siúl gach bliain ar an nDomhnach deireanach de mhí
Mheán Fómhair. Imríonn an dá fhoireann i gcoinne a chéile i bPáirc an Chrócaigh,
an staid is mó sa tír, agus is é seo an chluiche is tábhachtaí agus an duais is
mó sa spórt. Bíonn Uachtarán na hÉireann, an Taoiseach agus daoine uaisle eile
ag freastal ar na himeachtaí freisin. An fhoireann is fearr sa tír le blianta
fada ná foireann na Ríochta nó Contae Chiarraí. Níl aon chontae eile i
ngiorracht scread asail dóibh (féach ar liosta na mbuaiteoirí do Chluichí
ceannais Uile Éireann). Is é an Corn Sam Mhic Uidhir an duais sa chomórtas seo.



https://ga.wikipedia.org/wiki/Oile%C3%A1in_Fh%C3%A1clainne

Críoch thar lear de chuid na Ríochta Aontaithe iad Oileáin Fháclainne (Islas
Malvinas as Spáinnis), agus iad suite san Aigéan Atlantach, 300km soir ó chósta
na hAirgintíne agus 940km ó thuaidh ón Antartaice. Is iad Fáclainn Thiar agus
Fáclainn Thoir na príomhoileáin san oileánra seo.

Tá an t-ainm Gaeilge bunaithe ar an mBéarla. Téann an t-ainm Béarla siar go dtí
an bhliain 1690, nuair a bhaist John Strong ainm a urraí féin, Anthony Cary,
Bíocúnta Falkland, ar na hoileáin. Maidir leis an ainm Spáinnise, leagan is ea é
den ainm Fraincise Îles Malouines. D'fhéach Louis Antoine de Bougainville, sa
bhliain 1764, le hiascairí Briotánacha ó Saint Malo a chur ina gcónaí sna
hoileáin, agus is as na chéad choilínithe seo a d'ainmnigh sé an áit.

Is deacair bun ná barr a dhéanamh de stair na n-oileán, agus an oiread stát is a
d'éiligh gur leo féin iad, idir an Fhrainc, an Spáinn, an Ríocht Aontaithe agus
an Airgintín. Nuair a bhain an Airgintín amach a neamhspleáchas sa bhliain 1816,
thosaigh sí, i gcomharbas ar an Spáinn, ag tabhairt le fios gur léise na
hoileáin. Sa bhliain 1831, chuir an long chogaidh Mheiriceánach USS Lexington an
t-áitreabh Airgintíneach i bPuerto Soledad (inniu, Port Louis) de dhroim an
tsaoil, agus go gairid ina dhiaidh sin, shealbhaigh na Sasanaigh an t-oileánra.
Sa bhliain 1982, arís, d'ionsaigh rialtas míleata na hAirgintíne na hoileáin,
agus d'éirigh ina chogadh idir an Airgintín agus an Ríocht Aontaithe. I ndiaidh
dhá mhí, d'éirigh leis na Sasanaigh ruaigeadh a chur ar na hAirgintínigh agus a
bhforlámhas a chur i bhfeidhm in athuair.

Nuair a tháinig na chéad taiscéalaithe ón Eoraip ar na hoileáin, ní bhfuair siad
áitreabh ar bith rompu. Mar sin féin, tá iarsmaí seandálaíochta - iarsmaí de
shaighde agus de bháid - faighte i bhFáclainn a thugann le fios gur shroich
daoine réamhstairiúla an t-oileánra fadó agus b'fhéidir, fiú, gur shocraigh siad
síos ansin. Nuair a tháinig an chéad Eorpach i dtír, bhí cineál ar leith den
tsionnach, an sionnach Fáclannach nó Dusicyon australis, beo ansin i gcónaí
(chuaigh sé in éag sa dara leath den naoú haois déag), agus síltear gurbh iad na
daoine a thug an sionnach leo ó mhórthír Mheiriceá Theas, cé go bhfuil sé
incheaptha gur tháinig sé as féin nuair a bhí droichead talún idir Fáclainn agus
an mhórthír, le linn na hOighearaoise deireanaí.

Creidtear gurbh é an mairnéalach Ollannach, Sebald de Weert, ba túisce a chuir
sonrú san oileánra, thiar sa bhliain 1600. Bhaist na hOllannaigh "Oileáin
Sebald" ar an oileánra ansin. Sa bhliain 1690, bhí an captaen Sasanach John
Strong ag iarraidh Puerto Deseado sa Phatagóin a bhaint amach, ach níor
cheadaigh na gaotha dó é, agus ba éigean dó dul i dtír sna hoileáin. Ba eisean a
d'ainmnigh na hoileáin as Viocúnta Falkland, an coimisinéir Aimiréalachta a
mhaoinigh a thuras go Puerto Deseado.

Ba é Louis Antoine de Bougainville, saighdiúir agus loingseoir Francach, a
bhunaigh an chéad bhuanáitreabh sna hoileáin sa bhliain 1764, san áit a bhfuil
Port Louis inniu. An bhliain a bhí chugainn, áfach, tháinig an captaen Sasanach
John Byron go dtí na hoileáin, agus ghabh sé Oileán Saunders, an ceann is faide
thiar de na hoileáin, do choróin Shasana. B'ansin a bunaíodh an chéad áitreabh
Sasanach, Port Egmont, sa bhliain 1766. Go gairid ina dhiaidh sin, áfach,
shealbhaigh na Spáinnigh an choilíneacht Fhrancach, agus d'ionsaigh siad Port
Egmont sa bhliain 1770 leis na Sasanaigh a ruaigeadh. Ba dhóbair go n-éireodh
ina chogadh faoi na hoileáin san am sin féin, ach sa bhliain 1771, síníodh
conradh nár shocraigh a dhath - fuair na coilínithe Sasanacha cead filleadh ar
Phort Egmont, ach níor ghéill aon taobh orlach ar bith den fhorlámhas a bhí siad
a éileamh ar na hoileáin.

Sa bhliain 1774, nuair a bhí muintir na gcoilíneachtaí i Meiriceá Thuaidh ag cur
cogaidh lena saoirse a bhaint amach ó choróin Shasana, tharraing na Sasanaigh
siar óna lán dá gcuid coilíneachtaí beaga, Fáclainn san áireamh, le hacmhainní a
spáráil. Níor fhág siad ina ndiaidh ach plaic chuimhneacháin ina raibh éileamh
na Sasanach ar na hoileáin leagtha amach. Bhí an Spáinn ag coinneáil áitreabh dá
cuid féin ag imeacht, áfach, agus é á rialú mar chuid de Leasríocht Río de la
Plata. Sa bhliain 1811, áfach, tharraing na Spáinnigh féin siar ó Fháclainn, gan
ach plaic dá gcuid féin a fhágáil ina ndiaidh.

Nuair a bhain Leasríocht Río de la Plata amach an neamhspleáchas - ar dtús, thug
sí an t-ainm "Cúigí Aontaithe Río de la Plata" uirthi féin, ach is é an t-ainm
atá uirthi inniu ná an Airgintín - glacadh leis gur cuid den stát neamhspleách
nua ab ea iad Oileáin Fháclainne, de réir an phrionsabail úd uti possidetis (is
é sin, ós cuid den Leasríocht ab ea iad na hoileáin roimhe sin, b'fhollas gur
cuid de na Cúigí Aontaithe ab ea iad anois). Ar an 6 Samhain 1820, d'ardaigh an
Coirnéal David Jewett, Meiriceánach a bhí ar fiannas i gcabhlach cogaidh na
gCúigí Aontaithe, bratach na tíre sin sna hoileáin, agus thug sé rabhadh do na
mairnéalaigh Fhrancacha agus Shasanacha sa timpeallacht gan dul i dtír ansin,
rabhadh nár thug siadsan aon aird air.

Sa bhliain 1826, bhunaigh na Cúigí Aontaithe coilíneacht agus áitreabh pionóis
sna hoileáin, ach nuair a ghabh Gobharnóir na n-oileán, Luis Vernet, seilbh ar
bháid de chuid sealgairí róin ó na Stáit Aontaithe, scrios longa cogaidh
Meiriceánacha an t-áitreabh. Ina dhiaidh sin, fágadh na hoileáin faoi na
príosúnaigh a d'éalaigh as an áitreabh pionóis, chomh maith le cibé foghlaí mara
a rachadh ar lorg tearmainn ansin. Sa bhliain 1832, chuir na Cúigí Aontaithe
gobharnóir nua go dtí na hoileáin, ach d'éirigh muintir na háite amach ina
aghaidh agus maraíodh sa teagmháil é.

I Mí Eanáir 1833, d'fhill fórsaí armtha na Breataine Móire go dtí na hoileáin,
agus chuir siad in iúl do cheannasaí na nAirgintíneach go raibh siad le
forlámhas na Breataine Móire a chur i bhfeidhm orthu. Na daoine a raibh cónaí
orthu sna hoileáin cheana féin, ceadaíodh dóibh fanacht ansin, agus gaireadh
gobharnóir nua de William Dickson, Éireannach a shocraigh síos sna hoileáin
nuair a bhí Vernet i gceannas orthu. Ní ba déanaí sa bhliain chéanna, d'fhill
fear ionaid Vernet, Matthew Brisbane, go dtí na hoileáin, agus fuair sé le
cloisteáil go raibh na Briotanaigh sásta cead a ngnóthaí a fhágáil ag Vernet i
bhFáclainn, a fhad is nach bhféachfadh sé le forlámhas na Breataine Móire sna
hoileáin a shárú.

Thóg Cabhlach Ríoga na Breataine Móire bunáit i Stanley, agus tiontaíodh na
hoileáin ina n-áit straitéiseach don loingseoireacht timpeall Cabo de Hornos. I
Mí na Nollag 1914, chuir Cabhlach Ríoga na Breataine Móire agus Cabhlach
Impiriúil na Gearmáine cath ar a chéile in aice le hOileáin Fháclainne, agus
b'ar na Gearmánaigh a briseadh an cath seo sa deireadh. Le linn an Dara Cogadh
Domhanda, bhí Stanley ina longfort cogaidh arís ag soláthar acmhainní do na
longa a ghlac páirt i gCath Cabhlaigh Río de la Plata. Sa chath seo, rinne longa
cogaidh de chuid na Sasanach díobháil chomh trom don Admiral Graf Spee, cúrsóir
trom nó "cathlong póca" de chuid na nGearmánach, agus nach bhfuair an captaen
aon dara rogha ach an long a pholladh é féin ina dhiaidh sin. Ós rud é go raibh
an Admiral Graf Spee ar ceann de na longa cogaidh ba nua-aoisí ag an am, ba mhór
an bua a bhí ann ag na Sasanaigh, cé gur chaill siad cuid mhór mairnéalaigh sa
chath.

Tháinig ceist an fhorlámhais faoi chaibidil arís sa dara leath den fhichiú
haois. Níor ghéill na hAirgintínigh na hoileáin riamh do na Sasanaigh ach amháin
faoi bhagairt an fhoréigin, agus anois, rith leo go bhféadfaidís leas a bhaint
as na Náisiúin Aontaithe lena gcás a chur os comhair an tsaoil mhóir. Ó bhí na
Náisiúin Aontaithe tar éis rún a rith ag éileamh díchoilíniú na gcoilíneachtaí,
bhí na hAirgintínigh barúlach go dtabharfadh na Briotanaigh suas iad. Ón taobh
eile, bhí rún eile ann a rinne coinníoll de go gcuirfeadh an díchoilíniú faoi
bhráid mhuintir na háite i reifreann, agus na Briotanaigh ag tagairt don
choinníoll seo: de phór Shasana ab ea iad bunadh na n-oileán, ó thaobh an
chultúir agus na teanga de ar a laghad, agus b'éadócha go gcaithfidís vóta in
aghaidh an fhorlámhais Bhriotanaigh.

Sna 1960idí, chuaigh na Sasanaigh agus na hAirgintínigh chun comhchainteanna
faoi thodhchaí Oileáin Fháclainne ó am go ham, ach níor tháinig aon toradh ar
leith astu. Ba é oighear an scéil go raibh cónaitheoirí na n-oileán meáite ar an
nasc leis an Ríocht Aontaithe a choinneáil.

Ba é Aerfhórsa na hAirgintíne (Fuerza Aerea Argentina) a chuir tús leis an chéad
cheangal aerthráchta idir na hOileáin agus aon áit taobh amuigh díobh. Is é an
tAerfhórsa atá ag reáchtáil aerlíne stáit na hAirgintíne, LADE (nó Lineas Aereas
del Estado, a chiallaíonn, go simplí, "Aerlínte an Stáit"). Aerárthaí den
chineál Grumman HU-1 Albatross a bhí in úsáid acu, agus iad ag eitilt ó Comodoro
Rivadavia (príomhchathair Chúige Chubut sa Phatagóin i ndeisceart na
hAirgintíne) go Stanley, príomhchathair na nOileán. Eitleáin uisce a bhí iontu a
thuirlingeodh san fharraige, ionas nach raibh aerfort ná rúidbhealach de dhíth
orthu.

Cuireadh an chéad síol le Cogadh Fháclainne, nuair a shealbhaigh trúpaí
Airgintíneacha Oileán Georgia Theas ar an 19 Márta 1982. Go gairid ina dhiaidh
sin, d'fhorghabh na hAirgintínigh Oileáin Fháclainne féin. San am seo, bhí an
Airgintín á rialú le lámh láidir ag rialtas míleata an Ghinearáil Leopoldo
Galtieri, agus é buartha faoina chumhacht, ó bhí géarchéim eacnamaíochta ag
cothú míshástachta i measc na cosmhuintire. Theastaigh cúis uaidh a d'aontódh an
náisiún, agus ba é an seanfhaltanas faoi na hOileáin an t-aon chúis a bhí in
aice láimhe dó. Is dócha nár chreid Galtieri agus a chuid ginearál go rachadh na
Sasanaigh i dtuilleamaí fórsaí míleata leis na hoileáin a athghabháil.

Chuala údaráis na Ríochta Aontaithe an chéad iomrá ar an ionsaí seo tríd an
raidió amaitéarach, ach nuair a chuala, ní raibh aon mhoill orthu tascfhórsa
armtha a shlógadh le dul chun cogaidh ar na hAirgintínigh. Nuair a bhí na
cathanna thart, bhí 258 saighdiúirí Briotanacha agus 649 Airgintíneach tar éis
bháis, agus na hOileáin athghafa ag na Sasanaigh. Mar sin féin, tá an Airgintín
ag éileamh na nOileán inniu féin.

Sa Ríocht Aontaithe, threisigh an cogadh go mór mór le tacaíocht na ndaoine leis
an bPríomh-Aire Margaret Thatcher. Ón taobh eile de, nuair a bhí an cluiche
caillte ag na hAirgintínigh, spreagadh an chosmhuintir thall ansin chun
móragóidíochta agus sluachorraíola in aghaidh an rialtais mhíleata, agus glactar
leis go coitianta gurbh í an agóidíocht seo a chuir deireadh le deachtóireacht
na nginearál, ionas gur tháinig an daonlathas ar ais san Airgintín.

Ar an 21 Bealtaine, chuaigh ceithre mhíle de shaighdiúirí Sasanacha i dtír ar na
cladaí timpeall San Carlos Water in iarthuaisceart Fháclainn Thoir. Bhí an áit
faoi shíorionsaí ag na heitleáin Airgintíneacha, agus bhaist na saighdiúirí
Sasanacha Bomb Alley nó Cosán na mBuamaí ar an oibríocht seo. Mar sin féin,
d'éirigh leo ceann droichid a bhunú sna hoileáin féin a chuir ar a gcumas na
hAirgintínigh a ionsaí agus na hoileáin a athghabháil.

Ón taobh eile de, d'éirigh leis na hAirgintínigh an-damáiste a dhéanamh do
chabhlach na Breataine Móire faoin am céanna. Shuncáil siad cúpla long
Shasanach, ina measc long mhór tráchta a bhí ag tabhairt isteach héileacaptair.
Cailliúint mhór a bhí ann ó thaobh na loighistice de.

Tá nósanna agus cultúr na bhFáclannach cosúil le cultúr na Breataine Móire, go
bunúsach. Is é an Béarla a dteanga dhúchais, cé go bhfuil blas nó canúint ar
leith acu a fuair cuid mhaith tionchair ón dúrud canúintí eile, idir Bhéarla na
hAstráile, Bhéarla na Nua-Shéalainne, Bhéarla Iarthar Shasana, Bhéarla Chontae
Norfolk, agus an Albainis. Tá aithne na Spáinnise ar Bhéarla Fháclainne chomh
maith, nó tugann muintir na n-oileán camp ar an tuath taobh amuigh de Stanley,
in áit countryside. Tá an úsáid seo bunaithe ar an Spáinnis, nó is é campo an
focal ar "tuath" sa teanga sin.

Tá Stanley, príomhchathair na n-oileán, suite sa leath thuaidh den oileán thoir.
Ansin atá cónaí ar an gcuid is mó de mhuintir na n-oileán.



https://ga.wikipedia.org/wiki/Nunavut

Is é Nunavut an chríoch is mó i gCeanada. Bunaíodh an chríoch sa bhliain 1999 de
réir scartha ó Chríocha an Iarthuaiscirt. Is é Iqaluit ar Oileán Baffin an
príomhbhaile.

Clúdaíonn Nunavut 1,932,255 km² (746,048 míle cearnach) de talún agus 160,935
km² (62,137 míle cearnach) d'uisce i dTuaisceart gCeanada. Sa chríoch tá chuid
den mhórthír, an chuid is mó de na oileánra Artach, agus gach ceann de na
hoileáin i mBá Hudson, James Bay, agus Ungava Bay (comh maith le na nOileán
Belcher) a bhain leis na Críocha an Iarthuaiscirt roimh an scoilt . Dá mbeadh
Nunavut ina thír, bheadh sé an 15ú tír is mó ar dhomhain. Tá theorainn chríche
aige le na Críocha an Iarthuaiscirt ar oileáin éagsúla chomh maith leis an
mórthír, Manitoba ó dheas ar mhórthír Nunavut, Saskatchewan ar an dtaobh thiar
theas agus tá teorainn talún bheag le Talamh an Éisc agus Labradar ar Oileán
Killiniq. Rionntar teorainneacha muirí leis na cúigí; Québec, Ontario, agus
Manitoba agus leis an nGraonlainn. Is é Barbeau Peak (2,616 m (8,583 ft), ar
Oileán Ellesmere, an pointe is airde i Nunavut. Is é 0.015 duine in aghaidh gach
ciliméadar cearnach an dlús daonra, agus tá sé ar cheann de na cinn is ísle sa
domhan. Mar chomparáid, tá thart ar an limistéar céanna ag an nGraonlainn agus
tá beagnach dhá uair an daonra ann.

Ar an iomlán, tá 93.2% den daonra ina Chríostaí. De réir an daonáireach 2001 bhí
15,440 (58%) leis an Eaglais Anglacánach Cheanada, 6,205 (23%) leis an Eaglais
Chaitliceach Rómhánach, agus 1,175 (4%)le Pentecostal.

Is iad na Teangacha Ionúiteach (Inuktitut agus Inuinnaqtun) comh maith le Béarla
agus Fraincis na teangacha oifigiúla. I dtuarascáil don Roinn Oideachais Nunavut
sa bhliain 2000 (Aajiiqatigiingniq Language of Instruction Research Paper) deir
Ian Martin ó Ollscoil York go bhfuil bagairt "fadtéarmach do theanga na pobail
Ionúiteacha ón mBéarla a bhfuil i ngach áit, agus go bhfuil polasaithe teanga
scoile reatha agus na cleachtais reatha maidir leis an teanga ag cur leis an
mbagairt" má leanann scoileanna Nunavut le polasaithe na Críocha an
Iarthuaiscirt. Soláthraíonn sé plean teanga a 20-bliain chun "sochaí
dhátheangach a fheidhmíonn go hiomlán, i nInuktitut agus i mBéarla" faoi 2020.

Tá clú agus cáil ar plátaí clárúcháin Nunavut ar fud an domhain mar gheall ar an
gcruth atá orthu, múnlaithe ar nós béar bán. Bhí an cruth seo in úsáid ag na
Críocha Iarthuaiscirt ó na 1970óidí agus nuair a bhunaíodh Nunavut sa bhliain
1999 lean siad leis an dearadh uathúil. Tá sé in úsáid ó shin.



https://ga.wikipedia.org/wiki/Nicil

Is í an nicil dúil uimhir a 28 i dtábla peiriadach na ndúl. Is é an giorrúchán a
sheasann di ná Ni, agus í 58.6934 g mol-1 ar mheáchan adamhach. Miotal
trasdultach atá inti, agus loinnir gheal inti a bhfuil beagáinín de dhath an óir
le haithint uirthi. Baintear úsáid éigin as an nicil le cúig mhíle go leith de
bhlianta anuas, ach ba é an chéad duine a d'aithin mar dhúil cheimiceach í ná an
ceimiceoir Sualannach Axel Fredrik Cronstedt sa bhliain 1751. Inniu, baintear
úsáid fhairsing as an nicil, ós miotal í atá réasúnta díonta ar an gcreimeadh -
ní thagann meirg uirthi mar a thagann ar an iarann.

Ba iad na mianadóirí Gearmánacha a bhaist an nicil. Breathnaíonn mianraí áirithe
nicile cosúil le mianraí copair, agus mar sin, nuair a tháinig na mianadóirí ar
na mianraí sin, d'fhéach siad le copar a bhaint astu. Nuair a bhí fuar acu,
dúirt siad go raibh an Nickel (ainm an diabhail ina gcanúint, cf. Old Nick mar
ainm an diabhail sa Bhéarla) tar éis an mhian a chur ó mhaith.

Tá cúig iseatóp nádúrtha ag an nicil, mar atá, nicil a 58, nicil a 60, nicil a
61, nicil a 62 agus nicil a 64. Is í nicil a 58 an t-iseatóp is coitianta amuigh
(68 % den nicil sa dúlra).

Is í an uimhir ocsaídiúcháin is tábhachtaí ná +II. Comhdhúil thábhachtach den
chineál sin í sulfáit na nicile (II), NiSoO4, a úsáidtear le haghaidh
leictreaphlátála.

Is féidir leis an nicil dul i gcomhdhúil choimpléascach, Ni(CO)4 nó
teitreacharbóinil na nicile, le haonocsaíd an charbóin, CO. Úsáidtear an
t-imoibriú seo leis an nicil a ghlanadh, ach tá an-dainséar ag dul leis an
bpróiseas seo, ós rud é go bhfuil an teitreacharbóinil uafásach nimhiúil - an
oiread is go dtugtar "bás i bhfoirm leachta" uirthi.

Is féidir nicil a úsáid le hór geal a dhéanamh - is é sin, ór nach bhfuil dath
buí an óir ann. Bíonn 5-12 % nicil san ór gheal. Cuireann an nicil ailléirge ar
a lán daoine agus iad ag caitheamh seodra as ór geal, áfach, agus mar sin,
úsáidtear pallaidiam go minic in áit na nicile.



https://ga.wikipedia.org/wiki/Na_M%C3%A1igigh

Grúpa eitneach iad na Máigigh a raibh sibhialtacht fhorbartha acu san áit a
bhfuil stáit dheisceartacha Mheicsiceá inniu, is é sin, Chiapas, Tabasco agus
stáit Leathinis Yúcatan, mar atá, Yúcatan, Quintana Róo, agus Campeche. Ba iad
na Máigigh an t-aon sibhialtacht bhundúchasach amháin i Meiriceá Theas ar éirigh
léi teanga scríofa a fhorbairt, de réir dealraimh.

Tá clú agus cáil ar réalteolaíocht, ealaín agus ailtireacht na Máigeach chomh
maith. Bhí na Máigigh i síortheagmháil le sibhialtachtaí eile an réigiúin, agus
níorbh iad féin a chéadcheap an scríbhneoireacht ná an féilire ansin, ach rinne
siad an-fhorbairt ar na bunsmaointe a fuair siad ó na sibhialtachtaí eile.

Is follasach go ndeachaigh sibhialtacht na Máigeach féin i bhfeidhm ar na grúpaí
eitneacha eile, nó is féidir tionchar na Máigeach a aithint i Lár Mheicsiceo, sa
tSalvadóir, i Hondúras agus i nGuatamala- na céadta ciliméadar ó lárcheantar an
chultúir Mháigigh.

Tháinig sibhialtacht na Máigeach i gcrann sa tréimhse réamh-Chlasaiceach ó 2000
RC go 250 AD, agus ba iad na blianta ´0 250 go 900 AD bláth Clasaiceach na
Máigeach. San ochtú agus san naoú haois, áfach, thosaigh an tóin ag titim as an
tsibhialtacht Mháigeach i ndeisceart an réigiúin. Is dealraitheach gur rith an
bia gann ar na Máigigh ansin ar chúiseanna éiceolaíochta - b'fhéidir go raibh na
Máigigh i ndiaidh an iomarca foraoise a leagan, rud a chuir an aeráid ó mhaith
ar na barraí - agus gur thréig siad na cathracha ar lorg bia. Mar sin féin,
mhair iarsmaí na sibhialtachta seo i dtuaisceart Yúcatan go dtí gur tháinig na
Spáinnigh ag forghabháil na hilchríche.

Labhraítear teangacha Máigeacha sa réigiún i gcónaí, agus aithne agus tuiscint
cuíosach maith ag na saineolaithe ar na teangacha seo. Dealraíonn sé gur
fhorbair na teangacha seo go léir as aon teanga amháin, an Phróta-Mháigis, a bhí
á labhairt cúig mhíle bliain ó shin. Má thagraítear don "Mháigis" mar aon teanga
amháin inniu, is éard a bhíonn i gceist léi ná an teanga Yucatec, agus í le
cloisteáil i Leathinis Yúcatan.

Sa bhliain 2006 rinne Mel Gibson scannán faoi laethanta deireanacha na
sibhialtachta Máigí roimh theacht na Spáinneach, faoin teideal Apocalypto. Ba í
an teanga Yucatec an t-aon teanga a bhí le cloisteáil ar an scannán, agus
fotheidil ag dul leis an gcomhrá. Bhí na léirmheastóirí idir eatarthu faoin
scannán. Dúirt cuid acu go raibh an-chraiceann fírinne ar an scannán, ach fuair
an chuid eile locht ar an gcur síos a thug an scannán ar íobairt na ndaoine: bhí
sé ní ba chosúla le nósanna na nAstacach, dar leo.



https://ga.wikipedia.org/wiki/N%C3%ADtrigin

Is dúil cheimiceach í an nítrigin. Is é an meáchan adamhach atá aici ná 14.0067
g/mol. Is í an uimhir adamhach atá aici ná 7, agus is í N an tsiombail
cheimiceach atá aici.

Is í an nítrigin an comhábhar is flúirsí in atmaisféar an Domhain (78.1 %). Is
gás gan dath gan bholadh gan bhlas í an nítrigin nuair atá sí ina dúil
aonraithe, agus ní bhíonn sí ró-araiciseach chun imoibriú ceimiceach a dhéanamh
leis na dúile eile, ach an oiread. Tá nasc comhfhiúsach triarach idir an dá
adamh i móilín na nítrigine N2, agus murab ionann is an nasc triarach idir dhá
adamh carbóin, tá an ceann seo an-láidir agus is an-deacair é a bhriseadh. Mar
sin féin, is minic a bhíonn lucht na tionsclaíochta ag iarraidh an nasc seo a
bhriseadh agus na hadaimh nítrigine a nascadh d'adaimh de chineál eile, nó bíonn
comhdhúile nítrigine ag teastáil go géar le haghaidh táirgí éagsúla. Comhdhúile
nítrigine iad na ciainídí, an amóinia, an t-aigead nítreach, agus na níotráití.
Thairis sin, tá an nítrigin thar a bheith tábhachtach leis na neacha beo a
choinneáil ina mbeatha. Tá adaimh nítrigine sna haimínaigéid a bhfuil na
próitéiní comhdhéanta astu, agus is cuid dhoscartha iad de mhóilíní na n-aigéad
núicléasach, is é sin, an t-aigéad dí-ocsairibeanúicléasach (DNA) agus an
t-aigéad ribeanúicléasach (RNA).

Is neamh-mhiotal í an nítrigin, agus í 3.0 ar leictridhiúltacht. Tá cúig
leictreon ar an dara sceall aici, agus fonn uirthi trí leictreon eile a fháil ar
iasacht ó dhúile eile le hochtréad iomlán a bhaint amach. Mura bhfuil aon dúil
eile le fáil, is maith le dhá adamh nítrigine an trí leictreon sin a thabhairt
ar iasacht dá chéile. Le fírinne, an nasc triarach a chruthaítear mar sin, tá sé
ar ceann de na naisc is láidire sa cheimic, agus tógann sé cuid mhaith fuinnimh
an nasc seo a bhriseadh. Ní nach ionadh, má chuirtear comhdhúil de chuid na
nítrigine tri thine, agus na hadaimh nítrigine á scaoileadh saor, rachaidh siad
le chéile arís le móilíní nua N2 a dhéanamh.

Glactar leis gurbh é Daniel Rutherford a rinne fionnachtain na nítrigine sa
bhliain 1772. Go gairid ina dhiaidh sin, bhaist ceimiceoir mór na Fraince,
Antoine Laurent Lavoisier, an t-ainm azote ar an nítrigin, focal Gréigise a
chiallaíonn "neamhbheo" nó "díbheo". Is é is cúis leis an ainmniú seo ná nach
raibh an nítrigin in ann lasair ná ainmhí a choinneáil beo. Is é azote ainm na
nítrigine ina lán teangacha i gcónaí, an Fhraincis san áireamh. Úsáidtear an
fhoirm nítrigin sa Ghaeilge agus sa Bhéarla, mar shampla. Ciallaíonn sé "ábhar
an tsailpítir". Tugtar sailpítear ar shalainn áirithe de chuid an aigéid nítrigh
ar féidir úsáid a bhaint astú mar leasú talún, cosúil le níotráit potaisiam
KNO3, níotráit sóidiam NaNO3 ("sailpítear na Sile") agus níotráit amóiniam
("sailpítear amóiniam") NH4NO3.



https://ga.wikipedia.org/wiki/Munich

Is í München (Minga i gcanúint na Baváire, Munich as Béarla) príomhchathair na
Baváire, an ceann is faide ó dheas de stáit fheidearálacha na Gearmáine. Tá an
chathair suite cois abhann an Isar, ar craobhacha í de chuid na Danóibe.

Tá tuairim is 1.35 milliún duine ina gcónaí i München, agus dá bharr sin, is í
München an tríú cathair is mó sa Ghearmáin, tar éis Bheirlín agus Hamburg. Tá
München suite 50 ciliméadar ó na hAlpa Baváracha sa Bhaváir Uachtarach, 520
méadar os cionn leibhéal na farraige.

Is é Marienplatz príomhchearnóg na cathrach. Is ann atá an foirgneamh cáiliúil,
an Neues Rathaus (an Halla Baile Nua). Tá an Sean-Halla Baile (Altes Rathaus)
ina sheasamh in aice leis. Tá trí gheata cathrach inniu ann, an Sendlinger Tor,
an Isartor, agus an Karlstor in aice leis an gcearnóg mhór Karlsplatz (nó
Stachus, mar a thugann muintir na háite uirthi). Tá Pálás Nymphenburg ar cheann
de na seanfhoirgnimh is mó a tharraingíonn cuairteoirí go München, agus tá sé ar
cheann de pháláis mhóra ríoga na hEorpa. Tá sé suite in iarthar na cathrach, i
gceantar Neuhausen-Nymphenburg. Ba é an Prionsa Toghthóra (Kurfürst) Ferdinand
Maria a thóg an pálás sa bhliain 1664, agus bhí sé ceaptha mar bhronntanas dá
bhean chéile Adelheid, toisc go raibh sí díreach tar éis oidhre a bhreith dó.

Chomh maith le tramanna agus busanna ar fud na cathrach, tá córas traenach ann,
ar a dtugtar an "S-Bahn". Is é "Stadtbahn" is ciall leis an ngiorrúchán seo -
"iarnród na cathrach". Téann an S-Bahn amach chuig na bruachbhailte, chomh maith
le córas traenach faoi thalamh le sé líne, an "U-Bahn". Is é príomhstáisiún
traenach München (nó an Hauptbahnhof) an dara stáisiún is mó sa Ghearmáin, tar
éis stáisiún Frankfurt.

Tá aerfort mór ag an gcathair freisin, agus eitiltí ar fud an domhain ar fáil
ann.

Bhí tuairt eitleáin i Flughafen München-Riem ar 6 Feabhra 1958; maraíodh cuid na
foirne sacair Manchester United Football Club.

Is as München don chlub sacair FC Bayern München. Imríonn siad a gcuid cluichí
san Allianz Arena. Imríodh cuid de na cluichí i gCorn an Domhain san Arena sa
bhliain 2006. Bhí na Cluichí Oilimpeacha ar siúl sa chathair sa bhliain 1972,
agus is áit tharraingteach do thurasóirí é an sráidbhaile Oilimpeach, an
Olympiagelände nó an Olympiapark.



https://ga.wikipedia.org/wiki/Montr%C3%A9al

Is í Montréal an chathair is mó i Québec, Ceanada. Tá sí suite ar Oileán
Montréal ag cumar dhá abhainn, an Saint-Laurent agus an Outaouais. Is oileán de
chuid oileánra Hochelaga é oileán Montréal. De réir fianaise na seandálaíochta
tá cónaí ar dhaoine sa cheantar le timpeall trí mhíle bliain. Timpeall ceithre
mhilliún duine a chónaíonn ann agus is í an Fhraincis an phríomhtheanga. Is í an
tríú cathair is mó Fraincise sa domhan í (Páras agus Kinshasa na cinn is mó).

Tháinig an taiscéalaí Francach Jacques Cartier go dtí an ceantar, mar a raibh
cónaí ar mhuintir Huron, i 1535 agus bhaist sé Mont Royal (An Sliabh Ríoga) ar
shliabh a bhí crochta os cionn abhainn an St Laurence. D'fhill sé i 1542 le
sagairt agus coilínigh cuireadh sráidbhaile Ville Marie ar bun. Ba ann a
cuireadh an chéad ospidéal i Meiriceá Thuaidh ar bun, ar an 17 Bealtaine 1542.
Neartaigh Paul de Chomedey, Sieur de Maisonneuve an baile i 1642. D'aimsigh
Samuel de Champlain an suíomh cúpla bliain roimhe sin. Chuir cogaíocht in
aghaidh na nIroquois agus na Sasanach bac ar fhás na cathrach ar feadh tamaill.
Sa bhliain 1701 rinne na dúchasaigh conradh síochána leis na Francaigh agus
d'fhás sí mar ionad tráchtála de réir a chéile. Fionnadh a bhí á easpórtáil chun
na hEorpa. D'fhan an chathair i seilbh na bhFrancach go dtí 1761. Tháinig
forbairt mhear ar Montréal nuair a críochnaíodh canáil Lachine. Timpeall 9000
duine a bhí i Montréal in 1801 ach d'fhás an daonra go mear go timpeall ceathrú
milliún faoi dheireadh an naoú haois déag. Bhí parlaimint Cheanada Aontaithe
lonnaithe sa chathair idir 1844 agus 1949. Ba sa bhliain 1833 a rinne
corporáidiú ar an gcathair a d'fhás ar an oileán agus ar bhruacha na habhann.
Montréal an t-ainm oifigiúil a bhí ar an gcathair ó shin i leith. As sin go dtí
na 1960í ba í Montréal an chathair ba mhó agus ba thábhachtaí i gCeanada, ach
nuair a tháinig an réabhlóid chiúin (gluaiseacht a d'éiligh cearta do lucht
labhartha na Fraincise, agus fiú neamhspleáchas do Québec) thosaigh na Béarlóirí
ag imeacht amach as an chathair agus as an chúige agus ó shin i leith is í
Toronto an chathair is mó sa tír. Ba ardú meanmna do mhuintir Québec cuairt
Charles de Gaulle i 1967, ach neartaigh sé imní na mBéarlóirí.

Go hoifigiúil is í an Fhraincis teanga dhúchais 67% de dhaonra na cathrach; tá
14% ann nach labhraíonn ach Béarla agus tá teangacha dúchais eile ag an chuid
eile. Tá os cionn leath na ndaoine dátheangach (Béarla agus Fraincis). Is de
shliocht Fhrancach, Éireannach nó Iodálach formhór na ndaoine geala i Montréal
agus tá dreamanna mionlaigh ann as Háití, an tSín agus an Ghréig. Bhí
an-chumhacht ag an Eaglais Chaitliceach sa chathair ó bunaíodh í, agus tá na
céadta séípéal inti, ach tháinig meath ar chumhacht na heaglaise mar go
bhfacthas don mhuintir a ghlac páirt sa réabhlóid chiúin go raibh an Eaglais ina
comhghuaillí ag rialtas eachtrannach.

Is de bhunadh Montréal na scríbhneoirí cáiliúla Fraincise Jacques Godbout agus
Michel Tremblay agus an scríbhneoir Béarla Saul Bellow. Rugadh an file agus
amhránaí Leonard Cohen ann chomh maith.



https://ga.wikipedia.org/wiki/Mir

Stáisiún spáis ab ea Mir. I 1986 a lainseáil an tAontas Sóivéadach an chéad
aonad de shaotharlann spáis a dtugtar Mir air i bhfithis bhuan timpeall an
Domhain.

Ionad maireachtála, córais cumhachta leictrí is cothabhála beatha a bhí sa
bhunaonad 20 tonna seo. De réir a chéile cuireadh aonaid breise leis le
turgnaimh iomadúla a chur i gcrích, fiú i gcomhoibriú leis na Stáit Aontaithe le
blianta anuas. Éacht oibre a bhí ann gach uair a chuaigh spásárthach suas le
haonad nua a ghreamú leis, spásairí a chur ar bord nó a thógaint amach as, nó
soláthairtí de gach saghas a chur ar bord. Rinne tointeálaí spáis de chuid na
Stát Aontaithe ionad coinne le Mir minic go leor le blianta anuas.

Tá an-chuid taighde déanta ann ar ábhair éagsúla: réaltraí, cuasáir,
neodrónréaltaí, an Domhan féin, a acmhainní is a atmaisféar, ábhair
bitheolaíochta, agus próiseáil ábhar eile faoi dhomhantarraingt nialasach.

I 2001, fuinnmhíodh scairdinnill le Mir a bhrú amach as a fhithis i dtreo an
Domhain. Nuair a tháinig sé i dteagmháil le barr an atmaisféir, timpeall 100 km
in airde, thosaigh sé ag téamh le frithchuimilt leis an ngás san atmaisféar, ag
dó is ag galú. Mar sin féin, meastar gur mhair oiread éigin tonnaí le tuairtéail
ar an Domhan: tharla sé seo san Aigéan Ciúin i ngar d'Fhidsí.

Ní raibh rialtais na dtíortha faoin bhfithis dheiridh, an Astráil ina measc,
róshásta leis seo. Mar a tharla, níor gortaíodh duine ar bith leis an tuairteáil
isteach san aigéan, agus seó iontach tine ealaíne a bhí inti.



https://ga.wikipedia.org/wiki/Mearcair_(pl%C3%A1in%C3%A9ad)

Is é Mearcair an pláinéad is gaire don Ghrian sa ghrianchóras, agus is é is
mírialta fithis i ndiaidh Phlútóin.

Tá Mearcair cosúil go leor lenár nGealach féin, chomh criathraithe agus atá sé
le cráitéir, agus ní féidir a mhaíomh go mbeadh atmaisféar aige. Níl aon
satailít nádúrtha aige ach an oiread. Bíonn an teocht ar dhromchla an phláinéid
ag luainiú idir 90 agus 700 K, is é sin, -180 agus 430 °C. Ós rud é go bhfuil
croí iarainn ag an bpláinéad, agus é, fiú, réasúnta mór i gcoibhneas an
phláinéid féin, tá réimse maighnéadach ag Mearcair agus é thart ar 1 % de réimse
maighnéadach an Domhain. Is é an pointe foghréine an áit is teo, agus is iad na
cráitéir timpeall na bpol na cinn is fuaire.

B'iad na Rómhánaigh a bhaist an t-ainm Mearcair ar an bpláinéad seo, chomh
sciobtha agus atá sé ag dul ar aghaidh ar an spéir, cosúil le Mearcair nó
Mercurius, teachtaire na ndéithe, i miotaseolaíocht na sean-Róimhe. Roimh an
gcúigiú haois roimh bhreith Chríost, shíleadh réalteolaithe na Gréige nach aon
rinn neimhe amháin a bhí ann, ach dhá cheann.

Is é an t-ainm atá ag na Sínigh agus ag a gcuid comharsan ar Mhearcair ná Réalt
an Uisce, siúd is gur deacair aon áit a shamhlú a bheadh chomh gann in uisce le
Mearcair. Rasoom a bhí ag Edgar Rice Burroughs ar Mhearcair ina chuid leabhar
faoi John Carter, ach ní raibh aon ról ar leith ag an bpláinéad seo ina chuid
leabhar. Is dócha nár chuir Mearcair riamh fantaisíocht na scríbhneoirí ag
obair, ós rud é go bhfuil a fhios ag an saol le fada gur pláinéad tirim seasc
atá ann.

Tá aithne ag an gcine daonna ar Mhearcair ó laethanta na réalteolaithe
Suiméaracha ar aghaidh, ar a laghad. Bhí siadsan ag obair chomh fada siar leis
an tríú mílaois roimh bhreith Chríost, agus is é an t-ainm a bhaist siad ar an
bpláinéad seo ná Ubu-im-gud-ud. B'iad na Bablónaigh ba túisce a rinne
mionstaidéar ar ghluaiseacht Mhearcair ar an spéir, agus iad ag tabhairt Gu-ad
nó Gu-utu air. Na sean-Eabhraigh, ansin, d'aithin siad go raibh an pláinéad seo
ag cloí go dlúth leis an nGrian, agus is é an t-ainm a bhí acu air ná
Kochav-hama, כוכב חמה mar a litrítear as Eabhrais é, a chiallaíonn Réalta na
Gréine. Shíl na sean-Ghréagaigh, arís, gur dhá réalta éagsúla a bhí ann, mar
atá, Apollo agus Hermes. De réir a chéile, áfach, tháinig an tuiscint acu nach
raibh i gceist ach aon rinn neimhe amháin. B'é Piotagóras, fear na triantánachta
féin, ba túisce a thuig é. D'aithin Heiriclít, fiú, go raibh Mearcair agus
Véineas ag timpeallú na Gréine, seachas a bheith ag fithisiú an Domhain.

Tá fithis Mhearcair iontach éalárnach, níos éalárnaí ná fithis aon phláinéad
inmheánach eile. Níl ach fithis Phlútóin níos éalárnaí. Tá peirihéilean na
fithise ag luainiú ar bhealach nach bhfuil inmhínithe gan dul i dtuilleamaí
theoiric coibhneasachta Einstein, agus a fhad is nach raibh ach meicnic Isaac
Newton ar fáil le gluaiseachtaí na reann neimhe a oibriú amach, shíl na
saineolaithe go gcaithfeadh sé go raibh pláinéad beag taobh istigh d'fhithis
Mhearcair, agus a imtharraingt ag déanamh trasnaíochta ar ghluaiseacht
Mhearcair. Bhí siad i bhfad ag iarraidh radharc a fháil ar an bpláinéad seo,
agus é ainmnithe acu cheana: Bolcán. Nuair a d'fhoilsigh Einstein teoiric
ghinearálta na coibhneasachta, mhínigh sí an luainiú seo go hiomlán. B'é sin ba
phríomhchúis le chomh tapaidh is a ghlac na saineolaithe leis an teoiric.

Mar a fheicimid féin é, tá céimeanna aige cosúil leis an nGealach. Is ionann a
chónasc íochtair agus a "nua-ré", agus is ionann a chónasc uachtair agus a
"lán-ré". Ní bhíonn an pláinéad le feiceáil ag na hócáidí seo, áfach, agus é ag
cloí chomh tiubh sin leis an nGrian, mar a fheictear dúinn féin é. Is féidir,
áfach, Mearcair a fheiceáil ina "leath gealaí" nó ina leathphláinéad, nó is
ansin atá Mearcair san áit is mó fadú. San áit is mó fadú thoir, is é is faide i
ndiaidh Mhearcair a éiríonn an Ghrian, agus san áit is mó fadú thiar, is é is
faide a fhanann Mearcair ar an spéir i ndiaidh don Ghrian dul faoi. Nuair a
tharlaíonn Mearcair ina pheirihéilean san áit is mó fadú, feictear faoi 18.5°
(ocht gcéim stua déag go leith) den Ghrian ar an spéir é, ach má shroicheann sé
a apaihéilean san áit sin, tá an stua idir an dá rinn neimhe sin chomh mór le
28.3° (ocht gcéim stua fichead agus trí dheichiú cuid).

Tá sé níos fusa Mearcair a bhreathnú ón leathsféar theas ná ón leathsféar
thuaidh. Sroicheann sé an fadú is mó thoir nuair a bhíonn sé ina luathfhómhar ar
an leathsféar theas, agus nuair a bhíonn sé san áit is mó fadú thiar, bíonn an
geimhreadh ag druidim chun deireanais sa deisceart. Is é is toradh dó seo go
bhfuil an stua idir Mearcair agus an t-éiclipteach ar an uasmhéid, rud a fhágann
go bhfanann Mearcair uaireanta an chloig ar an spéir nuair a bhíonn sé dorcha.
Ar an leathsféar thuaidh, ní bhíonn Mearcair os cionn na léaslíne riamh, nuair a
bhíonn an geimhreadh ann agus an spéir dorcha.

Le linn urú iomlán na Gréine, bíonn Mearcair le feiceáil, chomh maith leis na
réaltaí is gile.



https://ga.wikipedia.org/wiki/Mean_Girls

Is scannán ghrinn do dhéagóirí 2004 é Mean Girls (Gaeilge: Cailíní Suaraigh),
faoi stiúir Mark Waters. Bhí an script scannáin scríofa le Tina Fey agus tá sé
bunaithe ar an leabhar neamh-fhicsin Queen Bees and Wannabes le Rosalind
Wiseman, cá déanann sí cur síos ar na taithí na mban sa mheánscoil.

Tá an phríomhról ag Lindsay Lohan sa scannán agus tá páirt ag Rachel McAdams,
Lacey Chabert, Amanda Seyfried (a céad mór-ról), Lizzy Caplan agus Tina Fey
freisin. Bhí an scannán a tháirgtear trí Lorne Michaels, an cruthaitheoir
Saturday Night Live (SNL). Bhí an scríbhneoir scripte agus comh-réalta an
scannáin, Tina Fey, ball foirne agus scríbhneoir fadtéarmach do SNL. Tá
láithrithe ó na baill foirne SNL, Tim Meadows, Ana Gasteyer, and Amy Peohler,
freisin. Smálaíonn an scannán an dara comhoibriú Lohan le stúirtheoir Mark
Waters tar éis Freaky Friday (2003), scaoilte an bhliain seo caite. Cé go
dtarlaíonn na himeachtaí an scannáin in Illinois, SAM, Scannánaigh an chuid is
mó den scannán i dTorontó, Ceanada.

Is cailín 16 bliain d'aois é Cady Heron, iníon tuismitheoirí atá in a n-oibrithe
san Afraic. Filleann siad ar ais go dtí na SAM tar éis turas 12 bliain,
socraithe in Evanston, Illinois agus tá Cady ag freastal ar phobalscoil don
chéad uair. Tugann cairde nua, Janis agus Damien, rabhadh do Chady chun na
cailíní coitianta, na "Plastics", a sheachaint atá luaidhe ag Regina George.
Áfach, tosaíonn na Plastics ag caint le Cady agus ag tugadh cuireadh di chun
suigh in aice leo sa chaifitéire na scoile ag an am lóin. Nuair a fheiceann
Janis go bhfuil Cady ag éirí, go mall, chun bheith ina Plastic, cruthaíonn Janis
plean dhíoltais i gcoinne Regina, ag úsáid Cady mar a puipéad.

Foghlaíonn Cady go luath faoin "Burn Book" Regina, dialann líonadh le ráflaí,
rúin, agus cardáil faoi na cailíní eile sa scoil agus cúpla múinteoirí. Titeann
Cady i ngrá leis an buachaill roimhe Regina freisin, Aaron Samuels, cé a
ghoideann Regina é ar ais ag cóisir Shamhna. Leanann Cady ar aghaidh leis an
plean Janis chun na "acmhainní" Regina a scrios. Tá ag scaradh léi ó Aaron, ag
tabhairt barraí ramhrú di, agus ag casadh a leanúnaí - neamhchinnte cailín
saibhir Gretchen Wieners agus Karen Smith gleoite ach amaideach - i gcoinne
Regina i gceist. Sa phróiseas, déanann Cady í féin cósúil le Regina, ag éirí
mioscaiseach agus éadomhain agus ag tréigean Janis agus Damian.

Nuair a fhaigheann Regina ar deireadh faoin feall Cady, freagraíonn sí mar ag
leathadh na leathanaigh "Burn Book" timpeall na scoile. a chruthú círéib go
tapa. Chun amhras a sheachaint, cuireann Regina leabhal falsa di féin isteach sa
leabhair chun na cailíní nach luaitear sa leabhair a chúisigh, na Plastics.
Príomhoide Ron Duvall cuireann deireadh leis an círéib go luath, agus seolann na
cailíní ar fad sa scoil a bhailigh sa giomnáisiam. Múinteoir matamaitice Sharon
Norbury, cé a dhearbhaigh an leabhair mar déileálaí drugaí, fiafraíonn na
cailíní a admháil faoina raflaí atá luaite sa leabhair agus leithscéal a
ghabháil do na daltaí eile agus múinteoirí. Nuair a thagann seal Janis, nochtann
sí a plean chun Regina a scrios leis an cabhair Chaidy agus déanann sí magadh de
Regina go hoscailte leis an tacaíocht na ndaltaí eile. Tóraithe mar Cady
leithscéalach, téann Regina amach le craobhacha agus buaileann bus di, ag
briseadh a dromlach.

Gan aon chara ar chor ar bith, gan Aaron, agus drochmhuinín a bheith aici as
gach duine, deir Cady gur scríobh sí an Burn Book. Gan mhoill imíonn a ciontacht
agus téann sí ar ais go dtí a pearsanta roimhe. Mar chuid dá pionós d'insint
bréag agus ag teip ar rang Norbury, glacann sí páirt leis na "Mathletes" ina
gcomórtas matamaitice. Ann, le linn ag dul san iomaíocht le cailín
mítharraingteach, réadaíonn Cady nach stadfadh ag magadh an chuma an chailín í
ag buachan. Ansin, réadaíonn nach bhfuil an rud is fearr a dhéanamh ach an
fhadhb atá agat a réitigh agus i ndairíre, buann sí an comórtas nuair
freagraíonn a comhraic ceist mícheart. Ag an "Spring Fling" sa scoil, tá Cady
tofa mar banríon na hócaide, ach dearbhaíonn sí go bhfuil a comhscoláire ar fad
iontach, agus leis sin briseann sí a tiara plaisteach agus dáileann sí na
píosaí. Déanann Cady athmhuintearas idir Janis agus Damian, réiteach idir Aaron
agus sroicheann sí sos cogaidh lena Plastics.

Ag an tús an scoilbhliain nua, díscaoileann na Plastics. Glacann Regina páirt
leis an foireann lacrosse, éiríonn Karen an tuairisceoir aimsire na scoile agus
glacann Gretchen páirt lena "Cool Asians". Baineann Aaron céim amach ón
meánscoil agus freastlaíonn sé ar Northwestern University, SAM. Tosaíonn Janis
agus Kevin Gnapoor caidreamh le chéile, agus dearbhaíonn Cady go bhfuil sí í
féin anois. Siúlann Regina thart Cady agus tá miongháire aici, ag taispeáint go
ndearna siad síocháin lena chéile. Breathnaíonn Damian na "Junior Plastics" nua
ag siúl thart, ach tá siad buailte le bus. Áfach, ní raibh ann ach rud éigin
greannmhara a samhlaíodh di.



https://ga.wikipedia.org/wiki/Meais%C3%ADn

Is éard is meaisín ann ná gaireas nó gléas ar bith a úsáideann fuinneamh i
gcomhair gníomhaíochta éigin. In úsáid coitianta, is é a bhrí ná gaireas a
bhfuil codanna aige chun aon chineál oibre a dhéanamh nó chun chuidiú le hobair
a dhéanamh. Gléas simplí is ea meaisín a trasfhoirmíonn an treo nó méid an
fhórsa gan aon tomhailte fuinnimh. Tá an focal "meaisín" díorthaithe ón bhfocal
Laidine machina.

Is meaisíní iad innill a thiontaíonn teas nó foirmeacha eile fuinnimh ina
bhfuinnimh meicniúil. Mar shampla, in inneall dócháin inmheánaigh is é an toradh
ar leathnú gháis de bharr teasa ó imoibriú eisiteirmeach ceimiceach ná
frithghníomhú á chur i bhfeidhm chun comhpháirt shochorraithe, cosúil le loine
nó lann tuirbín.

Tá meaisíní uileláithreach i réimse leathan d'fheidhmeanna tionsclaíocha,
tráchtála, cónaithe agus iompair. Bíonn na cinn a bhaineann feidhm as hiodrálaic
an-úsáideach ach go háirithe i ndéantúsaíocht agus i dtionscal na tógála.



https://ga.wikipedia.org/wiki/M%C3%ADche%C3%A1l_%C3%93_Coile%C3%A1in

Ba cheannaire míleata agus polaiteoir Éireannach é Mícheál Eoin Ó Coileáin nó
Míċeál Ó Coileáin (Michael Collins an Bhéarla; 16 Deireadh Fómhair 1890 – 22
Lúnasa 1922) a rugadh i gContae Chorcaí. Bhí sé beartach i gCogadh na Saoirse,
agus bhí sé ina bhall den toscaireacht Éireannach a shínigh an Conradh
Angla-Éireannach i 1921. Ba theachtaí iad ó rialtas sealadach na Chéad Dála. De
dheasca an chonartha seo a chuaigh an chríochdheighilt ar Éirinn, agus í i
bhfeidhm sa lá atá inniu ann. Níor thug de Valera aitheantas don Chonradh, ach
chuaigh sé i gceannas ar na fórsaí frith-Chonartha. Mar sin a cuireadh tús leis
an gCogadh Cathartha. Bhí an Coileánach chun tosaigh ar na fórsaí a bhí ag cur
in aghaidh de Valera sa chogadh seo.

Bhí gean ag Gaeil ar an gCoileánach, agus é ina laoch mór acu chomh cróga is
chomh beartach a bhí sé, ach mar sin féin, fuair sé bás ó lámh Éireannaigh i
mBéal na mBláth in iarthar Chorcaí. Scríobh Tim Pat Coogan beathaisnéis faoi as
Béarla, agus sa bhliain 1985, d'fhoilsigh Pádraig Ó Braoin beathaisnéis Gaeilge
.

Saolaíodh Mícheál Ó Coileáin in aice le Cloich na Coillte in Iarthar Chorcaí sa
bhliain 1890. B'eisean dríodar an chrúiscín, agus tháinig beirt mhac agus
cúigear deirféaracha roimhe. Níltear ar aon bharúil faoina bhreithlá, nó is é an
dóú lá déag de Mhí Dheireadh Fómhair atá le léamh ar leac a uaighe, ach is é an
séú lá déag a thugann lucht scríofa a chuid beathaisnéisí.

Taoisigh Ghaelacha i gCúige Luimní ab ea iad a chuid sinsear, ach nuair a
díshealbhaíodh iad, thosaigh siad ag saothrú talún. Ina dhiaidh sin féin, bhí
an-tailte ag muintir Uí Choileáin, agus iad ina bhfeirmeoirí saibhre dá réir.
Mar sin, nuair a rugadh an Coileánach, níorbh é an bochtanas a bhí i ndán dó go
díreach, de réir na cuma a bhí ar na cúrsaí.

Chuaigh deirfiúr le Mícheál, Eibhlín, sna mná rialta, agus is é an t-ainm a
ghlac sí uirthi ná an tSiúr Mary Celestine. Bhí sí ag obair ina múinteoir i
Londain.

Mícheál an t-ainm a bhí ar athair mo dhuine freisin. Chaith seisean seal sna
Fíníní nuair a bhí sé óg, ach ansin, d'fhág sé an ghluaiseacht le dul le
feirmeoireacht.

Deirtear gur páiste cliste seanchríonna ab ea é Mícheál óg. Bhí an-fhaghairt
ann, agus tholg sé an náisiúnachas go hóg ó ghabha na háite, Séamas Santry. Ní
raibh príomhoide na Scoile Náisiúnta, Donncha Lyons, ag maolú ar an gclaonadh
seo ach an oiread, nó bhí sé ina bhall de Bhráithreachas na Poblachta (IRB).
Stócach láidir scafánta ab ea é an Coileánach, agus é an-tugtha do na
lúthchleasa. Mar sin féin, bhí sé éirimiúil ó thaobh na hintleachta de, chomh
maith.

I bhFeabhra na bliana 1906, chuaigh an Coileánach faoi scrúdú na Státseirbhíse,
agus é cúig bliana déag d'aois. Le pas a fháil, mhol sé impireacht na Breataine
Móire go hard na spéire in aiste a scríobh sé mar chuid den scrúdú.

Bhí sé naoi mbliana déag d'aois, nuair a chuaigh sé i mBráithreachas na
Poblachta. B'é Somhairle Mag Uidhir, Poblachtánach Protastúnach ó Chorcaigh, a
réitigh an bealach sin dó. Níor thóg sé deich mbliana air céimíocht cheannasach
a bhaint amach dó san eagraíocht.

Bhain an Coileánach an chéad cháil amach dó féin le linn Éirí Amach na Cásca sa
bhliain 1916. Bhí an-scileanna aige i gcúrsaí eagraíochta, agus é cliste ar go
leor bealaí eile freisin, rud a thabhaigh an-ómós dó ó bhaill eile an
Bhráithreachais. Rinneadh comhairleoir airgeadais de don Chunta Pluincéad,
athair Sheosaimh Phluincéid, agus le linn an Éirí Amach, bhí sé ina aidiúnach
don Phluincéadach óg.

Nuair a thosaigh an tÉirí Amach féin, throid an Coileánach gualainn ar ghualainn
le Pádraic Mac Piarais ag Ard-Oifig an Phoist. Mar a tuigeadh do chuid mhaith
daoine roimh ré, theip ar an Éirí Amach go hiomlán mar bheart cogaíochta. Ábhar
sásaimh ab ea é dóibh go raibh éirí amach nó ceannairc ar bith ann, agus iad ina
mhuinín go dtabharfadh íobairt fola na gceannairceoirí inspioráid do dhaoine
eile cath a chur ar son na hÉireann arís agus arís eile. Ní raibh an Coileánach
sásta leis an dearcadh seo ar aon nós. Cháin sé ciotaíl agus amaitéarachas an
Éirí Amach, go háirithe an dóigh ar sealbhaíodh foirgnimh fheiceálacha, ar nós
Ard-Oifig an Phoist féin, nó bhí sé deacair a leithéidí d'áiteanna a chosaint,
agus, dá dtiocfadh ort, a thréigean, agus ní raibh sé furasta ach an oiread
soláthar a choinneáil leo. Le linn Chogadh na Saoirse, d'áitigh sé ar na
hÓglaigh gan "targaidí ina suí" a dhéanamh díobh féin trí fhoirgnimh den chineál
sin a shealbhú. A mhalairt ar fad, chuir sé béim ar an treallchogaíocht.
Bhunaigh sé díormaí ar leith, mar atá, Colúin Reatha, le cogadh a chur ón
eadarnaí. Bhíodh fir na gColún seo ag ionsaí go tobann agus ag éalú ó láthair an
éachta chomh tobann céanna. Mar sin, coinníodh líon na dtaismeach lag, agus an
cogadh ag éirí leis na hÉireannaigh.

Cosúil le cuid mhór acu siúd a ghlac páirt san Éirí Amach, gabhadh an
Coileánach, agus bhí pionóis an bháis ag bagairt air ar feadh tamaill, go dtí
gur tugadh go campa géibhinn Frongoch é. Ansin féin, thaispeáin sé go raibh
comhábhair an cheannaire ann. Nuair a scaoileadh an chuid ba mhó de na cimí
saor, bhí Mícheál Ó Coileáin ag fáil an lámh in uachtar ar Sinn Féin cheana. Ní
raibh an páirtí leath chomh sáite san Éirí Amach agus a bhí bolscaireacht na
Breataine Móire ag áitiú, ach nuair a chuaigh sé sa pháirtí, thosaigh an
Coileánach ag glacadh buntáiste ar íomhá an náisiúnachais radacaigh a ghreamaigh
de Shinn Féin de thoradh na bolscaireachta. Lena chuidiú féin, d'insíothlaigh na
radacaigh an páirtí. I Mí Dheireadh Fómhair sa bhliain 1917, bhí an Coileánach
ina bhall de choiste feidhmitheach Shinn Féin agus ina stiúrthóir cúrsaí
eagraíochta ar Óglaigh na hÉireann, agus Éamon de Valera i gceannas ar an dá
eagraíocht sin.

Ar nós bhaill shinsearacha Shinn Féin ar fad, moladh an Coileánach mar iarrthóir
in olltoghcháin na bliana 1918 le suíochán a lorg mar Fheisire i dTeach na
dTeachtaí i Londain. Cosúil le formhór mór na n-iarrthóirí, vótáladh an
Coileánach isteach. Bhí sé ina Fheisire do dháilcheantar Ard Mhacha Theas. Bhí
sé fógartha ag Sinn Féin, áfach, nach nglacfadh Feisirí an pháirtí a gcuid
suíochán i Westminster. Ina ionad sin, tháinig siad le chéile ina bpairlimint
scartha in Éirinn - Dáil Éireann. Chruinnigh an Chéad Dáil seo i dTeach an
Ardmhéara i mBaile Átha Cliath i Mí Eanáir sa bhliain 1919. Bhí Éamon de Valera
agus roinnt Feisirí eile de chuid Shinn Féin gafa ag na Sasanaigh cheana. Nó is
amhlaidh go bhfuair an Coileánach foláireamh óna ghréasán spiaireachta go raibh
a leithéid ar na bacáin ag na húdaráis, ach nuair a nocht sé an fhaisnéis seo do
Dev, d'áitigh sé siúd ar na Sinn Féinithe eile gan a dhath a shíleadh den
rabhadh. Chreid sé nach rachadh a leithéid de shluaghabháil ach chun dochair do
na Gaill cibé, nó bheadh an-ábhar bolscaireachta ann do na Gaeil. Nuair a fuair
an oiread sin ceannairí iad féin faoi ghlas, áfach, is beag duine a fágadh deis
acu an bholscaireacht sin a chraobhscaoileadh. Nuair a bhí de Valera sa
phríosún, toghadh Cathal Brugha ina Phríomh-Aire, ach tháinig Dev ina áit, nuair
a d'éalaigh sé as Príosún Lincoln i Mí Aibreáin sa bhliain 1919, le cuidiú an
Choileánaigh.

Is iomaí trá a bhí le freastal ag an gCoileánach sa bhliain 1919. Sa samhradh,
cuireadh i gceannas ar an IRB é. I Mí Mheán Fómhair, chuaigh sé i mbun Rannóg
Faisnéise na nÓglach. Thosaigh Cogadh na Saoirse ar an lá céanna agus a
chéadchruinnigh an Dáil i Mí Eanáir sa bhliain 1919, nó b'ar an lá céanna a
lámhach cathlán d'Óglaigh beirt saighdiúirí dubha a bhí ag gardáil coinsíneacht
geiligníte ar an tSulchóid Bheag i gContae Thiobraid Árann. Ní raibh orduithe
faighte ag na hÓglaigh an t-éacht seo a dhéanamh.

Bhí an tír ar barr lasrach le cogadh cruálach, agus Constáblacht Ríoga na
hÉireann is na Dúchrónaigh ag rith damhsa fud fad na hÉireann. Mar sin, b'éigean
do na h-"aireachtaí" (mar a thugtaí ar na ranna rialtais san am) gníomhú ar
chúla téarmaí. Ní raibh sa chuid ba mhó acu ach cupla duine agus iad ag obair i
seomra beag i dteach príobháideach, má bhí an oiread sin féin ann.

Scéal eile ar fad ab ea é scéal an Airgeadais, agus an Coileánach ag freastal
air. Bhí seisean agus a fhoireann ábalta móreisiúint bannaí stáit a chóiriú le
bun a chur le státchiste na Poblachta. Chuaigh scéal na hiasachta náisiúnta seo
a fhad le Léinín, agus chuir seisean toscaire go hÉirinn le slám airgid a fháil
ar iasacht ó na hÉireannaigh chun an phoblacht Shóivéadach s'aige féin a
mhaoiniú. Thairg Léinín roinnt seoda de chuid Choróin na Rúise Impiriúla mar
chúlbhannaí. Fágadh na seoda seo i dtaisce go dtí na tríochaidí, agus iad ligthe
i ndearmad ag cách. Sa deireadh, thángthas orthu de thaisme.

An té a chaithfidh súil ar ais ar a ndearna an Coileánach, tiocfaidh iontas an
domhain air i bhfianaise na n-iléachtaí sin. D'fhruiligh an Coileánach scuad
feallmharfóireachta, "An Dáréag", le spiairí de chuid na Sasanach a mharú.
Chóirigh sé an "Iasacht Náisiúnta". Bhí sé ag coinneáil na nÓglach ag imeacht,
agus nuair a bhí de Valera ag taisteal na Stát Aontaithe, b'éigean dó an chuid
ba mhó de chúrsaí an rialtais a chomhordnú thar thréimhse fhada. Thairis sin,
chaithfeadh sé airm a smuigleáil isteach le haghaidh na nÓglach. D'fhéadfá a rá
gur réabhlóid aonair ab ea é an fear féin.

B'iad an Coileánach agus Risteard Ó Maolchatha príomheagraithe na nÓglach, a
fhad is a bhí sé indéanta ar aon nós ord agus eagar a choinneáil ar dhíormaí
scaipthe treallchogaíochta den chineál sin. Is gnách a rá gurbh é an Coileánach
a d'eagraigh na Colúin Reatha le linn Chogadh na Saoirse, ach ar ndóighe, ní
fhéadfadh sé a leithéid de rud a chur i gcrích gan chuidiú ó dhaoine eile.

Bhí an-lámh aige san obair seo, ach b'é Risteard Mac Aodha an príomheagraí. Ní
ba déanaí, chuir na Sasanaigh Mac Mhic Aodha chun báis mar dhíoltas i ndiaidh
Dhomhnach na Fola 1920. Thairis sin, bhí na hÓglaigh go mór mór i dtuilleamaí na
gceann feadhna áitiúil, beag beann ar an gCoileánach agus ar an Maolchathach.

Sa bhliain 1920, an bhliain chéanna a shlánaigh an Coileánach tríocha bliain
d'aois, bhí na Sasanaigh ag tairiscint deich míle punt airgid (ba mhillteanach
an slám airgid é san am) ar gach eolas a chabhródh leo Mícheál Ó Coileáin a
ghabháil nó a mharú.

I measc na gceannairí náisiúnta, d'éirigh ina naimhdeas idir eisean agus beirt
fhear ar leith: Cathal Brugha, an tAire Cosanta, agus de Valera, an Príomh-Aire.

Bhí de Valera in éad lena chomhchogaí óg, go háirithe i ndiaidh an mhórchlú a
bhain an Coileánach amach dó féin mar cheannaire sa bhaile, nuair a bhí de
Valera féin ag lorg tacaíochta don Phoblacht sna Stáit Aontaithe, obair nach
raibh mórán toraidh uirthi. Bhí sé le haithint ar a leasainmneacha féin an dóigh
a raibh siad ag iompairc le chéile: "An Buachaill Ard" a bhítí ag tabhairt ar de
Valera - fear ard as an ngnáth a bhí ann - ach nuair a bhí seisean i Meiriceá,
bhaist na hÓglaigh an leasainm "An Buachaill Mór" ar an gCoileánach, rud nár
thaitin le de Valera in aon chor. Ag filleadh abhaile dó, d'fhéach de Valera
leis an gCoileánach a chur go dtí na Stáit Aontaithe, siocair is go mbeadh
seisean ar an t-aon duine amháin a bheadh ábalta an obair a chur i gcrích thall
ansin. Dhiúltaigh an Coileánach féin don áitiú seo, agus an chuid ba mhó de
lucht ceannais Shinn Féin (cé is moite de Chathal Brugha agus Aibhistín de
Staic) ag tacú leis. Mar sin, d'fhan sé in Éirinn.

Nuair a tháinig an Sos Cogaidh, hullmhaíodh comhdháil síochána idir Rialtas na
Breataine Móire agus cinnirí na Poblachta nach bhfuair aitheantas idirnáisiúnta
go fóill, ach amháin ón Aontas Sóivéadach, a bhí go mór mór in anás airgead
iasachta ó na hÉireannaigh. Cé go raibh de Valera agus Gael-Mheiriceánaigh
chlúiteacha ag déanamh stocaireachta i Washington, D.C., agus Seán T. Ó
Ceallaigh ag comhdháil síochána Versailles, le haitheantas a bhaint amach don
Phoblacht, ní raibh sé le fáil.

I Mí Lúnasa sa bhliain 1921, d'athraigh an Dáil oifig de Valera ón
bPríomh-Aireacht go hUachtaránacht na hÉireann, le go mbeadh sé ar aon leibhéal
leis an Rí Seoirse a Cúig. Ansin, chuir sé iontas ar an saol ar fad, nuair a
d'fhógair sé nach nglacfadh sé páirt sna comhchainteanna, ach oiread leis an Rí.

Ina áit sin, bhronn sé lánchumhacht ar thoscaireacht a chuir sé go Londain. Is é
is brí leis an "lánchumhacht" ná go raibh sé ar chumas na dtoscairí seo conradh
síochána a shíniú leis na Gaill gan faomhadh a fháil roimh ré uaidh féin. B'iad
Art Ó Gríofa agus Mícheál Ó Coileáin a chuaigh i gceannas ar an toscaireacht.
Bhí an Coileánach iontach míshásta leis an gcomhairle seo, nó is é an tuairim a
bhí aige féin ná gur chóir do Dev féin na cúrsaí seo a phlé leis na Sasanaigh.
Ina dhiaidh sin is uile, thoiligh sé dul go Londain.

Is é an toradh a tháinig as na comhchainteanna ná an Conradh Angla-Éireannach,
agus b'é an Conradh seo ba bhunús le stát nua Éireannach, mar atá, Saorstát
Éireann. Bhí forálacha ann le haghaidh stát uile-Éireannach, ach san am céanna,
d'fhág sé ar chumas sé chontae in oirthuaisceart an oileáin tarraingt siar as an
stát seo, rud a rinne siad gan mhoill. Bhí sé leagtha amach sa Chonradh go
gcaithfí coiste ar leith a chur ag obair leis an teorainn a atarraingt, dá
dtogródh na Sé Chontae a leithéid a dhéanamh, agus is é an rud a bhí ar intinn
an Choileánaigh go bhféadfaí, ar an mbealach seo, limistéar an stáitín
thuaisceartaigh a laghdú an oiread sin is nach bhfágfaí maireachtáil ar bith ann
ar chúrsaí eacnamaíocha. Bhí an beart sin incheaptha san am, nó bhí cónaí ar an
gcuid ba mhó den phobal Aontachtach taobh istigh de shrianta cúnga in oirthear
Uladh.

Bheadh stádas Tiarnais ag an Saorstát nua, agus é á rialú ag pairlimint dhá
theach. Bheadh an t-údarás iomlán dílsithe don Rí, ach san am céanna, bheadh sé
á oibriú ag Rialtas dúchasach, agus b'í Dáil Éireann, teach íochtarach na
Pairliminte nua, a cheapfadh an Rialtas sin. Bheadh cúirteanna dá gcuid féin ag
na hÉireannaigh, agus tríd is tríd, bheadh níos mó neamhspleáchais ag an tír ná
a rithfeadh le Charles Stewart Parnell nó le Páirtí Pairliminteach Sheáin
Réamainn a éileamh riamh.

Is é an meas a bhí ag na dearg-Phoblachtánaigh ar an gConradh ná gur feillbheart
a bheadh ann. In áit na Poblachta a bhí bainte amach le lámh láidir, thiocfadh
Saorstát nach mbeadh ach stádas an Tiarnais taobh istigh d'Impireacht na
Breataine aige, agus chaithfeadh na Teachtaí Dála dílseacht a mhóidiú go díreach
don Rí, mar a cuireadh an scéal i bhfocail san am. (Le fírinne, ba don tSaorstát
a mhóideoidís an dílseacht, ach bhí an dílseacht don Rí ag dul leis an móid seo
mar aguisín, mar a bhí leagtha amach sa Chonradh.)

De réir mar a bhí sé leagtha amach sa chaipéis féin, chaithfeadh trí phairlimint
a bhfaomhadh a thabhairt don Chonradh Angla-Éireannach. Fuair sé formhuiniú
Phairlimint na Breataine Móire, ar dtús. Ansin, chaithfeadh Dáil Éireann glacadh
leis, freisin, cé nach raibh aon stádas dlíthiúil ag an Dáil de réir an dlí
idirnáisiúnta, ó nach bhfuair sé aitheantas na n-údarás Gallda. Nó, ós rud é go
raibh stádas de facto ag an Dáil, agus í ag oibriú chumhacht pholaitiúil Shinn
Féin agus mhuintir na hÉireann, ní fhéadfaí ach an Conradh a chur faoi bhráid na
Dála. Thairis sin, bhí an tríú Pairlimint ann, mar atá, Teach Teachtaí
Dheisceart Éireann. De réir fhorálacha an Achta um Rialtas na hÉireann, a bhí
reachtaithe ag Pairlimint na Ríochta Aontaithe sa bhliain 1920, bhí a leithéid
de chomhairle reachtach ann, cé nár tháinig sí le chéile riamh roimhe seo, ós
rud é gurbh fhearr le formhór a cuid feisirí Dáil Éireann. Anois, áfach,
chruinnigh an Teach sin faoi dheoidh. Bhí na frith-Chonraitheoirí á bhaghcatáil,
ar ndóigh, ach tháinig na Saorstátairí agus an ceathrar Aontachtóirí nár ghlac
páirt in obair na Dála riamh, agus ar ndóigh, dhearbhaigh siad an Conradh.

Bhí Dáil Éireann ann i gcónaí, de réir a Bunreachta a bhí i bhfeidhm ón mbliain
1919 ar aghaidh. D'éirigh de Valera as an Uachtaránacht agus é ag súil leis go
n-atoghfaí é, ar dhóigh is go n-éireodh leis an Conradh a chur ar neamhní ansin.
B'é Art Ó Gríofa a vótáladh isteach ina áit, áfach, agus b'eisean a shealbhaigh
an Uachtaránacht. Níor thug sé "Uachtarán na hÉireann" air féin, áfach, ach
"Uachtarán na Dála" - is é sin, an Ceann Comhairle, más maith leat. Mar sin
féin, ní raibh aon stádas dlíthiúil ag an rialtas seo, de réir dhlí bunreachtúil
na Breataine Móire, agus tháinig rialtas eile ar an bhfód, agus é, go
foirmeálta, freagrach do Theach Teachtaí Dheisceart Éireann.

B'é an Coileánach a bhí i gceannas ar an Rialtas Sealadach nua, agus is é an
teideal a bronnadh air ná Uachtarán an Rialtais Shealadaigh - is é sin, an
Príomh-Aire. San am céanna, choinnigh sé an Aireacht Airgeadais i rialtas
Poblachtach an Ghríofaigh. Bhí na cúrsaí dlí iontach casta timpeall an scéil. De
réir dhlí na Breataine Móire, bhí sé ina Phríomh-Aire anois, agus é ainmnithe ag
an gCoróin agus insealbhaithe de réir na pribhléide ríoga. Le hinsealbhú a
fháil, b'éigean dó cuairt fhoirmeálta a thabhairt ar an Viocúnta Fitzalan,
Tiarna Leifteanant na hÉireann. Is é an dearcadh Poblachtánach ná go ndeachaigh
an Coileánach ansin le go dtabharfadh an Viocúnta suas Caisleán Átha Cliath dó.
De réir dhlíthe bunreachtúla na Breataine Móire, áfach, searmanas a bhí ann ar a
dtugtar "pógadh na láimhe", is é sin, insealbhú Aire Rialtais de chuid na
Corónach, agus gurbh é an teagmháil féin, seachas aon chaipéis a shíneofaí, a
d'fhág an Coileánach i seilbh na Príomh-Aireachta.

Tharraing ceist an Chonartha achrann millteanach anuas ar Éirinn. Thar aon rud
eile, bhí Éamon de Valera míshásta go síneodh an Coileánach aon chonradh gan
údarás ar leith a iarraidh air féin roimh ré. Sa bhreis air sin, ba chúis
an-diospóireachta é an Conradh féin. Bhí de Valera agus roinnt mhaith eile de
frith-conraitheoirí thábhachtacha ag lochtú an stádais a d'fhág an Conradh ag
Éirinn, mar Thiarnas taobh istigh den Impireacht. An mhóid a chaithfí a mhionnú
don Rí, bhí an-tábhacht shiombaileach léi, fosta. Ní rabhthas róshásta leis ach
oiread go gcoinneodh na Gaill Calafoirt an Chonartha acu féin le go bhféadfaí an
Cabhlach Ríoga úsáid a bhaint astu. D'fhéadfadh na Sasanaigh an-smacht a
choinneáil ar pholasaí eachtrach na hÉireann, dar leis na frith-conraitheoirí ,
agus na calafoirt sin acu, gan trácht ar an móid dílseachta. Nuair a caitheadh
an vóta faoin gConradh, bhí beagnach duine as gach beirt de na Teachtaí ag cur
in aghaidh an Chonartha, ach, i ndiaidh an iomláin, ghlac an tromlach leis, ar
an seachtú lá de Mhí Eanáir sa bhliain 1922. Caitheadh seacht vóta déag is dhá
scór ina aghaidh, agus ceithre vóta is trí scór ar mhaithe leis. Mar sin féin,
bhí an chuid ba mhó de na hÓglaigh ag cur in aghaidh an Chonartha, agus tháinig
an chuma ar na cúrsaí go rachaidís chun cogaidh faoin scéal - go raibh cogadh
cathartha ar na bacáin.

Ag caitheamh súil an lae inniu ar na himeachtaí sin dúinn, is dócha gur ábhar
iontais dúinn nach raibh an oiread sin tábhachta ag baint le ceist na
críochdheighilte san am. Bhí na hÓglaigh suite siúráilte nach mbeadh teacht
aniar i stáitín an Tuaiscirt cibé scéal é, agus bhí an Coileánach féin meáite ar
an stáitín a chloí le treallchogaíocht. I dtús na bliana 1922, thosaigh sé ag
cur fir agus trealamh cogaidh thar an Teorainn le cuidiú le hÓglaigh an
oir-thuaiscirt. Chuir an Cogadh Cathartha an plean seo ar neamhní, ach dá mbeadh
sé i ndán don Choileánach teacht slán as an gCogadh Cathartha, is follasach nach
bhfágfadh sé an Tuaisceart ag na Gaill gan treallchogadh a chur faoi. Mar sin,
fuair sé tacaíocht an chuid ba mhó de na hÓglaigh sna Sé Chontae. Chuaigh níos
mó ná míle fear acu siúd, fiú, in Arm an tSaorstáit.

I Mí Aibreáin sa bhliain 1922, shealbhaigh dhá chéad Óglach frith-Chonartha na
Ceithre Cúirteanna i mBaile Átha Cliath i ndiúnas ar an Rialtas Sealadach. Bhí
an Coileánach ag iarraidh cogadh cathartha a sheachaint, agus mar sin, staon sé
ón bhfoirgneamh a ionsaí, go dtí nár fhág na Gaill an dara rogha aige. Ar an dóú
lá fichead de Mhí an Mheithimh, mharaigh beirt Óglach Sior Henry Wilson,
ginearál Gallda ar pinsean, i mBelgravia i Londain. San am sin, chreid an saol
mór gurbh iad na hÓglaigh fhrith-Chonartha a rinne an obair. Bhagair Winston
Churchill ar an gCoileánach Arm na Breataine a chur go Baile Átha Cliath leis na
frith-Chonraitheoirí a chaitheamh amach as na Ceithre Chúirteanna, mura mbeadh
an Coileánach sásta é a dhéanamh.

Déanta na fírinne, tháinig sé chun solais idir an dá linn gurbh é an Coileánach
féin a d'ordaigh an dúnmharú le díoltas a agart ar Wilson a bhí páirteach sna
géarleanúintí ar na Caitlicigh san oir-thuaisceart. B'é Seosamh Dolan, a bhí ina
bhall de scuad feallmharfóireachta an Choileánaigh i gCogadh na Saoirse agus a
chuaigh ina Chaptaen in Arm an tSaorstáit ina dhiaidh sin, a nocht an méid sin
sna caogaidí. D'inis sé freisin go bhfuair sé féin orduithe ón gCoileánach an
bheirt fhear a mharaigh Wilson a tharrtháil sula gcuirfí chun báis iad. Cibé
scéal é, ní raibh de rogha ag an gCoileánach, ansin, ach dul i ndeabhaidh lann
leis na frith-Chonraitheoirí, go háirithe nuair a d'fhuadaigh siad ginearál de
chuid an tSaorstáit. Rinne sé an iarracht dheireanach áitiú ar na fir sna
Cúirteanna gurbh fhearr dóibh scaipeadh. Nuair nach raibh toradh ar bith air
sin, fuair sé áis dhá ghunna mhóra airtléire ó na Sasanaigh, agus thosaigh sé ag
bombardú an fhoirgnimh go dtí gur ghéill na frith-Conraitheoirí ansin iad féin
dó.

Na himeachtaí seo a chuir tús le Cogadh Cathartha na hÉireann, nuair a phléasc
cathanna amach idir na frith-Chonraitheoirí agus trúpaí an tSaorstáit. Faoi
cheannas an Choileánaigh, ghabh fórsaí an tSaorstáit an phríomhchathair go
sciobtha. I Mí Iúil 1922 bhí na frith-Chonraitheoirí i seilbh Chúige Mumhan agus
cuid mhaith eile den tír. Thaobhaigh de Valera agus na Teachtaí Dála
frith-Chonartha eile leis na hÓglaigh a bhí in aghaidh an tSaorstáit. Thart faoi
lár na bliana, d'fhág an Coileánach uaidh cúraimí an Phríomh-Aire le bheith ina
ardcheannasaí ar an Arm Náisiúnta. Arm ceart faoi shainéide ab ea é agus é ag
fás timpeall ar an bhfaicsean de na hÓglaigh a bhí báúil leis an gConradh.
Tháinig borradh mór ar arm an tSaorstáit le cuidiú na Sasanach, idir threalamh
agus mhaoiniú, agus fir nua á bhfruiliú le haghaidh an chogaidh chathartha.
Chinn an Coileánach in éineacht le hEoin Ó Dufaigh agus Risteard Ó Maolchatha
díormaí a thabhairt go dtí an Mhumhain ón bhfarraige. Chuaigh na Saorstátairí i
dtír ar chósta na Mumhan in aice leis na críocha a bhí á gcoimeád ag na
frith-conraitheoirí , agus i ndeireadh an tSamhraidh, d'athghabh saighdiúirí an
tSaorstáit an Mhumhain agus iarthar na tíre. Chuaigh an Coileánach féin go
Contae Chorcaí, a sheanfhód dúchais. Bhí mífhoighne air an cogadh a chríochnú
chomh luath agus ab fhéidir, agus deirtear go raibh sé ag iarraidh teacht i
dteagmháil leis na cinnirí frith-Chonartha le go bhféadfaí sos cogaidh a chur ar
bun, ar a laghad.

Ar a bhealach trí Chontae Chorcaí, in aice le Béal na mBláth, maraíodh Mícheál Ó
Coileánach ar an dóú lá fichead de Mhí Lúnasa sa bhliain 1922. Thiomáin a
thionlacan isteach i ngaiste a chuir na frith-Conraitheoirí áitiúla roimhe, agus
dealraíonn sé gur piléar strae a bhuail é. B'eisean an t-aon duine amháin a
fuair bás sa teagmháil. D'ordaigh sé do lucht a thionlactha stad agus an lámhach
a fhreagairt, in áit tiomáint ar aghaidh agus é féin a choinneáil go sábháilte
istigh ina ghluaisteán armúrtha, mar ab fhearr leis an bhfear a bhí mar
leathbhádóir aige, Emmet Daltún. Ní raibh ach aon bhliain déag agus fiche
slánaithe ag an gCoileánach, lá a bháis. Níltear ar aon fhocal faoi cé a
mharaigh é, ach tá sé le léamh ar leabhair áirithe gurbh é Donncha Ó Néill,
"Sonny", iar-aimsitheoir de chuid Arm na Breataine Móire a chuaigh sna hÓglaigh,
a scaoil an t-urchar a bhuail é. Fuair "Sonny" bás sa bhliain 1950.

Áirítear Mícheál Ó Coileáin ar ceann de na seansanna móra caillte i stair na
hÉireann. Fear ardéirimiúil, intleachtúil, paiseanta, dúthrachtach a bhí ann,
agus chronaigh an stát úrbhunaithe go géar é, nuair nach raibh sé ann a
thuilleadh. Beag beann ar an bhfreasúra, choinnigh sé soláthar agus tacaíocht
leis na hÓglaigh i dTuaisceart Éireann, ach nuair a bhí sé imithe, d'éirigh
lucht a chomharbais as an bpolasaí go sciobtha. Is éadócha go mbeadh sé chomh
patuar i leith mholtaí Choimisiún na Teorann agus iad siúd a tháinig ina
dhiaidh. Mhéadaigh sé ar mhéala a bháis go bhfuair an tUachtarán Ó Gríofa bás
deich lá roimhe sin, le teann an stró a chuir imeachtaí na tíre air. Is ar
éigean a chonacthas an Coileánach go poiblí i ndiaidh lá adhlactha a chara, agus
é ag siúl ar lorg na cónra. Sula raibh seachtain iomlán thart, cuireadh an
Coileánach féin sa reilig chéanna, Reilig Ghlas Naíon i mBaile Átha Cliath.

Iad siúd a tháinig slán as pianta breithe na hÉireann, fir ar nós Éamon de
Valera, Liam Tomás Mac Cosgair, Risteard Ó Maolchatha agus Eoin Ó Dufaigh,
choinnigh muintir na hÉireann cuimhne ar an dóigh ar éirigh leo an stát a chur
ar bun agus a choinneáil ag imeacht. An Coileánach, arís, ó cailleadh chomh hóg
sin é, ní chuimhnítear air ach mar idéalaí óg radacach nach gcaithfeadh riamh
fadhbanna na síochána a fhuascailt.

Chuaigh de Valera i gcuimhne na ndaoine mar sheanfhear caoch ag caitheamh
deireadh a shaoil leath ina phinsinéir ina Uachtarán ar Éirinn sna seascaidí
agus i dtús na seachtóidí. Is é an chuimhne a choinnítear ar Liam Mac Cosgair ná
gurbh eisean an Taoiseach ar thit sé ar a chrann cúrsaí airgeadais na tíre a
chur ina seasamh arís i ndiaidh tuairteáil an stocmhalartáin sa Wall Street. Is
é an rud is túisce a ritheann leis na daoine faoi Risteard Ó Maolchatha gurbh
eisean a d'údaraigh bású na gcimí i rith an Chogaidh Chathartha. Maidir le hEoin
Ó Dufaigh, b'eisean an póilín a chuaigh le polaitíocht agus a thug taithneamh
d'fhaisisteachas Francisco Franco. An Coileánach, áfach, ní raibh sé i ndán dó a
lámha a shalú i gcúrsaí na polaitíochta iarchogaidh. Eisean an fear óg glórmhar
scafánta a bhí ábalta idir Phoblacht, Chonradh agus inspioráid mhillteanach a
thabhairt do mhuintir na hÉireann, agus a fuair bás sular tháinig bláth ceart
air, go díreach nuair a bhí a thír dhúchais ar thairseach an neamhspleáchais.

Sa bhliain 1996, tháinig scéal Mhíchíl Uí Choileáin ar an scáileán, nuair a
rinne an stiúrthóir Neil Jordan scannán de. B'é Liam Neeson a bhí i ról an
Choileánaigh féin, agus b'í Julia Roberts a rinne páirt a chailín, Caitríona Nic
Thiarnáin. Thairis sin, chonacthas Aidan Quinn ag déanamh pháirt Énrí Uí
Bheóláin, agus b'ar chrann Alan Rickman a thit sé ról Eamon de Valera a
dhéanamh. B'é an stiúrthóir féin, Neil Jordan, a chum an script, agus b'é Elliot
Goldenthal an ceolchumadóir a sholáthair an fuaimrian.

An carachtar ar ar tugadh "Éamonn Broy" ar an scannán, bhí tréithe a lán póilíní
éagsúla le haithint air. Bhí Broy ina bhall den "Roinn G", brainse faisnéise
Phóilíní Ceannchathartha Bhaile Átha Cliath (Dublin Metropolitan Police) nach
raibh lonnaithe i gCaisleán Bhaile Átha Cliath, ach i Sráid Marlborough. B'é
Dáithí Ó Niallagáin príomhghníomhaire an Choileánaigh sa Chaisleán.

Bhí sé ceaptha ar dtús go gcoiscfeadh cinsire na scannán ar pháistí ab óige ná
cúig bliana déag féachaint air, ach ó bhí an oiread sin tábhachta leis ó thaobh
na staire de, is é an t-aicmiú a fuair sé ná PG - is é sin, tá sé ceadaithe do
na páistí óga féin an scannán a fheiceáil ach na tuismitheoirí a bheith i
láthair á mhíniú dóibh. D'eisigh an cinsire preasráiteas inar thagair sé don
scannán mar shaothar as an ngnáth, agus é barúlach "go bhfágaim faoi na
tuismitheoirí féin, cé acu ba chóir dá gclann é a fheiceáil", ó fuair sé ábhar
an scannáin chomh tábhachtach sin.



https://ga.wikipedia.org/wiki/Lugano

Is í Lugano (Iodáilis: Lugano, Rómainis: Lugano, Gearmáinis: Lugano, Fraincís:
Lugano) an naoú cathair is mó san Eilvéis.

Tá an chathair suite cois Loch Lugano (Lago di Lugano) i gcantún Ticino in aice
le teorann na hIodáile i ndeisceart na hEilvéise. Bhí breis is 55,000 duine ina
gcónaí ann sa bhliain 2011. Is í Lugano an chathair is mó sa chantún Ticino agus
tá sí an tríú áit is tábhachtaí na hEilvéise le cúrsaí airgid i ndiaidh
chathrach Zürich agus Na Ginéive.

Trí shliabh mhóra atá le feiceáil ó lár na cathrach: Monte Brè (925m) in
oirthear na cathrach, sliabh Sighignola (1,314m) san oir-dheisceart, agus Monte
San Salvatore (912m) sa deisceart.

Ba í Lugano an áit a bhí an chéad Comórtas Amhránaíochta na hEoraifíse ar siúl
sa bhliain 1956.

Ba í Iodáilis an teanga is comónta(i 2000) agus í an céad theanga do 80.3%(do
daonra Lugano), Gearmáinis an dara teanga is comónta agus í an céad theanga do
7.1%, Seirbea-Chróitis an tríú teanga is comónta agus í an céad theanga do 2.7%.

As na teangacha oifigiúla (san Eilvéis) sa bhlain 2004, bhí Iodáilis an céad
theanga (20,998), Gearmáinis (1,855), Fraincís (597) agus Rómainis (39). Bhí
teanga eile mar chéad theanga ag 3,071.



https://ga.wikipedia.org/wiki/Loch_Garman

Príomhbhaile chontae Loch Garman agus an baile is mó sa chontae é baile Loch
Garman, le daonra tuairim is 15,000. Ar inbhear na Sláine atá sé, agus tá a
chalafort leathan, cé nach bhfuil sé an-domhain.

Tá stáisiún traenach ar an líne as Ros Láir go Baile Átha Cliath sa bhaile. Níl
calafort Ros Láir ach timpeall 15 chiliméadar as an mbaile. Tá an baile ar an
N11, ceann de bóithre náisiúnta na tíre, a luíonn idir Baile Átha Cliath agus
Ros Láir.

Tógadh ar dtús Loch Garman in am na Lochlannach, agus sa Bhéarla, tagann a ainm
Wexford ó Waesfjord na Lochlannaise, ar é a bhrí ná fíord nó inbhear an
lathaigh. Nuair a tháinig Oilibhéar Cromail go hÉireann, dhein sé slad ar an
mbaile, agus tá an ghráin ag lucht an bhaile fós ar a chuimhne. Tá dealbh i lár
an bhaile ag comóradh John Barry, fear a chuir cabhlach SAM ar bun.

Ospidéal Ginearálta Loch Garman a chuireann seirbhís leighis ar fáil don chondae
agus don cheantar máguaird. Ospidéal ginearálta atá ann a chludaíonn roinnt
sainréimsí; cnáimseachas, péidiatraic, gínéiceolaíocht chomh maith leis an
míochaine agus an mháinliacht ghinearálta.

Tá cáil ar an limistéar ar imeall an chuain as líon agus le raidhse an éanlaith
atá ann. Is baile stairiúil é Loch Garman, le sráideanna cúnga. Gar don bhaile,
tá caisleán Ferrycarrig. Tá John F Kennedy Memorial Park, arboretum mór, tuairim
agus 36.7 km siar uaidh. Tá tránna breátha i ndeisceart an chontae. Tá Feis
Opera Loch Garman ag cur opera i láthair sa bhaile le hos cionn 30 bliain, le
béim ar shaothair atá ligthe i ndearmad, nó gar dó.



https://ga.wikipedia.org/wiki/John_Locke

Fealsúnaí agus dochtúir leighis ba ea John Locke (29 Lúnasa 1632 – 28 Deireadh
Fómhair 1704), agus tá meas air mar dhuine de na hintleachtóirí is tábhachtaí de
Ré na hEagnaíochta. Chuaigh a shaothar i bhfeidhm ar an eipistéimeolaíocht agus
ar an bhfealsúnacht pholaitiúil, rud is léir ó Fhógra Neamhspleáchais na Stát
Aontaithe.

Is minic a deirtear gurb é Locke a chum teoiric úd na haigne ar eascair
coincheap nua-aimseartha na féiniúlachta aisti, rud atá le haithint ar shaothar
Hume, Rousseau, Kant agus fealsúnaithe eile. Bhí Locke ar an gcéad duine a
shainmhínigh an Mise de réir leanúnachas comhfheasa, agus mhaígh sé gur as an
taithí a thagann eolas.

Iníon súdaire ba ea Agnes Keene, máthair Locke, agus b'aturnae tuaithe é John, a
athair. Bhí sé siúd ina chaptaen marcra ar thaobh na Parlaiminte sa chéad chuid
de Chogadh Cathartha Shasana, agus bhí sé féin agus a bhean chéile ina
bPiúratánaigh. Rugadh Locke ar 29 Lúnasa 1632 i mbothán ceann tuí in Wrington in
Somerset, agus d'aistrigh an teaghlach chun Pensford, baile mór atá seacht míle
slí laisteas de Bhriostó. Tógadh Locke i dteach Tiúdarach amuigh faoin tuath in
Belluton Sa bhliain 1647 chuaigh Locke ar Scoil iomráiteach Westminster i
Londain agus ina dhiaidh sin ar Choláiste Christ Church in Oxford. Is mó an
tsuim a bhí aige i saothar fealsúnaithe comhaimseartha ar nós René Descartes ná
san fhealsúnacht chlasaiceach.

Ghnóthaigh Locke céim BA sa bhliain 1656 agus MA sa bhliain 1658. Rinne sé
dianstaidéar ar an leigheas agus é in Oxford, agus rinneadh baitsiléir leighis
de sa bhliain 1674. Chomh maith leis sin, bhí caidreamh aige ar inleachtóirí den
chéad scoth ar nós Robert Boyle, Thomas Willis agus Robert Hooke. Chuir sé
aithne ar an Tiarna Anthony Ashley Cooper, an chéad Iarla de Shaftesbury, a
bhain amach Oxford ag iarraidh leighis ar an ngalar ae a bhí air. Thaitin Locke
le Shaftsbury, agus d'áitigh sé ar air dul leis mar dhuine dá chóisir. Sa
bhliain 1667 chuir Locke faoi i dTeach Exeter i Londain mar dhochtúir pearsanta
Shaftesbury, agus ba é barúil an Iarla gurb é Locke a thug slán ón mbás é.

Bhí Shaftesbury ar dhuine de bhunaitheoirí Pháirtí na bhFuigeanna agus dá bhrí
sin chuaigh sé i gcion ar Locke i gcúrsaí polaitíochta. Tháinig lámh ag Locke sa
pholaitíocht nuair a rinneadh Tiarna Seansailéara den Iarla sa bhliain 1672.
Chaill sé siúd fabhar an Rí sa bhliain 1675 agus thug Locke tamall ag siúl na
Fraince. D'fhill sé ar Shasana sa bhliain 1674 nuair a tháinig gnaoi an Rí ar
Shaftesbury arís ar feadh tamaill, agus scríobh sé formhór Two Treatises of
Government. Na laethanta seo deirtear gur argóint i gcoinne na Monarcachta
Absalóidí agus ar son thoiliú an duine aonair atá iontu. Shíltí gur scríobhadh
iad chun teacht i réim Liam Oráiste a chosaint, ach taispeánann an scoláireacht
is déanaí gur cumadh iad i bhfad roimhe sin.

Thug a dlúthchara an Banuasal Masham cuireadh dó chun fanacht aici in Essex. Ní
raibh an tsláinte go rómhaith aige ann agus an ghearranáil ag cur as dó, ach bhí
ardmheas ag na Fuigeanna air, agus bhí caidreamh aige ar John Dryden, ar Isaac
Newton agus eile. Cailleadh é ar 28 Deireadh Fómhair 1704. Níor fhág sé bean ná
clann ina dhiaidh.

Nuair a scríobh Locke Letters Concerning Toleration (1689–92) tar éis chogaí na
reiligiún san Eoraip chum sé trí argóint ar son na caoinfhulaingte: (1) Ní
féidir leis an stát ná le daoine i gcoitinne fírinne na dtuairimí reiligiúnacha
éagsúla a mheas go cothrom; (2) Fiú dá mb’fhéidir leo, níorbh fhiú
“fíorchreideamh” a chur i bhfeidhm, toisc nach féidir creideamh a dhaingniú le
lámh láidir; (3) is lú de chaismirt a thiocfadh as éagsúlacht tuairimí ná as
comhéigniú.



https://ga.wikipedia.org/wiki/James_Joyce

Scríbhneoir a rugadh i mBaile Átha Cliath in Éirinn ab ea James Augustine
Aloysius Joyce (gaelaítear a ainm mar Séamus Seoige scaití ) (2 Feabhra 1882 –
13 Eanáir 1941). Ba i mBéarla a scríobh sé a chuid saothair, ach feictear ina
mhórshaothair ar nós Ulysses (1922) agus Finnegans Wake (1939) go raibh an-eolas
aige ar nua-theangacha na hEorpa, beagán Gaeilge san áireamh, chomh maith le
Laidin, Gréigis, Fraincis, Spáinnis, Iodáilis agus mórán eile nach iad. Tá
easaontas i measc lucht litríochta ar fheabhas chuid den scríbhneoireacht sna
leabhair sin, mar go bhfuil an teanga casta, le meascán teangacha, agus mar gur
i bhfoirm sruth smaointe atá cuid mhór de. Ach is cinnte go raibh an-tionchar ag
an stíl sin ar údair eile, agus go bhfuil an-éacht déanta aige i gcuid dá chuid
cur síos.

Is cur síos ar lá amháin i saol fhir óig an chuid is mó de Ulysses, agus
ceiliúrann lucht liteartha Bhaile Átha Cliath agus a gcairde Lá Bloom
(Bloomsday) ar 16 Meitheamh in ómós do laoch an leabhair, Leopold Bloom.

Chaith sé cuid mhór dá shaol san Eoraip, i bPáras na Fraince, i Zürich na
hEilvéise, agus i dTrieste na hIodáile sa chuid ba mhó. Fuair sé post i mbanc sa
Róimh fosta ach b'fhuath leis an chathair úd agus d'fhill seisean agus a
theaghlach go Trieste i ndiaidh tamaill ghairid. B'as Gaillimh a bhean, Nora
Barnacle. Bhí iníon agus mac acu. Ghoill an glácóma air, agus é ag druidim le
deireadh a shaoil ach go háirithe, agus bhí an-deacracht aige léamh profaí a
dhéanamh ar a chuid leabhar.

Fuair sé bás i Zürich nuair a tháinig cóma air i ndiaidh obráid ar othras
bréifneach.



https://ga.wikipedia.org/wiki/Irisleabhar

Is foilseacháin iad irisleabhair agus tréimhseacháin a fhoilsítear go rialta,
ina bhfuil meascán d'ailt, a mhaoinítear trí fhógraí, trí luach ceannaigh nó trí
shíntiúis nó an trí bhealach le chéile. Is féidir irisleabhair a sheachadadh
tríd an phost; iad a dhíol ag seastáin nuachta, siopaí leabhair agus
miondíoltóirí eile; nó cuirtear ar fáil saor in aisce iad ag ionaid áirithe
amhail leabharlanna, siopaí, aerfoirt agus araile.

Is iomaí cineál irisleabhar atá ar fáil sa lá atá inniu ann. Foilsítear
irisleabhar do gach cineál duine agus gach cineál ábhar nach mór. Níl sé deacair
sainirisleabhair a fháil sna siopaí leabhair móra. Tá tuairim ann gur breá le
mná irisleabhair a léamh, go háirithe irisleabhair a bhaineann le héadaí,
smideadh, taisteal, leanaí, bia, seodra agus daoine cáiliúla.[fíoras?] De
ghnáth, bíonn siopaí leabhair agus seastáin nuachta ag cur thar maol leis na
cineálacha irisleabhair áirithe seo. Foilsítear go rialta iad - gach seachtain
nó gach mí.

Clóbhuailtear irisleabhair ar pháipéar níos tibhe agus níos snasta ná nuachtán.
Bíonn clúdach cineál crua ar irisleabhair; ní bhíonn ar nuachtán. Bíonn líon na
leathanach in irisleabhar níos mó ná nuachtán, ach níl sé sin fíor do gach
nuachtán agus irisleabhar. Pléitear nuacht agus cúrsaí reatha i nuachtán agus
scríobhtar gné-ailt in irisleabhar. Bíonn na scéalta níos dáiríre i nuachtán ná
in irisleabhar, ach arís braitheann sé cén nuachtán nó cén irisleabhar atá a
gcur i gcodarsnacht lena chéile. Bíonn toisí na leathanach níos mó i nuachtán ná
in irisleabhar. De ghnáth, gearrtar luach níos airde ar irisleabhar ná mar a
ghearrtar ar nuachtán.



https://ga.wikipedia.org/wiki/Iridiam

Is é an t-iridiam dúil uimhir a 77 i dtábla peiriadach na ndúl, agus is í an
tsiombail cheimiceach a sheasann dó ná Ir. Ceann de na miotail phlatanamchosúla
é, agus é ar an miotal is fearr a sheasann creimeadh. Ba é Smithson Tennant a
d'aithin an chéad uair é, sa bhliain 1803, agus d'ainmnigh sé as Iris, bandia
Gréagach an bhogha báistí, é, toisc go raibh dathanna láidire ina lán salann
iridiam. Níl sé le fáil sa dúlra ach go tearc, agus ní tháirgtear mórán de, ach
baintear sainúsáid as i gcraobhacha áirithe tionsclaíochta.

Miotal bán nó bánbhuí é an t-iridiam - is ar an imir bhuí is fearr a aithníonn
súil an duine thar an bplatanam é. Cosúil leis na miotail eile i ngrúpa an
phlatanaim, tá an t-iridiam iontach trom - beagnach chomh trom leis an oismiam.

Tá dhá iseatóp nádúrtha ag an iridiam, mar atá, Ir-191 (37.3 % d'iridiam an
dúlra) agus Ir-193 (62.7 % d'iridiam an dúlra). Iseatóip chobhsaí iad - níl
teacht ar aon raidiseatóp iridiam sa dúlra.

Is iad na huimhreacha ocsaídiúcháin is tábhachtaí ná +3 agus +4. Is í an t-aon
ocsaíd a bhfuil na ceimiceoirí eolach uirthi ná an dé-ocsaíd IrO2, ar púdar donn
í. Deirtear go bhfuil seisce-ocsaíd (trí-ocsaíd dé-iridiam, Ir2O3) ann freisin,
agus gur púdar dúghorm í, ach níl cur síos cuimsitheach ar fáil ar an ocsaíd
seo, agus is ábhar conspóide í i gcónaí. Is féidir leis an iridiam dul i
gcomhdhúile den dá chineál le dúile eile i ngrúpa na hocsaigine, áfach: d'éirigh
leis na ceimiceoirí an dá chineál suilfídí (IrS2, Ir2S3), seiléinídí (IrSe2,
Ir2Se3) agus teallúirídí (IrTe2, Ir2Te3) a chruthú. Tá tuairisc tugtha ar an
tríshuilfíd IrS3 freisin. Tá sraith iomlán halaiginídí ann ina bhfuil an uimhir
ocsaídiúcháin +3 ag an iridiam: an fhluairíd IrF3, an chlóiríd IrCl3, an
bhróimíd IrBr3 agus an iaidíd IrI3. Is féidir leis an bhfluairín an t-iridiam a
ocsaídiú go staid níos airde fós, agus mar sin, tá teitreafhluairíd,
peinteafhluairíd agus heicseafhluairíd ann.



https://ga.wikipedia.org/wiki/Ian

Is éard is ian (ón tSean Ghreigis "ἰόν" = "rud a théann") ann ná adamh nó móilín
a chaill nó a ghnóthaigh fiúsleictreon amháin nó níos mó, agus fágtar an t-adamh
nó an móilín luchtaithe dá réir sin.

Glaoitear ainian ar ian le lucht diúltach (ian diúltach), nuair atá níos mó
leictron ná prótón aige in a núicléas. Os a choinne sin, glaoitear caitian ar
ian le lucht deimhneach (ian deimhneach), nuair atá níos lú leictron ná prótón
aige in a núicléas. Déantar idirdhealú idir iain aonadamhacha, a bhíonn
comhdhéanta d'adamh amháin ( m.sh. Cl -, Na+, Fe2+...) agus na hiain
pholadhamhacha ( m.sh. SO42 -, NO3 -...) a bhíonn comhdhéanta de níos mó ná
adamh amháin.

Sampla den tsaghas seo is ea an ian amóiniam NH4+ , a chruthaíonn amóinia NH3
nuair a ghlacann sí prótón, H+. Tá an méid chéanna prótón (H+) agus go bunúsach
an chumraíocht chéanna freisin acu, cé go bhfuil prótónuimhireacha difriúla acu.
Tá an prótón sa bhreis (H+) agus ní an suimiú nó an dealú leictreon freagracht
as an lucht. Tá an t-idirdhealú seo idir leictreon a bhaint ón móilín iomlán
tábhachtach i gcórais mhóra mar go hiondúil chruthaítear iain a bhíonn níos
seasmhaí le leictreonscealla comhlánaithe. Mar shampla níl NH3+ seasmhach, toisc
go bhfuil fiús-sceall neamhiomlán ag timpeallú nítrigin agus de réir sin is
ianfhréamh é.



https://ga.wikipedia.org/wiki/Iaguar

Cat mór é an t-iaguar (Panthera onca) agus é coitianta i Meiriceá Theas i
gcónaí, cé go bhfuil líon na n-iaguar ag dul i laghad inniu. Níl ach dornán acu
fágtha sna Stáit Aontaithe, taobh soir ó dheas de Tucson, Arizona, ach
sroicheann raon na n-iaguar sa chuid eile de Mheiriceá ó Mheicsiceo go
tuaisceart na hAirgintíne. Is é an t-iaguar an féilíneach is mó san Oileán Úr,
agus ar an tríú cineál is mó de na féilínigh ar fud an domhain, nó is iad an
tíogar agus an leon an dá speiceas is mó.

Breathnaíonn an t-iaguar cosúil leis an liopard, ach is é an tíogar is cosúla
leis ó thaobh na hiompraíochta agus na ngnáthóg de. Foraoiseanna dlútha báistí
is mó a thaitníonn leis, ach is féidir leis maireachtáil i bhforaoisí de chineál
eile agus i dtír-raon oscailte féin. Snámhaí maith é agus é ag tarraingt ar an
áit a bhfuil an t-uisce. Tá gialla láidire aige - níos láidire ná ag na cait
mhóra eile - agus é in ann cloigeann an ainmhí creiche a bhascadh trí ghreim a
bhaint as.

Bhí páirt thábhachtach ag an iaguar i miotaseolaíocht na sibhialtachtaí
bundúchasacha i Meiriceá Theas. Chreid na Máigigh go raibh iaguar neamhshaolta
ag cosaint an rítheaghlaigh ar na naimhde, agus shíl siad freisin go raibh baint
ag an iaguar leis an saol eile, le saol na marbh. Na Máigigh agus na hAstacaigh
araon, d'aithin siad siombail an rí agus an churaidh san iaguar, agus bhí
scothaicme farairí nó saighdiúirí ag na hAstacaigh a thugadh "na
hiaguar-laochra" orthu féin.

Ba é an t-iaguar tótam-ainmhí an dé úd Tezcatlipoca i reiligiún na nAstacach
freisin, is é sin, bhí baint neamhshaolta nó comhchosúlacht éigin ag an ainmhí
leis an dia seo. Bhí cultas an iaguair tábhachtach i measc na dtreibheanna sna
hAindéis freisin, áit a bhfuil Peiriú inniu.

Tháinig ainm an iaguair ón nGuaráinis nó ó theanga eile de chuid na fine
Tupi-Guaraní. Is minic a thugtar el tigre - tíogar - ar an iaguar i dtíortha
Mheiriceá Theas.

Bíonn an t-iaguar idir 56 agus 96 chileagram ar meáchan, de ghnách, cé go bhfuil
iaguar fireann ar taifead a bhí 160 kg ar meáchan, agus is féidir teacht ar
iaguair bhaineanna is lú ná seo. Bíonn an baineannach 10-20 % níos lú ná an
fireannach. Bíonn an t-iaguar ag dul i méid ó dheas, agus na hiaguair choille
níos mó ná na hiaguair mhachaire.



https://ga.wikipedia.org/wiki/Hillary_Rodham_Clinton

Polaiteoir Meiriceánach agus ainmní an Pháirtí Dhaonlathaigh don uachtaránacht
is ea Hillary Rodham Clinton. Rugadh mar Hillary Diane Rodham ar 26 Deireadh
Fómhair, 1947 i Chicago, Illinois. Tógadh í sa chathair sin agus in Park Ridge,
Illinois, fo-bhaile de chuid Chicago. Den chreideamh Módhach iad a muintir.

Ba í Clinton an First Lady ón bhliain 1993 go dtí 2001 agus a fear céile, Bill
Clinton, ina Uachtarán. Bhí sí ina seanadóir sóisearach ó Nua-Eabhrac ó 2001 go
dtí 2009. Rinne sí iarracht ainmniúchán an Pháirtí Dhaonlathaigh a fháil don
toghchán uachtaránachta i mí na Samhna 2008, ach fuair Barack Obama an bua
uirthi. Rúnaí Stáit na Stát Aontaithe a bhí inti ó 21 Eanáir, 2009 go dtí 1
Feabhra, 2013. Is ball den Pháirtí Daonlathach í. Sheas sí d'uachtaránacht na
Stát Aontaithe sa bhliain 2016 ach theip uirthi sa toghchán náisiúnta.

Rugadh Hillary Rodham in Chicago sa bhliain 1947. Bhí spéis aici sa pholaitíocht
nuair a bhí sí ar scoil agus ar an ollscoil.

Bhain sí céim amach sa dlí in Ollscoil Yale sa bhliain 1973. Dhá bhliain ina
dhiaidh sin, phós sí Bill Clinton, fear a bhí ar an ollscoil léi. Bhog an bheirt
acu go hArkansas. Toghadh Bill Clinton mar ghobharnóir ar an stát úd, agus
rugadh Chelsea Clinton, an t-aon pháiste acu, le linn a chéad théarma.

Chabhraigh sí le páirtí a hathar, na Poblachtaigh. Tar éis tamaill, d’fhág sí an
páirtí Poblachtach mar ní raibh sí sásta le cuid de na polasaithe a bhí acu.
Thosaigh sí ag obair do na Daonlathaigh.

Cara dílis d’Éirinn is ea Hillary. Is minic a thagann sí ar cuairt chuig Éirinn.
Léiríonn sí suim i gcónaí i gcúrsaí síochána i dTuaisceart Éireann.

Sa toghchán náisiúnta sa bhliain 2016, ba iarrthóir an Pháirtí Dhaonlathaigh í
Hillary Clinton d'uachtaránacht na tíre. Fuair sí 48.1% de na vótaí i gcoinne
46.0% le haghaidh iarrthóir an Pháirtí Phoblachtaigh, Donald Trump. Fuair Trump
níos mó vótaí sa choláiste toghcháin (304 i gcoinne 227 do Hillary Clinton),
áfach, agus d'fhág sin eisean i dteideal na huachtaránachta.



https://ga.wikipedia.org/wiki/Harry_Potter

Is é Harry Potter ainm an phríomhcharachtair i sraith leabhar do pháistí leis an
údar Sasanach J. K. Rowling, agus an tsraith ainmnithe as an gcarachtar.
Draíodóir óg is ea é Harry, agus an tsraith leabhar ag tabhairt cur síos ar na
heachtraí a bhaineann leis i Scoil Hogwarts.

Tháinig an seachtú leabhar, Harry Potter and the Deathly Hallows, i gcló ar an
21 Iúil 2007. D'fhoilsigh Bloomsbury, an chuideachta foilsitheoireachta a chuir
na leabhair Bhéarla i gcló, leagan Gaeilge den chéad leabhar sa tsraith, Harry
Potter agus an Órchloch, sa bhliain 2004. Ba í Máire Nic Mhaoláin a chuir
Gaeilge ar an mbuntéacs.

Is é is ábhar do na leabhair ná eachtraí an bhuachalla óig Harry Potter a
fhaigheann amach go tobann nach gnáthstócach é, ós rud é gur draíodóirí ab ea
iad a mhuintir roimhe, agus gur dual dó féin bheith ina dhraíodóir, chomh maith.
Draíodóir as an ngnáth é, fiú, nó táthar cinnte go bhfuil sé ar an t-aon duine
amháin atá in inmhe an carachtar olc sa scéal, Voldemort, a mharú. Is iad Ron
Weasley agus Hermione Granger an bheirt chairde is fearr atá aige. I rith na
scéalta, feictear ag siúl amach le cúpla cailín é chomh maith, mar atá, Cho
Chang agus Ginny Weasley. Is asarlaí sármhaith é Harry cé a d'éalaigh a bhás óna
Tiarna Voldemort agus tá colm cruthaithe mar splanc tintreach ar a éadán ag
meabhrú an oíche a rinne sé an éacht sin ach ar mí-ámharaí an tsaoil cailleadh a
chuid tuismitheoirí nuair a mharaigh Voldemort iad go neamhthrócaireach. Le linn
a shaol bhí bearna ollmhór doscriosta sa chroí ach bíonn comhghuaillithe an
dhílis aige,Ron Weasley agus Hermione Granger. Tugtar iad tacaíocht agus
tuiscint dó nuair a bhíonn siad ag teastáil uaidh agus tarlaíonn an iomarca
eachtraí eatharthu. Rinne Harry cairdeas leis an phríomhoide urramach an tOllamh
Albus Dumbledore an fear críonna agus gaoiseach agus chuir Dumbledore e faoi a
choimirce. Ach fuair na daoine bas a bhi caidreamh dluth le Harry agus bhi cath
an ollmhor aige leis a dheargnamhaid Voldemort . Mhill se na horcrux cuspai
draiochta olc a cheil voldemort cuid da anam agus tar eis cath fiochmhar
mharaigh harrz voldemort le geis marfach agus bhi se sona sasta leis a mhuintir
agus a bean cheile Ginny sa todhchai.

I dtús na sraithe, agus é tar éis a fháil amach go bhfuil sé ina ábhar
draíodóra, tugann Harry aghaidh ar scoil na ndraíodóirí, Hogwarts. Albus
Dumbledore atá ar phríomhoide na scoile.



https://ga.wikipedia.org/wiki/Gr%C3%A1inne_N%C3%AD_Mh%C3%A1ille

Taoiseach Gaelach agus foghlaí mara ab ea Gráinne Ní Mháille (1530-1603),
Gráinne Umhall nó Gráinne Mhaol mar a tugtaí de ghnáth uirthi.

Rugadh Gráinne sa bhliain 1530 i nDún Bhéal an Chláir, Contae Mhaigh Eo. Ba
iníon í le Mairéad agus Dúdarach Ó Máille, taoiseach na Máilleach. Timpeall na
bliana 1544, phós sí Dónall an Chogaidh Ó Flaithearta, a raibh cuid mhaith de
chósta thiar theas Chonamara faoina cheannas. Agus Gráinne Mhaol i mBun Abhann,
príomhbhaile Dhónall an Chogaidh, chuir sí loingeas mór le chéile agus ghearradh
sí cáin ar na longa a bhíodh ag teacht isteach i gCuan na Gaillimhe chun trádála
leis an gcathair. Sa bhliain 1565, mharaigh na Seoighigh, naimhde na
bhFlaitheartach, Dónall an Chogaidh, agus ghlac mic Ghráinne ceannas ar thailte
a n-athar. Phill Gráinne ar thailte a hathar féin ar chósta Chuan Mó, agus phós
sí Risteard Búrc an bhliain dár gcionn, 1566. In 1577 gabhadh Gráinne fad is a
bhí sí ag foghlaíocht ar Chósta na Mumhan. Cuireadh go Baile Átha Cliath í, áit
ar coinníodh ar feadh dhá bhliain í sular ligeadh saor í. I 1593, chuaigh sí go
Londain chun breathnadh ar Eilís I, banríon le banríon. Ba in Oileán Chliara in
iarthar Cuan Mó a bhí a baile. Bhí caisleán mór eile aici in Acaill. Fuair
Gráinne bás sa mbliain 1603.

Tá tuilleadh eolais as Gaeilge le fáil in Gráinne Mhaol Ní Mháille le Darach Ó
Scolaí (2003) agus sa leabhar Fánaidheacht i gConntae Mhuigheo, atá ar fáil sa
seanlitriú ar an nGréasán. D'fhoilsigh an Gúm leagan caighdeánaithe den leabhar
sna nóchaidí.

Tá beathaisnéis Ghráinne Maoile Ní Mháille scríofa i mBéarla ag Anne Chambers:
Ireland's Pirate Queen: The True Story of Grace O'Malley.



https://ga.wikipedia.org/wiki/Gaeilge_Uladh

Is canúint de chuid na Gaeilge í Gaeilge Uladh. Go bunúsach, is ionann Gaeilge
Uladh inniu agus Gaeilge Thír Chonaill, ó chuaigh na canúintí dúchasacha in éag
in Oirthear Uladh sa chéad leath den 20ú haois. Tá difríochtaí suntasacha idir
Gaeilge Uladh agus na canúintí eile. Ós rud é go raibh an-spéis ag gníomhaithe
agus ag saineolaithe teanga i nGaeilge na Mumhan nuair a bhí teanga liteartha na
Gaeilge á hathbheochan sa chéad leath den fhichiú haois, ba bheag duine taobh
amuigh de Thír Chonaill a raibh eolas aige ar chanúint an chúige.

Tá athrú mór tagtha ar an scéal le himeacht na mblianta áfach, agus is dócha go
bhfuil Gaeilge Uladh ar cheann de na canúintí is bisiúla sa lá atá inniu: Tá
Gaeilge Uladh le clos ar stáisiúin raidió (m.sh. Raidió Fáilte, BBC Raidió
Uladh), le léamh in irisí (.m.sh. Nós, An tUltach) agus tá cuid mhaith mhór dá
saintréithe ceadaithe de réir an Chaighdeáin is déanaí (m.sh. Córas an
tSéimhithe, an fhoirm choibhneasta den bhriathar, an fhoirm scartha den chéad
phearsa iolra).

Na canúintí a labhraítí roimhe seo in Oirthear Uladh, bhí siad an-chosúil le
Gaeilge na hAlban. An cineál Gaeilge atá fágtha beo i dTír Chonaill inniu, agus
í á foghlaim ag na Gaeilgeoirí sna Sé Chontae fosta, tá sí sách difriúil le
Gaeilge na hAlban, bíodh go bhfuil cuid mhaith comhthréithre ag an dá chanúint
sin i gcónaí.

Tá fuaimniú Ghaeilge Uladh sách coimeádach, rud a fhágann nach bhfuil litriú
caighdeánaithe an lae inniu chomh hoiriúnach don chanúint seo agus atá sé don dá
phríomhchanúint eile. Thar aon rud eile, is mar fhocail dhá shiolla a
fhuaimnítear draíocht, ríocht agus focail chosúla eile. Mar sin, d'fhreastlódh
an seanlitriú - draoidheacht, rídheacht - níos fearr ar fhocail den chineál seo.

I bhfocail den chineál seo, is ar éigean má chloistear an -ch- ar aon nós. San
am céanna, áfach, bíonn an guta úd "a" roimh an "-ch-" le haithint go soiléir -
ní guta cúnta doiléir a dhéantar de i bhfuaimniú na nUltach.

Bíonn dhá shiolla in iarmhíreanna an mhodha choinníollaigh agus na haimsire
fáisteanaí ag na briathra freisin. Mar sin, is gnách foirmeacha cosúil le
salóidh agus shalódh a fhuaimniú mar salóchaidh [salahi] agus shalóchadh
[halahu] i gcanúint Uladh. Úsáidtear an litriú -ócha- (in áit ó an chaighdeáin)
i leabhair ina bhfuiltear ag iarraidh cur síos cruinn a thabhairt ar fhuaimeanna
na canúna.

Tabhair faoi deara freisin go bhfuil sé de chlaonadh san -ó- fhada in
iarmhíreanna an mhodha choinníollaigh gus na haimsire fáisteanaí dingeadh
isteach sa dara siolla i dtamhan an bhriathair, más briathar sioncópach atá
againn, ar nós ceangail: ceanglóchaidh ~ ceangólfaidh, mar shampla. San
fhuaimniú, níl anseo ach meititéis: [k'anglahi] ~[k'angalhi]. Cloiseann an
tUltach foirmeacha na mbriathar cosúil le sábháil díreach mar a bheadh -ó-
sáiteach den chineál chéanna ann, is é sin, cloiseann sé sábhálfaidh mar a
bheadh sábhólfaidh ann, [sa:walhi], agus mar sin, is dual dó an fhoirm seo a
athrú go sábhlófaidh [sa:wlahi]. Faoi thionchar na meititéise seo tagann
foirmeacha cosúil le sábhlaíonn (in áit sábhálann) in úsáid (cf. ceanglaíonn).

Maireann cuid mhaith foirmeacha neamhrialta ag na briathra nach gceadaítear sa
chaighdeán oifigiúil, go háirithe an t-idirdhealú idir na foirmeacha spleácha is
na foirmeacha neamhspleácha san aimsir láithreach: gheibh/ní fhaigheann
(faigheann/ní fhaigheann an leagan caighdeánaithe - ón taobh eile de, is féidir
go ngeibheann agus ní gheibheann a chloisteáil i nGaeilge na Mumhan), tchí/ní
fheiceann (in áit feiceann/ní fheiceann an chaighdeáin oifigiúil - arís, is é
cíonn/ní chíonn an rud a chloisfeá i gCúige Mumhan) 7rl.

Sna canúintí eile, is gnách uimhir uatha an ainmfhocail a urú ar lorg an ailt i
ndiaidh an réamhfhocail shimplí: ag an bhfear. Is é an tréith is suntasaí i
nGaeilge Uladh go séimhnítear í: ag an fhear. Thairis sin, cuirtear an
réamhlitir t- roimh an s inséimhithe sa dá inscne: sa saol agus sa tsráid a deir
an Caighdéan, ach is iad na leaganacha Ultacha ná ins an tsaol agus ins an
tsráid. Tabhair faoi deara go gcloistear an leagan ins an, ins na go soiléir i
gcanúint Uladh i gcónaí, siúd is go moltar sa, san, sna sa Chaighdeán.

Bíonn -adh (a fhuaimnítear mar u gairid) nó -ach (le "a" soiléir) go minic mar
iarmhír ghinidigh ag ainmfhocail bhaininscneacha, beag beann ar an gcaighdeán
oifigiúil: an stil - cró na stileach; an tine - áit na tineadh.

Cosúil le Gaeilge Chonnacht, cuireann canúint Uladh -s leathan leis an aimsir
fháistineach agus an aimsir ghnáthláithreach sna clásail choibhneasta dhíreacha:
is maith an rud a dhéanfas tú nuair a thiocfas ann duit (Séamus Ó Grianna).
Tabhair faoi deara anseo gur clásail choibhneasta dhíreacha iad na clásail a
thosaíonn le nuair, go stairiúil.

Bíonn blas na canúna le haithint ar stíl na scríbhneoirí dúchasacha, cosúil le
Séamus Ó Grianna, Seosamh Mac Grianna, Cathal Ó Searcaigh, Micí Mac Gabhann,
Seán Bán Mac Meanman, Aindrias Ó Baoill, Pádraig Ó Baoighill, agus go leor eile.
Thairis sin, is féidir a rá gur imir an chanúint an-tionchar ar an gcineál
Gaeilge a shaothraítear sna Sé Chontae.

Tá iarsmaí deireanacha na canúna a labhraítí sna Sé Chontae anallód le fáil i
saothar na seanfhilí, ar nós Airt Mhic Chumhthaigh, Pheadair Uí Dhoirnín,
Chathail Bhuí, agus Airt Mhic Bhionaid.



https://ga.wikipedia.org/wiki/Foghla%C3%AD_mara

Is éard is foghlaí mara ann duine de bhuíon a ionsaíonn agus a ghoideann ó longa
ar an bhfarraige. Ní bhaineann foghlaíocht mhara le hionsaithe ar dhaoine sa
long chéanna leis na hionsaitheoirí. Ní bhaineann foghlaíocht mhara le
gníomhaíochtaí de chuid chabhlach náisiúnta ach an oiread. Sainmhíniú ar
fhoghlaíocht mhara is ea robáil nó foréigean ar an bhfarraige.

Glactar leis go raibh foghlaíocht mhara á cleachtadh ó thosaigh daoine ag
trádáil thar farraige, ach is leis an tréimhse ón 17ú hAois go dtí an 19ú hAois
is mó a bhaineann an téarma mar a thuigtear inniu é.

Foghlaithe mara a bhí sna bucainéirí a d’ionsaíodh loingeas thráchtála na
Spáinne i Muir Chairib sa 17ú hAois. Ba ghnách go mbíodh na bucainéirí Mhuir
Chairb ina ngrúpaí níos mó ná foghlaithe mara eile, agus d’ionsaídís bailte
mórta le cósta. Is as focal i dteanga na nArawak an focal buccan, fráma adhmaid
chun feoil a dheatú. Is as sin a tháinig an focal Fraincise “boucane” agus
baisteadh “boucanier” ar shealgairí in Hispaniola (nó Haiti agus Poblacht
Dhoiminiceach an lae inniu).

Tugadh Corsaeir Bheirbearacha ar na foghlaithe mara a bhí lonnaithe ar chósta
thuaidh na hAfraice. Rinne siad slad ar thrádálaithe na Meánmhara ó aimsir na
gCrosáidí, agus ar longa ag taisteal le cósta thiar na hAfraice go tús na 19ú
hAoise. Ba mhinic cóstaí na Spáinne, na hIodáile agus oileáin na Meánmhara faoi
ionsaí acu, agus sa 17ú hAois rinne siad ionsaithe ar Éirinn agus ar an
Íoslainn. Idir an 16ú agus 19ú hAois ceaptar gur ghabh siad os cionn milliún
Eorpach le díol mar sclábhaithe san Afraic agus in Impireacht na hOtamáine. Ar
na corsaeir ba chlúití tá Hayreddin Barbarossa agus a dheartháir Oruç Reis (An
Fheasóg Rua), Turgut Reis (nó Dragut), Kurtoglu (nó Curtogoli), Kemal Reis,
Salih Reis agus Koca Murat Reis. Ina measc freisin bhí Eorpaigh a d’iompaigh ar
an gcreideamh Moslamach, leithéidí Jan Janszoon na hÍsiltíre (Murat Reis) agus
John Ward (Yusuf Reis) Shasana.

In Éirinn i ndeireadh an 16ú hAois bhí Gráinne Ní Mháille (nó Gráinne Umhaill,
mar a thugtaí uirthi) i réim ar chósta thiar Chonnacht. Ghearradh sí cáin ar
longa tráchtála a bhí ag triall ar Ghaillimh, agus bhí caisleán aici ar Oileán
Chliara. Gailléithe a bhí sna longa a bhí aici, agus fir de chlainne Mhic Conraí
agus Mhic Conaola a bhí ina mbádóirí aici. Nuair nach mbíodh sí fostaithe ag
iompar saighdiúirí Albanacha chuig na taoisigh i gConnachta bhíodh sí páirteach
in ionsaithe ar a cuid naimhde. De réir chuntas amháin throid sí cath farraige
le corsaer Turcach.

I nDún na Séad in iarthar Chontae Chorcaí sa bhliain 1631 d'fhuadaigh corsaeir
108 Sasanach a bhí ag obair i dtionscail an éisc ar an mbaile, chomh maith le
líon beag Gael gan áireamh. Corsaeir ó Thuaisceart na hAfraice faoi cheannas
Mhurat Reis a rinne an t-ionsaí agus thugadar a gcuid príosúnach leo ar ais go
dtí an Afraic le díol mar sclábhaithe.

Bhí leaganacha éagsúla ann de bhratach na bhfoghlaithe mara, Bratach na gCnámh
(Jolly Roger i mBéarla nó Joli rouge i bhFraincis) ina raibh cnámharlach,
cnámha, nó airm, ar chúlra dubh nó dearg. Ach is ó litríocht an 19ú hAois, agus
ó Treasure Island le Robert Louis Stevenson ach go háirithe, a d’fhás na
steiréitípí atá againn den fhoghlaí mara ar leathshúil nó ar leathchois, fáinne
ina chluais aige agus pearóid ar a ghualainn. Is uaidh sin freisin a tháinig na
scéalta faoi léarscáileanna d’órchistí.



https://ga.wikipedia.org/wiki/Dordghiot%C3%A1r

Is téaduirlis é an dordghiotár. Tá sé cosúil le giotár, ach tá an gléas agus a
chuid téide níos mó, le fuaim níos ísle. Sa phop-cheol agus rac-cheol ó na
1950idí ar aghaidh, is é an dord an leath eile den lucht rithime - ag obair go
cóngarach leis na drumaí - a chuireann bunús amhrán le chéile do na ceoltóirí
eile.

Sa 1950idí, d'úsáidtí an Dord Dúbailte chun droichead a dhéanamh ó na drumaí go
dtí na uirlisí eile i mbanna ceoil. Ach bhí fadhbanna leis an uirlis seo. Ar
dtús, bhí sé mór. Tá timpeall sé troigh ar an dord dúbailte. Rinne sé seo é
deacair é a bogadh ó áit go háit. Freisin, bhí sé deacair a seinm. Gan stiallóga
cosúil le giotár, bhí ar an seinnteoir a lán cleachta a dhéanamh chun nótaí a
seinm i dtiúin. Freisin, chuir sé strus mór ar lámha lena sreanga tiubh i bhfad
ón méarbhord.

Is é an dordghiotár leath den grúpa. Dordghiotáraí a tugtar ar dhuine a
sheinneann an uirlis seo. I measc na dordghiotáraithe cáiliúla, tá Paul
McCartney ó The Beatles, Sting ó The Police, Phil Lynott ó Thin Lizzy, Adam
Clayton ó U2, Flea ó Red Hot Chili Peppers, John Entwistle ó The Who, Lemmy
Kilmister ó Motörhead, agus Dee Dee Ramone ó Ramones.



https://ga.wikipedia.org/wiki/Donostia-San_Sebasti%C3%A1n

Is é Donostia-San Sebastián (Bascais: Donostia, Spáinnis: San Sebastián, go
hoifigiúl glaotar Donostia-San Sebastián uirthi) príomhchathair cúige
Gipuzkoa/Guipuscoa i dTír na mBascach. An daonra atá aici ná 182,930 (meastachán
ó 2005).

Is í Donostia-San Sebastián baile club sacair Real Sociedad. Ar 17 Meitheamh
2007, thit an club síos chuig an dara sraith, tar éis dóibh bheith sa Primera
División ar feadh 40 bliain. Imríonn Biarritz Olympique, foireann rugbaí, sa
chathair chomh maith, i Staid Anoeta.

Féile Scannáin Idirnáisiúnta Donostia-San Sébastián Ceann de na féilte scannáin
is tábhachtaí san Eoraip. Déanann iúré tromlach na gradaim a bhronnadh, ach
vótáileann an pobail don scannán is fearr. Na príomgradaim ná an Sliogán Mara
Órga agus an Sliogán Mara airgid.

Tá féile bliantúil ann i Mí Lúnasa ar a ghlaotar Nagusia i mBascais, a mhaireann
ar feadh seachtaine. Bíonn comórtas tinte ealaíona ann ina mbuann an taispeántas
is fearr thar tréimhse na féile

Tá cáil ar Donostia-San Sebastián mar gheall ar a chócaireacht Bascaigh agus
pintxos (tapas) agus a cheantar bialainne in aice an calafoirt.



https://ga.wikipedia.org/wiki/Diarmaid_%C3%93_S%C3%BAilleabh%C3%A1in

Scríbhneoir Gaeilge ba ea Diarmaid Ó Súilleabháin. (29 Iúil 1932 – 5 Meitheamh
1985) a thug léargas ar shaol uirbeach a linne. Nuálaí ba ea é i
scríbhneoireacht chruthaitheach na Gaeilge.

Rugadh Diarmaid Ó Súilleabháin in aice leis na hAoraí i leithinis Bhéara, Contae
Chorcaí. Fuair sé a chuid meánscolaíochta i gColáiste Íosagáin, Baile Bhuirne
agus chuaigh as sin go Coláiste Phádraig, Droim Chonrach chun oiliúint a fháil
mar mhúinteoir bunscoile. Bhí sé ag obair le daltaí bodhra i mBaile Átha Cliath
ar feadh cúpla bliain tar éis dó cáiliú i 1951. Chaith sé dhá bhliain eile ag
obair ina cheantar dúchais sula bhfuair sé post buan i Scoil na mBráithre i
nGuaire. Phós sé Úna Ní Chléirigh as Contae na Mí i 1954 agus bhí cúigear
clainne acu.

Bhí an Ghaeilge ag fáil bháis ina cheantar dúchais agus an Súilleabhánach óg,
ach mhúscail daoine a bhí páirteach i ngluaiseacht na Saoirse i mBéara a spéis
sa teanga agus sa pholaitíocht. Bhí cúigear uncail dá chuid páirteach i gCogadh
na Saoirse, agus ba phoblachtánach diongbháilte é Diarmaid ar feadh a shaoil.
Bhí sé ina bhall gníomhach de Shinn Féin agus cuireadh i bpríosún é i 1972 de
bharr óráidí a rinne sé ag tacú le feachtas na Sealadach i dtús na seachtóidí.
Bhí sé ar Ard Chomhairle Shinn Féin agus ina stiúrthóir poiblíochta ag
gluaiseacht na poblachta.

Bhí sé mór leis an bpéintéir Paul Funge a bhunaigh an Gorey Arts Centre, agus ba
ionad cruinnithe d'ealaíontóirí agus do scríbhneoirí a theach féin chomh maith.

Bhí an tsláinte go dona ag Diarmaid Ó Súilleabháin ó bhí sé ina fhear óg, agus
d'éag sé ar an 5 Meitheamh 1985 in aois a 53 bliana.

Mar scríbhneoir atá iomrá anois leis. Bhí sé de chuspóir aige saol na cathrach a
léiriú i nGaeilge, rud nach coitianta ag an am.

Scríobh sé ocht leabhar do dhaoine fásta agus dha cheann do dhéagóirí. Scríobh
sé seacht ndráma gan foilsiú freisin. Toghadh é ina bhall den Irish Academy of
Letters agus bhain sé Duais an Bhuitléaraigh agus duaiseanna Oireachtais. Ba
úrscéal do dhéagóirí an chéad leabhar dá chuid a cuireadh i gcló, Súil le Muir.
Ba é Dianmhuilte Dé, a bhí suite ina cheantar dúchais le linn Chogadh na
Saoirse, an chéad mhórshaothar dá chuid (1964).

Tá leabhar scríofa faoina shaothar liteartha ag Iarla Mac Aodha Bhuí: "Diarmaid
Ó Súilleabháin: Saothar Próis" a d'fhoilsigh an Clóchomhar i 1992.

Scríobh Seosamh Ó Murchú, atá anois ag obair mar Eagarthóir Sinsearach leis an
nGúm, tráchtas ar shaothar Uí Shúilleabháin don MA sa Nua-Ghaeilge, Coláiste
Phádraig, Má Nuad, i lár na n-ochtóidí.

Tá clár a shaothair in Iarla Mac Aodha Bhuí, Diarmaid Ó Súilleabháin: saothar
próis, 1992.

Ó Súilleabháin, Diarmaid (1932 – 1985), An Bunachar Náisiúnta Beathaisnéisní
Gaeilge: http://www.ainm.ie/Bio.aspx?ID=1761



https://ga.wikipedia.org/wiki/David_Beckham

Imreoir sacair Sasanach is ea David Robert Joseph Beckham OBE (an 2 Bealtaine
1975 a rugadh é in Leytonstone, Londain).

Imríonn sé i lár na páirce don fhoireann Los Angeles Galaxy. Roimhe sin d'imir
sé le Real Madrid sa Spáinn agus ba é captaen fhoireann náisiúnta peile Shasana.

Tá clú agus cáil air mar gheall ar an gcumas atá aige ciceanna saora agus cúinní
a thógáil, go háirithe thar réimse fada, agus mar gheall ar a phósadh le duine
de na Spice Girls, Victoria Adams.

Shínigh Beckham conradh le Manchester United i 1991 agus d’imir sé i
bpríomhshraith sacair Shasana den chéad uair i 1995 agus é naoi mbliana déag
d’aois. Tharraing sé aird an phobail air féin an bhliain ina dhiaidh sin agus é
ag imirt i gcoinne Wimbledon (ar a thugtar Milton Keynes Dons F.C. anois). Thug
sé faoi deara go raibh cúl báire an fhreasúra tar éis teacht amach óna líne agus
chiceáíl sé an liathróid ón line leathbhealach; chuaigh sí thar an gcúl báire
isteach sa chúl.

Sa séasúr 1998-99, bhí sé páirteach san fhoireann de chuid United a bhuaigh na
trí chomórtas mhóra, éacht a bhí gan réamhshampla i bpeil na tire agus a thuill
ridireacht d'Alex Ferguson, bainisteoir na foirne.



https://ga.wikipedia.org/wiki/D%C3%BApholl

Is é is poll dubh nó dúpholl ann ná réigiún sa spás-am a bhfuil a réimse
imtharraingthe chomh láidir is nach féidir don tsolas féin éalú as. Go bunúsach,
is toradh matamaiticiúil do theoiric na coibhneasachta ginearálta (an leagan
fairsingithe de theoiric coibhneasachta Einstein) é an dúpholl, ach tá na
réalteolaithe i ndiaidh sonrú a chur i gcuid mhaith réadanna aisteacha sa spás a
d'fhéadfadh a bheith ina ndúphoill.

Tugtar léaslíne theagmhais ar theorainn sheachtrach an dúphoill. Ní teorainn é a
d'fhéadfá a mhothú, ach mar sin féin, is teorainn é a chuirfeadh cor i do
chinniúint dá dtrasnófá í, nó aon rud a fuarthas taobh istigh den teorainn, ní
féidir dó éalú as an dúpholl, fiú ar feadh tamaillín. An rud a thitfidh isteach,
fanfaidh sé istigh chomh cinnte agus atá an Cháisc ar an Domhnach, nó taobh
istigh den dúpholl, tá na bealaí go léir ag dul níos doimhne isteach díreach
chomh cinnte agus atá an t-am ag dul ar aghaidh ar an Domhan s'againn.

Go teoiriciúil, níl teorainn ar bith le méid an dúphoill. Go praiticiúil, tá
súil ag na réaltfhisiceoirí go dtiocfaidh siad trasna ar dhúphoill a bhfuil a
maiseanna idir mais na gnáthréalta agus mais na milliún réaltaí ar aon mhéid
lenár nGrian féin (dúphoill fhor-ollmhóra).

Tá cuid mhaith fianaise ann atá ag tabhairt le fios go bhfuil dúphoill ann
dáiríre. Faightear an cineál sin fianaise trí staidéar a dhéanamh ar na
hastaíochtaí x-ghathanna atá ag teacht ó dhéréaltaí x-ghathacha nó ó núicléis
ghníomhacha na réaltraí. Thairis sin, creidtear go mbíonn na dúphoill féin ag
radú fuinnimh de thoradh iarmhairtí candam-mheicniúla ar a dtugtar radaíocht
Hawking.

Dealraíonn sé gurbh é John Michell, an geolaí Sasanach, an chéad duine ar rith
coincheap an dúphoill leis, cé nach raibh teoiric Einstein ann go fóill. In alt
a chuir sé chuig Henry Cavendish agus ar fhoilsigh Cumann Ríoga na hEolaíochta,
nó an Royal Society, é sa bhliain 1784, thug Mitchell an chéad chur síos ar an
dúpholl. San am seo, bhí tuiscint na heolaíochta ar choincheap na
himtharraingthe bunaithe ar theoiric Newton, agus bhí a fhios ag na daoine
cheana céard is treoluas éalaithe ann (is é sin, an luas atá ag teastáil le
héalú ó réimse imtharraingthe na rinne neimhe). D'oibrigh Michell amach, dá
mbeadh rinn neimhe ann a bheadh 500 oiread níos mó ná ár nGrian ar trastomhas,
agus an damhna inti ar aon dlús leis an damhna sa Ghrian, go mb'ionann treoluas
éalaithe na rinne neimhe seo agus luas an tsolais. Dá mbeadh a leithéid de réad
ann, bheadh sé dofheicthe, arsa Michell, ó nach n-éalódh an solas féin as. Dar
le Michell, mar sin, bhí sé incheaptha go mbeadh na rinne neimhe is mó agus is
troime amuigh dofheicthe ar fad, ó nach bhféadfadh an solas éalú uathu.

Sa bhliain 1796, chuir an matamaiticeoir Francach Pierre-Simon Laplace an
smaoineamh céanna chun tosaigh sa chéad dhá eagrán dá leabhar Exposition du
système du Monde - baineadh an sliocht sin de na heagráin a foilsíodh ina
ndiaidh sin. Níor tugadh mórán airde ar an smaoineamh seo sa naoú haois déag, ó
chreid na saineolaithe féin go forleathan nach raibh sa solas ach tonn gan
téagar, agus nach bhféadfadh an imtharraingt an solas a stopadh ar aon nós.

Sa bhliain 1915, d'oibrigh Albert Einstein amach teoiric nua faoin imtharraingt
- Teoiric na Coibhneasachta Ginearálta. Bhí sé i ndiaidh a thaispeáint cheana
féin go raibh an imtharraingt in ann an solas a chamadh. Cupla mí ina dhiaidh
sin, thaispeáin Karl Schwarzschild go raibh sé incheaptha, de réir na teoirice
ar a laghad, go mbeadh dúphoill ann. Níor thuig Schwarzschild féin céard a bhí i
gceist leis an tátal a bhain sé as teoiric Einstein, ach tamall beag ní ba
déanaí, tháinig Johannes Droste, dalta de chuid Hendrik Lorentz, ar an
bhfuascailt chéanna, agus thug sé cur síos ní b'fhairsinge ar shaintréithe an
dúphoill.

Sa bhliain 1930, d'áitigh an matamaiticeoir Indiach Subrahmanyan Chandrasekhar,
dá mbeadh mais ann arbh ionann í agus mais na Gréine méadaithe faoi 1.44, agus
an mhais seo gan solas ná radaíocht eile a astú, go gcrapfadh sí isteach chuici
féin faoi mheáchan a himtharraingthe féin (rud ar a dtugtar imphléascadh
imtharraingteach), ó nach mbeadh aon rud á stopadh. Chuir Arthur Eddington ina
aghaidh, nó bhí sé suite siúráilte go mbeadh bacainn éigin ann leis an
imphléascadh seo a stopadh. Bhí an ceart ag an mbeirt acu. An abhacréalta bhán a
sáraíonn a mais teorainn Chandrasekhar (1.44 Grian), is dual di imphléascadh,
ach ní iompóidh sí ina dúpholl, nó stopfaidh an crapadh nuair a bheidh sí ina
neodrónréalta. Má sháraíonn a mais teorainn Tolman-Oppenheimer-Volkoff (timpeall
ar 3 Ghrian), áfach, ní bheidh sí in ann an t-imphléascadh a choinneáil siar,
agus titfidh sí isteach inti féin ina dúpholl, de réir dlíthe fisiceacha de
chineál chosúil.

Sa bhliain 1939, thairngir Robert Oppenheimer (an fear céanna a bhí i gceannas
ar thionscadal an bhuama adamhaigh ina dhiaidh sin, dála an scéil) agus H.
Snyder go bhféadfadh réalta an-mhór, an-téagartha imphléascadh a dhéanamh a
d'fhágfadh ina dúpholl í. Is é sin, d'fhéadfadh sé go mbeadh teacht ar dhúphoill
nádúrtha amuigh sa spás, de réir na teoirice ar a laghad. Ar dtús, ba nós leis
na heolaithe "réalta shioctha" a thabhairt ar dhúphoill den chineál sin, nó dá
mbeadh réalta ag crapadh isteach i dtreo na léaslíne teagmhais, d'fhágfaí a
dromchla "sioctha" mar a bhí sí díreach nuair a shroich sé ga Schwarzschild agus
an léaslíne theagmhais, de réir na matamaitice.

Nuair a bhí an teoiric agus an gléasra breathnóireachta ag forbairt, thosaigh na
réalteolaithe ag cur suim sna dúphoill arís ón mbliain 1967 ar aghaidh. Sa
bhliain 1970, chruthaigh Stephen Hawking agus Roger Penrose go raibh na dúphoill
chomh fite fuaite le teoiric Einstein faoin imtharraingt is nach mbeadh a
bhfoirmiú le seachaint i gcásanna áirithe den imphléascadh imtharraingteach. Le
fionnachtain na bpulsár - na neodrónréaltaí - b'éigean do na réalteolaithe
glacadh leis an bhféidearthacht go mbeadh na dúphoill féin ann i ndiaidh an
iomláin. Maidir leis an bhfocal féin - "dúpholl" - b'é an fisiceoir teoiriciúil
John Wheeler a bhain úsáid as roimh aon duine eile, i léacht a thug sé ar an 29
lá de Mhí na Nollag 1967. Na réadanna a rith le Michell agus Laplace i dtréimhse
fhisic Newton, is gnách "réaltaí dorcha" a thabhairt orthu len iad a aithint ó
na "dúphoill" a bhaineann le teoiric na coibhneasachta ginearálta.

Táthar ag déanamh, fosta, go bhfuil dúpholl mór millteanach (An Díothóir Mór,
mar a thugtar air uaireanta) i gcroílár Bhealach na Bó Finne agus nach taise do
na réaltraí eile é. Tá mais na milliún Grian comhchruinnithe i ngach dúpholl den
chineál seo, agus freagraí éagsúla á dtabhairt ar an gceist, cad é mar a
foirmíodh iad. Is é an chéad mhíniú ná go raibh réaltbhraisle mhór thiubh ann ar
dtús agus go ndearna sí imphléascadh imtharraingteach. Deir an dara míniú go
raibh réalta mhór ann ar dtús, mar a bheadh "síol" ann, agus í ag fuilleamh
damhna chuici de réir a chéile, go dtí go raibh an oiread maise ann is gur
imphléasc an t-"síolréalta" le dúpholl a dhéanamh. Is é an tríú míniú ná gur
comhleádh dúphoill bheaga ceann i ndiaidh a chéile, go dtí go raibh an dúpholl
for-ollmhór ann. An dóigh a dtéann dúpholl for-ollmhór den chineál sin i gcion
ar an spás-am ina thimpeallacht, is féidir í a aithint i réigiúin spáis ar nós
bhraisle Virgo, áit a bhfuil an réaltra úd M87 suite, chomh maith lena chuid
comharsana.

Ar na saoltaí seo, tá na heolaithe ag iarraidh samhlacha a oibriú amach a
chuirfeadh ar a gcumas ceithre fhórsa bunaidh na hollchruinne a láimhseáil i
dtéarmaí aon chineál matamaitice agus fisice amháin. Teoiricí áirithe a cumadh
leis an bhfadhb seo a fhuascailt, is impleacht dóibh go bhfuil sé indéanta
micrea-dhúpholl a fhoirmiú faoi imthoscaí saotharlainne, i luasairí cáithníní
mar shampla - dúpholl beag bídeach nach mairfeadh ach tamall an-ghearr ar fad.

Is é is brí leis an lionsú imtharraingteach ná an dóigh a bhfuil imtharraingt
láidir an dúphoill ag cuarú an spáis agus na ngathanna solais. Tá an Ghrian féin
ábalta na gathanna solais a chuarú beagáinín, ach tá an iarmhairt seo i bhfad
níos láidre i dtimpeallacht an dúphoill. Bíonn an solas, fiú, ag dul i bhfáinní
timpeall an dúphoill. Mar sin, is féidir sraith réaltaí a fheiceáil in aice leis
an dúpholl nach bhfuil iontu, le fírinne, ach íomhánna den réalta chéanna.

Na hiarmhairtí is feiceálaí, áfach, tá baint acu leis an damhna atá á bhailiú nó
á fhuilleamh chuig an dúpholl. An damhna a tharraingíonn an dúpholl ina leith,
bailítear é i ndiosca fuillimh atá iontach te, agus é ag dul timpeall an
dúphoill go géar gasta. De thoradh a shlaodachta inmheánaí, éiríonn an diosca
iontach te, agus é ag astú flúirse radaíochta uaidh. Tá an próiseas seo iontach
éifeachtach ag tiontú damhna go radaíocht, agus é in ann fuinneamh a dhéanamh de
dheich faoin gcéad de mhais an damhna. Ní féidir leis an mbuama hidrigine féin
ach céatadán an-bheag den mhais a fhuinnmhiú mar sin. Iarmhairtí eile ar féidir
sonrú a chur iontu is ea iad na scairdeanna caola de cháithníní a bhíonn á
mbrúchtadh i dtreo ais rothlaithe an diosca fuillimh, agus luas coibhneasaíoch
fúthu - is é sin, luas chomh mór nach féidir cur síos sásúil a thabhairt ar
ghluaiseacht na scairdeanna seo gan duil i muinín theoiric na coibhneasachta.

Ní mór cuimhne a choinneáil air, áfach, go bhfuil teacht ar dhioscaí fuillimh,
scairdeanna, agus fhithiseoirí i dtimpeallacht réadanna troma téagartha eile
seachas dúphoill amuigh sa spás, neodrónréaltaí agus abhacréaltaí bána mar
shampla, agus bíonn dinimic na réadanna timpeall na n-aomthóirí seo sách cosúil
le dinimic na réadanna atá á n-aomadh ag na dúphoill. Dá réir sin, táthar ag
déanamh an-taighde ar shaintréithe na ndioscaí fuillimh inniu, agus na
réalteolaithe ag dul i dtuilleamaí fhisic na réimsí maighnéadacha agus an
phlasma le fáil amach cad é atá ag titim amach ansin dáiríre. Mar sin, is é an
t-aon rud amháin a ndéanann an diosca fuillimh agus na réadanna ar a bhfithisí
fianaise leis ná go bhfuil rud éigin trom téagartha ann, ach is beag is féidir a
rá i dtaobh an ruda sin féin. Leis an rud sin a shainaithint mar dhúpholl,
caithfidh muid a chruthú nach bhféadfadh aon chineál réad eile a bheith mar
chúis leis na hiarmhairtí ina thimpeall.

Is é an léaslíne theagmhais "dromchla" an dúphoill. Níl an dromchla seo ann ach
sa chiall mhatamaiticiúil, nó níl aon dromchla ábhartha ná inmhothaithe ann - ní
"droim" é a bhféadfá imbhualadh leis. De réir Stephen Hawking, mura bhfuil an
dúpholl ag rothlú ar a ais, is ionann a léaslíne theagmhais agus sféar. Is
ionann ga an sféir seo - an fad ó lárphointe an dúphoill go dtí an sféar - agus
ga Schwarzschild. Ag an léaslíne theagmhais, is ionann treoluas éalaithe an
dúphoill agus luas an tsolais. Taobh istigh de, tá sé níos mó ná luas an tsolais
- is é sin, le héalú ó réimse imtharraingthe an dúphoill, chaithfeá a bheith ann
luas an tsolais a shárú. Ós rud é nach féidir le haon réad fisiceach is aithin
don duine luas an tsolais a shárú, ní féidir le haon réad fisiceach éalú as an
dúpholl. Féadann na cáithníní agus na réadanna an léaslíne a thrasnú, ós rud é
nach n-aithnítear aon teorainn fhisiceach ná constaic ansin, ach ní fhéadann
siad an réigiún taobh istigh den léaslíne a fhágáil a thuilleadh.

Ós rud é nach bhfuilimid in ann dul isteach sa dúpholl, taighde a dhéanamh air
agus filleadh le cur síos a thabhairt ar a bhfaca muid istigh ansin, ní mór
dúinn glacadh leis nach bhfuil de shaintréithe ag na dúphoill ach na saintréithe
atá inaitheanta ón taobh amuigh. Mar sin, le cur síos iomlán a thabhairt ar an
dúpholl, níl gá ach le trí luach a shainiú: a mhais, a lucht leictreach, agus a
mhóiminteam uilleach. (Is é atá i gceist leis an móiminteam uilleach, nó
"móimint an mhóimintim", ná cáilíocht fhisiceach a thaispeánann, cé chomh
sciobtha atá an réad ag rothlú ar a ais.) Mar a dúirt an fisiceoir John
Archibald Wheeler, "níl folt gruaige ar bith ar an dúpholl", is é sin, ní féidir
dhá dhúpholl a aithint thar a chéile ach ar an trí luach seo.

Réadanna atá faoi thionchar an réimse imtharraingthe, géilleann siad don
iarmhairt ar a dtugtar an t-amleathadh. Is é sin, dá láidre an imtharraingt, is
ea is moille a bhíonn an t-am ag sleamhnú thart. Ní aithníonn na daoine an
difríocht, nó feiceann siad ar na cloig an t-am ag dul ar aghaidh mar is dual
dó, ach má théitear i dteagmháil arís leo siúd a chaith an tamall céanna i
réimse imtharraingthe a bhí níos laige, taispeánfaidh comparáid na n-uaireadóirí
an difríocht ama. Cé go bhfuil coincheap an amleata ag dul in aghaidh stoith ar
an duine, is rud é atá cruthaithe go heimpíreach i dturgnaimh agus i
dtástálacha, agus cuireann an Córas Suite Domhanda (GPS, Global Positioning
System), mar shampla, an t-amleathadh san áireamh ina obair.

An breathnóir atá ag coinneáil súile ar réad atá ag titim isteach, ní fheicfidh
sé riamh é ag dul tríd an léaslíne theagmhais, toisc go bhfuil an t-amleathadh
chomh láidir i réimse imtharraingthe an dúphoill. Ní fheicfidh sé é ach ag
teacht i gcóngar don léaslíne, ag druidim isteach léi gan í a shroicheadh
choíche. San am céanna, tá an réad ag éirí níos dofheicthe, agus an solas atá ag
teacht uaidh á dheargaistriú faoi thionchar na himtharraingthe. Sa deireadh,
beidh tonnfhad an tsolais deargaistrithe as raon na feiceála, agus an réad
imithe go hiomlán, sula mbuaile sé an léaslíne ar aon nós.

Maidir leis an mbreathnóir atá ag titim isteach sa dúpholl, rachaidh sé trasna
an léaslíne gan aon rud as an ngnáth a mhothú - ar acht go bhfuil an dúpholl
sách mór. Mura bhfuil, mhothóidh sé na fórsaí taoidmheara á streachailt as a
chéile i bhfad roimh an léaslíne féin. Maidir leis an deargaistriú, ní féidir a
rá cé acu a fheicfidh sé na réadanna deargaistrithe nó gormaistrithe - tá sé ag
brath ar a ruthag isteach sa dúpholl. Nó is amhlaidh go mbeidh an solas, mar a
fheicfidh sé féin é, gormaistrithe ag imtharraingt an dúphoill, ach san am
céanna, beidh sé deargaistrithe ag treoluas an bhreathnóra féin.

Nuair atá an breathnóir tar éis an léaslíne theagmhais a thrasnú, tá a phort
seinnte, agus é ag titim isteach sa tsingilteacht. Níl neart air, nó má
bhaineann sé úsáid, abair, as roicéid le teacht slán ón imtharraingt, ní
dhéanfaidh sé ach géarú ar a luas i dtreo na singilteachta.

I gcroílár an dúphoill atá an tsingilteacht, áit a bhfuil imtharraingt an
dúphoill éigríochta, agus an spás-am cuaraithe go hinfinideach freisin. Le
fírinne, is coincheap matamaiticiúil í an tsingilteacht ar dtús, agus é ag
tagairt d'áiteanna nach féidir luach na feidhme, cuir i gcás, a shainiú iontu.
Mar shampla, samhlaigh duit an fheidhm mhatamaiticiúil seo:

Má rothlaíonn an dúpholl sách luath, imeoidh an léaslíne ar fad, ionas go
nochtfar an tsingilteacht, agus í in ann a tionchar a imirt ar an ollchruinne
ina timpeall. Ábhar scéalta uafáis is ea í an tsingilteacht nocht, ós rud é nach
bhfuil a fhios ag aon duine cad is féidir léi a dhéanamh nó cad é an cineál
staid ina bhfuil an damhna sa tsingilteacht ar aon nós - d'fhéadfadh sí na
dlíthe nádúrtha féin a chur as a riocht ina timpeallacht. Níor cuireadh sonrú in
aon tsingilteacht nocht riamh, áfach, agus deir saineolaithe áirithe go bhfuil
"cinsireacht chosmach" i bhfeidhm - is é sin, gur dual don léaslíne theagmhais
gach singilteacht a cheilt ón ollchruinne, agus sin a bhfuil de.

Ceist gan fhreagra i gcónaí í ceist aonadachta na ndúpholl, nó paradacsa
cailliúna an eolais. De réir na fisice clasaicí, is ionann iad dlíthe na fisice
cuma cé acu atáimid ag dul ar aghaidh nó ar gcúl san am. Dá bhféadfaimis suíomh
agus treoluas gach cáithnín san Ollchruinne a thomhas, d'fhéadfaimis stair na
hollchruinne a oibriú amach tríd na cáithníní a leanúint ar ais san am. Sa
mheicnic chandamach, comhfhreagraíonn an prionsabal seo do choincheap
tábhachtach na haonadachta, a bhfuil baint aige le himchoimeád na dóchúlachta.



https://ga.wikipedia.org/wiki/Cr%C3%ADocha_an_Iarthuaiscirt

Is críoch chónaidhme de chuid Cheanada é Críocha an Iarthuaiscirt (Fraincis: les
Territoires du Nord-Ouest, Béarla: Northwest Territories).

Tá Críocha an Iarthuaiscirt suite i dtuaisceart Cheanada, ag críochántacht leis
an dá chríoch Cheanadacha eile: an Yukon ar an dtaobh thiar agus Nunavut ar an
taobh thoir, agus le trí chúige: le An Cholóim Bhriotanach ar an dtaobh thiar
theas, agus le hAlberta agus Saskatchewan ó dheas.

Is í an Abhainn Mackenzie an abhainn is faide i gCeanada. Téann sí ó thuaidh
agus isteach san Aigéan Artach. Tá cúrsa na habhann ina iomlán taobh istigh de
Chríocha an Iarthuaiscirt, cé go n-éiríonn cuid dá chraobhaibhneacha i Yukon nó
sna cúigí ó dheas. Tá Great Bear Lake agus Great Slave Lake sa chríoch chomh
maith. Is é Great Bear Lake an loch is mó atá go hiomlán taobh istigh Cheanada.
Is é Great Slave Lake an loch is doimhne (614 méadar nó 2,014 troighe ar
doimhneacht) sa tír. Sliabh Nirvana an sliabh is airde (2,773m nó 9,098 tr ar
airde), agus é suite ar theorainn Yukon.

Bíonn aeráid fho-artach sa chuid is mó de Chríocha an Iarthuaiscirt. Aeráid
artach nó pholach a bhíonn ar an gcósta thuaidh agus sna hOileáin Artacha. Is
iad na príomhoileáin ná Oileán Banks, Oileán Borden, Oileán Prince Patrick, agus
codanna d'Oileán Victoria agus Oileán Melville.

Tháinig na chéad Eorpaigh go dtí Críocha an Iarthuaiscirt sna 1570idí (Martin
Frobisher) agus sa bhliain 1610 (Henry Hudson). Má's ar éigin a leag siad a gcos
ar bhruach thiar Bhá Hudson, áfach, thaispeáin siad an bealach siar agus ó
thuaidh dona lán daoine eile, idir thaiscéalaithe, ghaisteoirí, agus
thrádálaithe. Sa bhliain 1670, thug an Rí Séarlas II cairt don Hudson's Bay
Company (BC) ar na limistéirí timpeall bhruacha Bhá Hudson, thiar agus thoir. An
chéad Eorpach a thaiscéal an chuid sin den tír a bheadh taobh istigh de
theorainneacha Chríoch an Iarthuaiscirt inniu, b’shin Samuel Herne. Sa bhliain
1770, agus é fostaithe ag an HBC, thug sé a aghaidh ar na bólaí ó thuaidh ag
tosnú ag Churchill (in Manitoba an lá inniu). Shroich sé béal na Abhann
Coppermine sa bhliain ina dhiaidh sin; thaiscéal sé an tír timpeall Great Slave
Lake ar a bhealach ar ais. Sa bhliain 1789, lean taiscéalaí Albanach darbh ainm
Alexander Mackenzie abhainn a thugtar an Mackenzie uirthi inniu ó thuaidh go dtí
an tAigéan Artach. Tháinig na trádálaithe fionnaidh ar a shála, agus mar thoradh
air sin fuair breis is leath de na daoine bundúchasacha bás le galair an
tseandomhain.

Bhí an chríoch faoi ainm is a bheith faoi smacht an Hudson’s Bay Company go dtí
an bhliain 1870, nuair a ghlac rialtas Thiarnas Cheanada seilbh ar na críocha úd
agus cuireadh Críocha an Iarthuaiscirt orthu. Limistéar an-mhór a bhí i gceist,
ó na Sléibhte Creagacha soir go dtí Leithnis Labradar san oirthear agus ó dheas
in áiteanna go dtí teorainn na Stát Aontaithe. Sa bhliain 1880, cuireadh na
hOileáin Artacha san áireamh freisin. Baineadh de limistéar na críche roinnt
uaireanta freisin, go mór mhór nuair a cuireadh na cúigí nua ar bun ar na
machairí ó dheas. Idir na blianta 1925 agus 1999, bhí 3,439,296 km2 (1,327,920
míle cearnacha) d'achar ann – níos mó ná achar India. Ar 1 d'Aibreán 1999,
scaradh na trí chúigú is faide soir den chríoch agus rinneadh críoch nua,
Nunavut, de.

Thiar sa bhliain 1877, rinne rialtas Chríocha an Iarthuaiscirt teanga oifigiúil
den Fhraincis in éineacht leis an mBéarla, cé nach raibh cainteoirí Fraincise
líonmhar ariamh ann. Chuir sé sin tús le díospóireacht a d'éirigh searbh
uaireanta agus sa bhliain 1892 baineadh an stádas oifigiúil den Fhraincis. Sna
1980idí luatha, chuir rialtas feidearálach Cheanada brú ar pharlaimint na críche
an Fhraincis a dhéanamh oifigiúil arís, agus thosaigh na seanargóintí arís. Bhí
an bua ag an rialtas náisiúnta an uair seo. D'éiligh lucht na Chéad Náisiún
(.i., na bundúchasaigh), áfach, na cearta céanna dona dteangacha féin, rud a
fuair siad. Tá 11 teanga oifigiúil i gCríocha an Iarthuaiscirt inniu, mar atá
Béarla, Chipewyan, Cree, Dogrib (Tłįchǫ), Fraincis, Gwich'in, Inuinnaqtun,
Inuktitut, Inuvialuktun, Slavey Thuaidh, agus Slavey Theas.

Tógadh aerpháirceanna chomh maith le calafoirt ar an Abhainn McKenzie mar chuid
den iarracht le iarthuaisceart na mór-roinne a chosaint ó na Seapánaigh sa Dara
Cogadh Domhanda agus ghlac an rialtas Ceanadach freagracht as baint an raidiam
agus úráiniam. Níor tháinig aon laghdú ar thábhacht straitéiseach na Chríocha an
Iarthuaiscirt i ndiaidh an bhua ar na Seapánaigh mar tháinig an Cogadh Fuar ina
áit. Rinneadh baint na n-acmainní nádúrtha a fhorbairt go mór ó na 1950idí go
dtí an lá inniu.

Ar na hacmhainní nádúrtha i gCríocha an Iarthuaiscirt tá ór, diamaint,
peitriliam agus gás nádúrtha. Tá beagnach 20 mianach móra á saothrú.
Tairiscítear na diamaint mar mhalairt ar dhiamaint fhola, nó diamaint
choibhlinte, na hAfraice.

Ba C$4.675 bn. an olltáirgeacht intíre (OTI) a bhí ag Críocha an Iarthuaiscirt
sa bhliain 2012. Tá C$76,000 an duine de OTI sna críocha, an teacht isteach per
capita is airde de chúige nó chríoch ar bith i gCeanada.



https://ga.wikipedia.org/wiki/Cr%C3%A9-umhaois

Is í an Chré-Umhaois an tréimhse arb í is príomhthréith ann ná úsáid a bhaint as
copar agus a chóimhiotal cré-umha mar príomhábhar crua i mbruithniú uirlisí agus
airm. In ord croineolaíoch, luíonn sé idir an Chlochaois agus an Iarannaois.
Tugann an téarma an Chlochaois le tuiscint an neamhábaltacht amhiarann a
bhruithniú agus tugann an téarma Iarannaois le tuiscint an cumas chun déantán a
mhonarú in aon cheann de na trí chineál ábhar crua. Léiríonn an leagan amacha
seo san croineolaíocht sheandálaíochta an deacracht a bhaineann le monarú i
stair na teicneolaíochta.

I rith na gcéadta bliain anuas de staidéir agus mionscrúdú eolaíoch ar an
Chré-Umhaois, bhí sé soiléir go raibh, ar an iomlán, úsáid an chopair nó an
chré-umha amháin ar an chuid is cobhsaí agus dá bhrí sin, an chuid is diagnóisí
de bhraisle gnéithe a mharcáil na tréimhse sin. Chomh maith le déantúsaíocht na
chré-umha ó amhábhair agus úsáid fhorleathan na n-uirlisí agus na n-arm
cré-umha, le linn na tréimhse seo, lean forbairt na siombailí picteagramacha nó
idéagramacha agus na próta-scríbhneoireachta, agus gnéithe eile den sibhialtacht
uirbeacha.



https://ga.wikipedia.org/wiki/Contae_Aontroma

Tá Contae Aontroma (Béarla: County Antrim) suite i gCúige Uladh, ar chósta thoir
thuaidh Loch nEathach, agus tá achar de 2,844 km² aige. Cónaíonn thart ar
616,000 daoine ann, rud a chiallaíonn go bhfuil an daonra is mó i dTuaisceart
Éireann mar aon leis an darna ceann is mó in Éirinn aige. Tá sé mar pháirt de
chúige Uladh.

Meallann Glinntí Aondroma na mílte turasóir chun an chontae achan bhliain agus
is suíomh Oidhreachta Dhomhanda de réir UNESCO é Clochán an Aifir (nó Clochán na
bhFórmorach mar a thugtar air fosta) ar an chósta thuaidh. Tá clú ar Mhuileann
na Buaise as an uisce bheatha atá á dhéanamh ann leis na céadta bliain, agus
aithnítear Port Rois mar an lonnaíocht mhara is cáiliúla i dTuaisceart Éireann ó
thaobh líonn na gcuairteoirí air de, áit atá ann ina mbíonn craic ar dóigh de ló
is d'oíche de réir tuarascála. Tá an chuid is mó de Bhéal Feirtse, an chathair
is mó i dTuaisceart Éireann, lonnaithe sa chontae agus tá an chuid eile dí i
gContae an Dúin. De réir an tseanchais is ar Shliabh Mis i dtuaisceart an
chondae a chaith Pádraig Naofa bunús a shaoil óig.

Is é Aerfort Idirnáisiúnta Bhéal Feirste an t-aerfort is gnóthaí i dtuaisceart
Éireann agus tá sé lonnaithe in Aldergrove i ndeisceart an chondae, áit atá
roinnte idir údaráis an aerfoirt agus an Fórsa Aeir Ríoga. Is é an t-aerfort
réigiúnach is mó i leith lastais aeir sa RA. Bíonn seirbhísí rialta ann go dtí
An Bhreatain Mhór, mór-roinn na hEorpa agus Meiriceá Thuaidh.

Bíonn seribhísí aeir le fáil chomh maith ó Aerfort Chathair Bhéal Feirste George
Best atá suite míle soir ó lár chathair Bhéal Feirste ar thaobh Chondae an Dúin
den chathair, aerfort a athainmníodh i 2006 in ómós don imreoir sacair George
Best.

Is iad na bealaí Iarnróid Thuaisceart Éireann de chuid Translink na príomhlínte
idir Béal Feirste, Aontroim, an Baile Meánach, Cúil Raithin, Port Rois, Doire,
Carraig Fhearghais is Latharna.

Téid báid farantóireachta ó chalaphort Latharna, áit ónar féidir taisteal go
Cairn Riain agus An Srón (An t-Sròn) in Albainmar aon le Fleetwood i Sasana.
Bhíodh seirbhís ó Bhéal Feriste go dtí an Srón Ramhar (An t-Sròn Reamhar) go dtí
2010.

Bhí cumas de shaghas éigeain ar an nGaeilge ag 8.4% do daonra chontae Aontroma.
Sa scoilbhliain 2010-2011, bhí 1,260 daltaí ag fhreastal ar na dhá
gaelscoileanna dhéag i chontae Aontroma. Bhí 553 daltaí ag fhreastal ar an
gaelcholáiste i gcontae Aontroma.

Fosta, condae den dá chontae atá fágtha in Éirinn atá ann ina bhfuil bunús na
ndaoine protastúnach (is é Condae an Dúin é an condae eile). Is é an
Preisbitíreachas an claonadh creidimh is mó sa chondae. Leanann an Caitliceachas
Rómánach sa darna áit, agus ina dhiaidh sin, Eaglais na hÉireann. Is é an t-aon
chontae in Éirinn ina bhfuil sainchreideamh seachas an Caitliceachas mar
sainchreideamh príomha. Is mar gheall ar nascanna láidre le hAlbain é an
tionchar ón Phreisbitíreachas.

An baile condae traidisiúnta ná Aondroim fhéin. Níos deireannaí, rinneadh An
Baile Meánach mar bhaile chondae agus mar shuí rialtais áitiúla. I 1973 stadadh
condaetha Thuaisceart Éireann a bheith ina haonáin riaracháin go hoifigiúil,
bliain i ndiaidh teipeadh rialtais tuaisceartaigh i Stoirmhonadh (nó Cnoc an
Anfa mar a thugtar air fosta), le hathamharc a dhéanamh ar cúrsaí riaracháin
áitiúla. Gídh go maireann na condaetha beo go cultúrtha, i gcúrsaí reatha, agus
I dtaca le cúrsaí dlí, chanfhuil siad ann daofa a thuilleadh maidir le cúrsaí
riaracháin. Ina leabaidh sin, tá an réigiún roinnte eadar 26 cheantar. Tá na
ceantair seo a leanas le fáil go hiomlán laistigh de limistéir an chondae:



https://ga.wikipedia.org/wiki/Cogadh_Cathartha_na_Sp%C3%A1inne

Bhí Cogadh Cathartha na Spáinne ar na cogaí cathartha ab fhíochmhaire a
troideadh le linn an fichiú haois. D'éirigh Eite Dheis na Spáinne amach i
gcoinne rialtas an Frente Popular, meascán de shóisialaithe, chumannaithe agus
ainrialaithe a fuair an lámh in uachtar in olltoghchán 1934. Ba shaghas
ullmhúcháin do choimhlint ní ba mheasa fós é an cogadh mar bhuail na
hidé-eolaíochta naimhdeacha, an Faisisteachas agus an Cumannachas, le chéile le
linn na troda.

Ba bhlianta casta iad cúig bliana an Dara Poblacht. Tháinig an Phoblacht ar an
saol mar chomharba ar riailréim Primo de Rivera, ginearál airm, a bhí i
gcumhacht ó 1923 go 1930. Tar éis na dtoghchán áitiúil in Aibreán 1931, ghlac an
eite chlé seilbh ar an rialtas. Níor chuir tacaithe an Rí Alfonso XIII i gcoinne
na bpoblachtánaithe agus bunaíodh an Dara Poblacht. Theith an rí ón Spáinn. Ag
an am bhí páirtí láir láidir ann a bhí in ann an chumhacht a chothromú idir an
dá thaobh. Ach, de réir a chéile chaill an páirtí láir a chumhacht agus tharla
polarú polaitiúil sa tír. Le bunú na Poblachta, thosaigh an eite chlé, a raibh
an lámh in uachtar acu tar éis olltoghchán 1931, ar athruithe móra sóisialta a
chur i bhfeidhm. Ba é an páirtí sóisialach, an PSOE, an páirtí ba mhó sa
pharlaimint. Tugtar an Bienio Progresista nó an dá bhliain forásacha ar na
blianta tosaigh seo. Ach ní raibh sé éasca na hathruithe go léir a chur i gcrích
go tapaidh agus d'éirigh an pobal mí-shuaimhneach. D'éirigh scataí ainrialacha
amach i gcoinne an rialtais i 1934 agus cuireadh faoi chois iad go neamhbháúil.
Thit an rialtas as a chéile agus bhí olltoghchán eile ann a chuir an eite dheis
i gcumhacht.

Ar an 16 Feabhra 1936 bhí bua sa toghcháin do Fhronta an Phobail sa Spáinn agus
trí lá níos déanaí, cuirtear rialtas ar bun sa Spáinn faoi cheannas Manuel
Azaña.

Ar an 12 Iúil 1936 thóg grúpa míleataithe cléacha ceannaire an fhreasúra, Calvo
Sotelo, amach as a theach agus lámhaigh siad é, mar dhíoltas ar dhúnmharú
leifteanant cléach, José Castillo. Rinne siad iarracht ceannaire eile na heite
deise, José María Gil-Robles, a mharú ach níor éirigh leo é a ghlacadh. Ar an 17
Iúil d'éirigh an t-arm amach i gcoinne an rialtais sna cóilíneachtaí i Maracó.

Is le linn na laethanta casta seo an a tharla marú Federico García Lorca, an
file clúiteach, i nGranada.

Bhí rialtas na poblachta tar éis an ginearál Francisco Franco a ruaigeadh as an
mór-thír mar bhí imní orthu roimhe - bhí sé tar éis stailc mhianadóirí i
dtuaisceart na tíre a chur faoi chois go fuilteach i 1934. Bhí sé i gceannas ar
arm na hAfraice agus bhí a cheannfort aige i gcathair Melilla, ceantar
Spáinneach, i dtuaisceart na hAfraice.

D'éirigh le Franco a chuid trúpaí a chur trasna na farraige ar eitleáin le
cabhair ó Luftwaffe na Gearmáine, a sheol Hitler i ndiaidh an éirí amach. Ghlac
sé seilbh ar dheisceart na tíre agus thosaigh sé ag druidim i dtreo Mhaidrid.
Bhí an tír scartha idir an rialtas agus na réabhlóidithe agus tharla slad ar an
dá thaobh.

Ar 20 Iúil thosaigh an léigir phoblachtaigh ar an gceannfort nó Alcázar i
gcathair Toledo, áit a raibh grúpa beag náisiúnaithe ag seasamh an fhóid i
gcaisleán i gcoinne fhórsaí an rialtais. Ba shaghas siombail den éirí amach é do
na náisiúnaithe an Alcázar agus bheartaigh Franco dul i gcabhair orthu agus
glacadh Mhaidrid a chur ar athló. Thóg na réabhlóidithe mianadóirí ó Asturias i
dtuaisceart na tíre isteach chun buamaí a chur faoin gcaisleán, an iarracht
dheireanach chun na cosantóirí a chloí. Cé gur phléasc na buamaí is gur thit
cuid den chaisleán, ní raibh na hionsaitheoirí in ann na fothracha a thógáil.
Chuir Franco deireadh leis an léigear ar an 26 Meán Fómhair.

Ar an 1 Deireadh Fómhair 1936, i mBurgos, chuireadh Francisco Franco i gceannas
ar rialtas Náisiúnta na Spáinne. Gaireadh “Generalísimo” nó Ard-Ghinearál an
airm Fhaisistigh de, agus “Jefe de Estado” nó Ceann an Stáit san am céanna. Ar 7
Deireadh Fómhair, fógraíodh Poblacht na mBascach (Euzkadi) i Guernica

Le linn an chatha, chuir rialtas na poblachta a chuid óir ón phríomhchathair
chuig Valencia. Tháinig Stailín isteach le cabhair ollmhór don rialtas agus
íocadh as le hór bhanc ceannais na Spáinne. Tugtar ór Mhoscú ar an eachtra seo.
Ba bhuntáiste mór é seo do na faisistí, mar ní raibh an bhrú céanna orthu íoc as
an tacaíocht a fuair siadsan ón Iodáil agus ón Ghearmáin.

I measc phríomhphearsanra an chogaidh, bhí Buenaventura Durruti, an ceannaire
ainrialach a fuair bás i gcath Mhaidrid. Bhí aithne ar Dolores Ibárruri nó la
Pasionaria, ceannaire cumannach, ar fud an domhain, mar gheall ar a hóráidí ar
son an rialtais.

Sheol na deachtóirí faisisteacha, Mussolini agus Hitler, fórsaí chuig an Spáinn
ón Iodáil is ón Ghearmáin. Tar éis ór bhanc ceannais na Spáinne a fháil ar an 16
Meán Fómhair, chuir Stailín tús le idirghabháil an-mhór de fhórsaí Sóivéadacha.
D'fhógair rialtais daonlathacha na hEorpa polasaí frith-idirghabhála sa chogadh.
Bhí rialtas sóisialach i gceannas sa bhFrainc faoi Léon Blum ach bhí faitíos
orthu cúnamh a thabhairt don rialtas Spáinneach ar eagla go leathnódh an
choimhlint go dtí a dtír féin, mar gheall ar an teorainn leis an Spáinn.
Cuireadh muintir an eite clé ar fud an domhain na Briogáidí Idirnáisiúnta le
chéile mar gheall ar an easpa cabhrach ón Bhreatain is ón bhFrainc. Maidir le
hÉirinn, thaistil fir óga ón oileán ar fad chuig an Spáinn le troid sna
Briogáidí Idirnáisiúnta, daoine ar nós iar-óglach an IRA, Frank Ryan. Ar an
dtaobh eile, chuaigh grúpa ó na Léinte Gorma faoi cheannas an ghinearáil Eoin
O'Duffy go dtí an Spáinn chun cabhrú le fórsaí Fhranco.

Bhí tionchar nach mór ar litríocht na linne ag an gcogadh. Ghlac scríbhneoirí ar
nós George Orwell agus Ernest Hemingway páirt sa troid, an bheirt acu ar thaobh
na poblachta. Scríobh Orwell ceann dá leabhair is cáiliúla, Homage to Catalonia,
faoina thaithí féin agus é ag troid ar fhronta Aragón le grúpa marcsach, an
POUM. I réimse an cheoil, tá aithne ar amhráin ilghnéitheacha ar nós Viva la
Quinta Brigada, a scríobh Christy Moore agus If you Tolerate This ó na Manic
Street Preachers



https://ga.wikipedia.org/wiki/Clochaois

Is ré leathan réamhstairiúil í an Chlochaois, ina raibh daoine ag brath ar
chloch chun uirlisí agus airm a dhéanamh. Mar shampla, bhíodh feidhm á bhaint as
breochloch agus seirt le haghaidh uirlisí agus airm, agus basalt agus
gaineamhchloch chun brónna a dhéanamh le haghaidh cócaireachta. Chomh maith leis
na hábhair seo, bhí adhmad, cnámh, sliogán, beann agus rudaí eile in úsáid. Sa
chuid is déanaí den aois, thosaigh daoine ag déanamh criadóireachta as cré nó
dríodair eile.

Tosaíonn an Chlochaois idir 2.7 agus 2.58 milliún bliain ó shin nuair a
bhaineadh feidhm as uirlisí cloiche don chéad uair i nGona na hAetóipe.
Críochnaíonn an aois le forbairt na talmhaíochta, ceansú ainmhithe áirithe agus
bruithniú mhian chopair chun miotal a chruthú.

Roinneann na staraithe an aois seo ina trí ré, rud a bhí molta don chéad uair ag
John Lubbock ina leabhar Pre-historic Times (1865).

Tagann an focal Pailéiliteach ón nGréigis παλαιός, palaios, "sean"; agus λίθος,
lithos, "cloch", is é sin "seanaois na cloiche". Ré réamhstairiúil atá inti ina
bhfeictear forbairt in uirlisí cloiche. Cuimsíonn sé an chuid is mó de stair an
chine daonna ar Domhan (99%), ag tosú timpeall 2.5 nó 2.6 milliún bliain ó shin
leis na céad uirlisí cloiche in úsáid ag homainidí ar nós Homo habilis, suas go
dtí tosú na talmhaíochta timpeall na bliana 10,000 RC.



https://ga.wikipedia.org/wiki/Cl%C3%B3d%C3%B3ireacht

Is éard atá i gceist le clódóireacht ná teicníochtaí chun íomhá (le focail,
léaráidí is/nó íomhá theibí le dathanna éagsúla inti) a leagan ar bhun éigin i
sraith cóipeanna comhionanna. De ghnáth, is páipéar an bun agus is dúch an
t-ábhar daite. Is iad na príomhtheicníochtaí ná rilíf (litirphreas is
fleisceagrafaíocht), plánagrafaíocht (liotagrafaíocht), agus inghearradh nó
intaglio (greanphriontáil, greanadóireacht, turbhior, meisitint, eitseáil). Is é
litirphreas an fhoirm is seanda, agus cuid mhaith de stair na clódóireachta, is
í stair an litirphreasa í. Braitheann an teicníocht seo ar chló is bloic
inaistrithe adhmaid agus brú sa phreas chun an dúch a aistriú go sásúil ón gcló
don pháipéar. Is dócha gur thosaigh an chlódóireacht sa tSín sa 6ú céad, chun
téacsleabhair i gcomhair scrúduithe is téacsanna Búdacha a chur ar fáil. Bhí
nuachtáin sa tSín timpeall 860 AD. Is iad na leabhair clóbhuailte is seanda an
Vajracchedikā Prajñāpāramitā Sūtra (Sútra Diamantach, 868) a rinne Wang Jie,
agus 120 imleabhar de chlasaicí Confúicis (932-953). Saothraíodh plátaí
miotalacha san 11ú céad, agus cló inghluaiste miotalach timpeall 1050. Is dócha
gur fhoghlaim an Eoraip mar gheall ar chlódóireacht ó na hArabaigh, nó b'fhéidir
ó bhloc-chlódóireacht na hÉigipte a bhí ar siúl faoi 1300. Tá samplaí de
bhloc-chlódóireacht Eorpach ó 1375 ar fáil fós. Thosaigh Gutenberg ag
clódóireacht i 1436, agus Caxton i 1475. Feabhsaíodh an preas adhmaid leis an
bpreas Ollannach a tugadh isteach i Meiriceá i 1639. Tháinig an chéad phreas
iomlán miotalach, an Stanhope, in ionad an phreasa Ollannaigh i 1795. Rinneadh
feabhsuithe forchéimnitheacha ar an bpreas sa 19ú-20ú céad, chun priontáil ar
dhá thaobh an pháipéir, le dhá dhath, ar luas níos mó (i meaisíní le pláta
cuartha), agus eile. Ag tús an 20ú céad tháinig seachliteagreafaíocht ar an
bhfód, ag éirí an-choitianta. Géaraíodh na modhanna clóchuradóireachta:
saothraíodh modhanna a bhí bunaithe ar scannáin, agus ansin ar ríomhairí, ionas
go bhfuil ceird na clóchuradóireachta imithe i léig ach ar éigin. Déantar an
páipéar a láimhseáil ar bhealaí éagsúla freisin, ina leathanaigh nó ó rollaí
leanúnacha, agus is féidir an ceangal is an bearradh a dhéanamh go huathoibríoch
faoi rialú ríomhaire den chuid is mó.



https://ga.wikipedia.org/wiki/Cl%C3%B3_Gaelach

Is cló é an Clo Gaelach (nó an seanchló uaireanta) a úsáidtear sa Ghaeilge go
príomha, is sa Bhéarla go pointe, mar mhaisiú agus mar léiriú ar chultúr na
nGael den chuid is mó, agus ba ann a scríobhtaí an chuid ba mhó den Ghaeilge,
tráth.

Is é an rud atá i gceist leis an gcló Gaelach ná leagan ar leith den aibítir
Laidneach agus é bunaithe ar stíl peannaireachta na sean-lámhscríbhinní . Leis
an nGaeilge is mó a shamhlaítear an stíl inniu, ach le fírinne, tá sí an-chosúil
leis an mionpheannaireacht a chleachtaítí i Mór-roinn na hEorpa i laethanta
Shéarlais Mhóir. Mar shampla, cuireadh an chéad fhoclóir Laidine-Gearmáinise, an
tAbrogans, ar pár i litreacha atá an-chosúil leis an gcló Gaelach.

Cé is moite d'fhoirmeacha na litreach féin, is é an ponc scriosta nó an punctum
delens príomhchomhartha sóirt an chló Ghaelaigh. Ar dtús, sna lámhscríbhinní
Laidine sna Meánaoiseanna, ba nós litreacha a scríobhadh de thaisme a chur ar
neamhní tríd an bponc seo a chur os a gcionn - sin é an tuige go dtugtar "ponc
scriosta" air.

Bhí ceist an chaighdeáin litrithe fite fuaite le ceist an chló Ghaelaigh, mar a
thugtar air. Bhí scéal an Chló Ghaelaigh fite fuaite le scéal an Chaighdeáin, nó
go ginearálta, ba iad na daoine céanna a roghnaíodh an seanchló agus an
seanlitriú.

Ba é an cló Gaelach an chéad chóras scríbhneoireachta a úsáideadh in Éirinn le
haghaidh an Ghaeilge a scríobh, de réir an chórais Rómhánaigh. D'úsáideadh an
Eaglais Críostaí stíl scríbhneoireachta cosúil leis ar fud na hEorpa sa cúigiú
céad. Tháinig Naomh Pádraig go hÉirinn sa chúigiú céad agus tá an chuma ar an
scéal gur tosaíodh ag scríobh na Gaeilge de réir an chórais seo sa séú céad.

Nuair a chuaigh an chéad leabhar Gaeilge i gcló i réimeas Éilís a hAon, a
choimisiúnaigh foilsiú litríochta Protastúnaí sa Ghaeilge, gearradh clófhoireann
ar leith le haghaidh na Gaeilge. Bhí an chlófhoireann seo ceaptha le bheith
cosúil le peannaireacht na lámhscríbhinní Gaeilge, le go mbeadh na leabhair ní
ba soléite acu siúd a bhí i dtaithí na léitheoireachta sa teanga. Is féidir a rá
nár tháinig an cló Gaelach, mar chló, ar an bhfód roimhe sin.

Nuair a bhí aistriúchán Gaeilge den Bhíobla agus litríocht Chríostaí
Phrotastúnach eile le scaipeadh sa Ghaeltacht, chinn an Bhanríon Éilís a hAon ar
chlófhoireann ar leith a ghearradh don Ghaeilge le go mbeifí ábalta ábhar
clóbhuailte a chur ar fáil a bheadh ag breathnú cosúil le Gaeilge scríofa na
lámhscríbhinní. An duine a bheadh i dtaithí na lámhscríbhinní sin, ní bheadh sé
i bhfad ag baint céille as an teanga chlóbhuailte, mar sin. Mar sin, is deirtear
uaireanta, "ní cló Gaelach é an cló Gaelach, nó b'fhearr an cló Éilíseach a
thabhairt air".

Nuair a bunaíodh Saorstát Éireann, bhí bunús seo an chló Ghaelaigh ligthe i
ndearmad ag na Gaeilgeoirí, áfach, agus iad géarbharúlach, ina lán cásanna, gur
dlúthchuid de dhúchas na teanga a bhí i gceist leis an seanchló. Ní raibh
státseirbhís ná forais oifigiúla eile an stáit róshásta leis an gCló Gaelach,
áfach, ós rud é go raibh sé costasach foireann iomlán de chlóscríobháin
speisialta a cheannach le freastal ar an nGaeilge. Tír bhocht ab ea í Éire san
am, agus go leor oibre le déanamh chun í a atógáil i ndiaidh Chogadh na Saoirse
agus Chogadh Cathartha na hÉireann, a rinne an-léirscrios ar fud na tíre.

Ar an 6 Feabhra 1923, d'ardaigh an Roinn Tionscail agus Tráchtála ceist an dá
chló an chéad uair agus d'iarr ar an Ard-Chomhairle í a phlé, ach níor tháinig
an Ard-Chomhairle ar aon chinneadh. Shuaith siad an cheist in athuair ar an 29
Iúil 1924, agus is é an tátal a bhain siad as an scéal gur chóir an cló
Rómhánach a chur in úsáid feasta i scríbhinní na Státseirbhíse, le taobhshúil ar
an gcostas a bhí ag baint leis an gcló Gaelach.

Ba í an t-aon eisceacht a cheadaigh siad ná na páipéir scrúdúcháin, nó bhí an
chuid ba mhó de na leabhair scoile sa chló Gaelach, agus ní bheadh cothrom
Féinne ann dá gcuirfí an cló contráilte os comhair daltaí scoile nach raibh ina
thaithí. Ba é an cuspóir fadtéarmach, ar ndóigh, an cló Rómhánach a chur i
bhfeidhm ar na leabhair scoile fosta an lá ab fhaide anonn.

I mí Lúnasa 1924, leasaigh an Ard-Chomhairle an cinneadh sin beagáinín, nó chuir
siad in iúl nach dianchosc a bhí ann leis an gcló Gaelach. Is é sin, dá mbeadh
clóscríobhán Gaelach faighte agat cheana féin, bheadh sé ceart go leor é a
úsáid, agus ní bheadh sé toirmiscthe ort ach an oiread úsáid a bhaint as an gcló
Gaelach le haghaidh maisiúcháin.

Ní raibh sé chomh furasta, áfach, fáil réitithe den chló Ghaelach. Bhí an chuid
ba mhó de na scoileanna ag baint úsáide as, agus ba é an cló ba choitianta sna
leabhair Ghaeilge a bhí foilsithe. Thairis sin, tháinig an pholaitíocht isteach
chomh maith. Go bunúsach, ba é rialtas Chumann na nGaedheal a bhí ag fabhrú don
chló Rómhánach, agus Fianna Fáil ag cur ina aghaidh.

Ar an 5 Aibreán 1927, chinn an Ard-Chomhairle ar an gcló Rómhánach a thabhairt
isteach i rith an chéad bhliain eile. Ba é Earnán de Blaghd a mhol an t-athrú
thar aon duine eile, nó bhí sé inbharúla nach raibh ach piseog agus seafóid i
gceist leis an ngrá a bhí daoine áirithe a thabhairt don tseanchló.

Sa bhliain 1931, d'eisigh Earnán de Blaghd ordú oifigiúil le deireadh
deifnídeach a chur le húsáid an chló Ghaelaigh i gcóras riaracháin an Stáit.
Níor thaitin an iarracht seo le Conradh na Gaeilge, a chuaigh amach sna
sráideanna le cur in aghaidh an ordaithe.

Dealraíonn sé go raibh rialtas Chumann na nGaedheal an-mheáite ar éirí as an
seanchló, ach nuair a ghnóthaigh Eamon de Valera agus Fianna Fáil na toghcháin
sa bhliain 1932, d'athraigh an port ar an toirt. Go bunúsach, héiríodh as an
bhfeachtas leis an gcló Gaelach a ruaigeadh as an Státseirbhís, ach ní dhearna
Fianna Fáil iarracht ar bith leis an gcló Gaelach a bhrú anuas orthu siúd a bhí
ag úsáid an chló Rómhánaigh cheana féin.

Seacht mbliana ina dhiaidh sin (1939), d'ardaigh Seán Mac an tSaoi, an tAire
Airgeadais, an cheist faoi chló na Gaeilge arís. Cosúil leo siúd a chardáil an
cheist seo roimhe, bhí sé barúlach go raibh an cló Gaelach ag cosaint an iomarca
airgid, agus go raibh costas an chló ag déanamh dochair d'athbheochan na teanga
féin. Phléigh coiste éigin an cheist an uair sin, ach níor thángthas ar aon
chinneadh ar leith.

Cosúil le Seán Mac an tSaoi, bhí an chéad Aire Airgeadais eile, Tomás Ó Deirg,
den tuairim gur chóir an cló Rómhánach a thabhairt isteach. San am céanna, bhí a
fhios aige go gcuirfeadh sé fearg ar na múinteoirí scoile, agus mar sin, bhí sé
den bharúil gur chóir don Rialtas iomlán freagracht as an athrú a ghlacadh orthu
féin. Tháinig an Rialtas le chéile ar an 14ú Feabhra 1939, ach ní raibh de
mhisneach orthu cinneadh deifnídeach a ghlacadh faoi cheist an chló. Chinn siad
ar fhoclóir nua téarmaíochta a fhoilsiú sa chló Rómhánach, áfach.

I rith na ndaichidí, tháinig an caighdeán nua ceartlitrithe go mór mór chun
tosaigh, ach ní féidir a rá go gcuirfeadh sé mórán luais le hathrú an chló. Ar
an 21ú Márta 1950, dúirt an Ginearál Risteard Ó Maolchatha, a bhí ina Aire
Oideachais san am, nár theastaigh uaidhsean an cló Rómhánach a thabhairt in
úsáid sna leabhair scoile, ó bhí an oiread sin deacrachtaí ag na páistí cheana
féin an litriú nua caighdeánach a fhoghlaim. Ba é a thuairim freisin nach raibh
fonn ar leith ar aon duine in earnáil an oideachais an cló Rómhánach a chur in
áit an chló Ghaelaigh. Freagra ab ea iad tuairimí seo an Ghinearáil ar cheist ón
Teachta Dála Seán Ó Duinn, a bhí den bharúil go raibh sé de chlaonadh sna
hiriseoirí an cló Rómhánach a roghnú thar an gcló Gaelach, agus é ag fiafraí den
Aire Oideachais, nár mhithid an rud céanna a dhéanamh sna scoileanna freisin.

Bhí an chuma ag teacht ar an scéal, áfach, nach bhféadfaí an cló Gaelach a
choinneáil beo mórán eile, agus nach raibh an Roinn Oideachais ach ag iarraidh
an rud dosheachanta a choinneáil siar. Ar an 10ú Feabhra 1954, fuair an tAire
Oideachais Seán Ó Maoláin ceist den chineál chéanna le freagairt ón Teachta Dála
Breandán Mac Fheorais. Is é an rud a dúirt sé ná nach raibh sé de rún ag an
Roinn Oideachais an cló Rómhánach a chur i bhfeidhm ar na leabhair scoile go
léir, nó ní raibh na múinteoirí ródhoirte don smaoineamh, a d'áitigh sé.

Thit sé ar chrann Phádraig Uí Irghile, Aire Oideachais de chuid Fhianna Fáil, an
cló nua a thabhairt isteach. Sa bhliain 1963, d'ordaigh sé go gcuirfí deireadh
le húsáid an tseanchló sa chóras oideachais, agus go raibh an cló Rómhánach le
tabhairt isteach de réir a chéile, bliain i ndiaidh bliana.

Nuair a tháinig an caighdeán nua litrithe agus gramadaí i bhfeidhm i ndeireadh
na ndaichidí, caitheadh an cló Gaelach i dtraipisí freisin, díomaite den
chorrúsáid a bhaintear as mar mhaisiú. Is ar éigean is féidir teacht trasna ar
leabhar Gaeilge a foilsíodh ó shin ina mbeadh an cló Gaelach á úsáid in éineacht
leis an litriú nua. Is dócha nach bhfuil ach aon sampla amháin ann - Na Glúnta
Rosannacha le Niall Ó Dónaill, a d'fhoilsigh Oifig an tSoláthair sa bhliain
1952, an chéad uair.

Le teacht an idirlín agus ré an deartha dhigitigh áfach tháinig borradh éigin
faoin gcló Gaelach. Tá roinnt foilseachán agus suíomhanna ann a chuireann téacs
ar fáil sa chló Gaelach.



https://ga.wikipedia.org/wiki/Cill_(bitheola%C3%ADocht)

Is í an chill ((ón Laidin 'cella' , rud a chiallaíonn "seomra beag" ) an t-aonad
bunúsach struchtúrach, feidhmiúil, agus bitheolaíoch de ghach orgánach beo, agus
an t-aonad is lú gur féidir a mhacasamhlú go neamhspleách. Go minic, tugtar
bloic thógála na beatha orthu. Glaoitear Bitheolaíocht cheallach ar staidéar na
gceall.

Bíonn cealla comhdhéanta de chíteaplasma a bhíonn scannánfholaithe, ina bhfuil
go leor bithmhóilíní, mar shampla [[próitéin|próitéiní] agus aigéid
núicléasacha. Is féidir orgánaigh a rangú mar aoncheallach (comhdhéanta de chill
aonair; lena n-áirítear baictéir) nó ilcheallach (lena n-áirítear plandaí agus
ainmhithe). Cé nach ionann líon na gceall i plandaí agus ainmhithe ó speiceas go
speiceas, bíonn thart ar 100 trilliún (1014) cill san duine. Tá an chuid is mó
de na cealla i bplandaí agus ainmhithe sofheicthe ach amháin faoin micreascóp,
le toisí idir 1 agus 100 micriméadar.

Ba ea Robert Hooke a chéad d'aimsigh an chill, sa bhliain 1665. Deir 'Teoiric na
gCeall', a tháinig chun cinn sa bhliain 1839 a bhuí le Matthias Jakob Schleiden
agus Theodor Schwann, go mbíonn gach orgánach comhdhéanta de chill amháin nó
níos mó, gurb iad na cealla aonad bunúsach an struchtúir agus na feidhme, i
ngach orgánach beo, go dtagann gach cill ó chill eile a bhí ann roimhe, agus go
bhfuil, ag gach cill, an fhaisnéis oidhreachtúil is gá chun feidhmeanna na cille
a rialú agus faisnéise a tharchur don chéad ghlúin eile. Tháinig cealla chun
cinn ar an Domhan, ar a laghad 3.5 billiún bliain ó shin.



https://ga.wikipedia.org/wiki/Callaire

Is rud a dhéantar le callaire: fuaim a chruthú as comharthaí leictreonacha. Is
mór i gceist callaire i ngléasanna raidió agus teilifíse, i dtaifeadáin agus i
gcóracha aithrise (.i. corn ceoil).

Bíonn an buanmhaighnéad mar a bheadh cupán ann agus sorcóir ina sheasamh ina
lár. Bíonn réimse gathach maighnéadach sa bhearna aeir idir an N-phol
sorcóireach agus an S-phol fáinneach comhlárnach. Bíonn eiteán píobáin sa
bhearna aeir agus sreang bhíseach casta uirthi. Nuair a ritheann sruth
leictreach tríd an tsreang chopair sin feidhmíonn fórsa ar an tsreang - é
dírithe isteach ar an maighnéad nó amach uaidh. Is amhlaidh a bhíonn an t-eiteán
greamaithe de scairt chónach chairtchláir, agus an fórsa thuas, déanann sé
luasghéarú isteach nó amach ar an scairt iomlán. An sruth a sheoltar tríd an
tsreang, más sruth malartach closmhinicíochta é, is i bpas leis an sruth sin a
ghluaiseann an scairt. Dá dheasca sin cruthaíonn crith na scairte fuaim san aer
os a comhair amach. Is í minicíocht an tsrutha a shocraíonn minicíocht na
fuaime, agus aimplitiúid an tsrutha, aimplitiúid na fuaime.



https://ga.wikipedia.org/wiki/Cainche

Is crann beag duillsilteach é an crann cainche a thugann torthaí crua piorracha.
Cydonia oblonga an t-ainm eolaíoch atá air. Is é an t-aon bhall den ghéineas
Cydonia é, siúd is go bhfuil gaol réasúnta gairid ag an gcainche leis an úll
agus leis an bpiorra. "Cainche" a thugtar ar an toradh. Faoi láthair, táirgítear
an barr cainchí is mó ar domhan, an ceathrú cuid den bharr domhanda, sa Tuirc.

Tá trí chineál cainche comónta ann, is é sin cainche na Portaingéile, an
chainche úllchruthach, agus an chainche piorrachruthach. Fásann an chéad chrann
díobh seo níos airde agus bíonn na torthaí níos mó. Is torthúla an ceann
úllchruthach ná na cinn eile, ámh. Tagann an chainche phiorrachruthach chun
cineáil níos déanaí ná an ceann úllchruthach. Tá ceithre chineál crann eile ar a
dtugtar "cainche", go mór mhór an chainche Sheapánach (Chaenomeles laginaria),
ach glactar anois nach bhfuil siad gaolta le Cydonia oblonga. Scothanna dearga
nó scarlóideacha a bhíonn ar na speicis eile seo, uaireanta.

Tá an chainche dúchasach sa réigiún Cugais in iarthar na hÁise. Leath a saothrú
go tíortha an Mheánoirthir fada siar—bhí an chainche ag na hAcadaigh sa
Mheaspatáim—agus ansin go hoirthear na hEorpa. Bhí an chainche á saothrú ag
daoine sa Mheánoirthear sular thosaigh siad ag saothrú an úill. Go deimhin, tá
cuid scoláirí ann den bharúil gurb é an chainche, agus ní an t-úll, atá i gceist
i dtéacsanna ársa dála Laoi na Laoithe sa Bhíobla, cé gur "úll" a roghnaigh
aistritheoirí ó shin i leith. Scothanna dearga nó scarlóideacha a bhíonn ar
chuid díobh seo, chomh maith le cinn bhána nó bhándearga.

Bhí baint ag an gcainche le hAfradaíté, bandia an ghrá, dar leis na
Sean-Ghréigigh. Scríobh Plútarc go mbíodh sé mar nós ag mná nuaphósta sa Ghréig
greim beag a bhaint as cainche roimh dul isteach sa seomra bainise ionas go
mbeadh a céad phóg milis. Tá oidis le haghaidh na cainche sa leabhar
cócaireachta Sean-Rómhánach le hApicius: Stobhadh í le mil de ghnáth (ach le
cainneanna in oideas amháin). Tá cineál amháin cainche luaite ag Plinias Mór a
bhí inite agus í ámh, ar a dtug sé an "chainche Mulviach".

Bíonn an chainche le feiceáil ina lán tíortha i gconaí. Cailleadh an chuid ba
mhó de na crainn i Meiriceá Thuaidh mar gheall ar ionfabhtú, ach bíonn siad
coitianta go leor i ngairdíní sa Mheán Oirthear agus i nDeisceart na hEorpa. Is
féidir an chainche a shaothrú i Sasana, ach in Albain bíonn balla de dhíth chun
é a chosaint ar an tsíon. I Sasana, feictear crann nó dhó i ngairdín nó in
úllord, ach is minice a fheictear tomacha Chaenomeles in áit na gcrann Cydonia,
gí gur “cainche” a thugtar go coitianta orthu sin freisin.



https://ga.wikipedia.org/wiki/Caeisiam

Is é an caeisiam dúil uimhir a 55, agus is í an tsiombail cheimiceach atá aige
ná Cs. Cosúil leis na miotail alcaileacha eile, is miotal é a bhfanann loinnir
an airgid ghil ann a fhad is nach dtagann sé i dteagmháil le hocsaigin an aeir.
Tá imoibriú an chaeisiam leis an uisce, arís, níos feiceálaí agus níos
fíochmhaire ná an t-imoibriú céanna ag na miotail alcaileacha níos éadroime ná é
- le fírinne, tá an caeisiam in ann an t-imoibriú seo a dhéanamh leis an oighear
féin má tá an teocht níos airde ná -116 °C.

Is minic a shíltear go bhfuil an caeisiam radaighníomhach, ó scaipeadh iseatóp
radaighníomhach na dúile seo timpeall na hEorpa i ndiaidh thubaiste Chernobyl.
Le fírinne, áfach, is é an t-aon iseatóp amháin atá ar fáil sa dúlra ná 133Cs,
agus is iseatóp cobhsaí é. Na hiseatóip radaighníomhacha atá ag an gcaeisiam, ní
mór iad a ghineadh go saorga. Scéal eile ar fad is ea é go bhfuil 134Cs ar ceann
de na núiclídí is tábhachtaí leis an truailliú i dtimpeallacht na stáisiún
adamhach cumhachta a thomhas.

Má chuirtear salann caeisiam trí thine, aithneofar an caeisiam ar an lasair
ghorm. Sin é an tuige go dtugtar "caeisiam" ar an dúil seo, nó is focal Laidine
é caesius a chiallaíonn "gealghorm" nó "spéirghorm".



https://ga.wikipedia.org/wiki/C%C3%B3balt

Is dúil cheimiceach é an cóbalt, agus is miotal é a bhfuil dlúthghaol aige leis
an iarann. Is é an meáchan adamhach atá aige ná 58.933195(5) g·mol−1. Is é an
uimhir adamhach atá ag an gcóbalt ná 27, agus is é Co an tsiombail a sheasann
dó. Níl ach aon iseatóp cobhsaí amháin ag an gcóbalt, is é sin, 59Co. Is féidir
iseatóip radaighníomhacha a tháirgeadh go saorga, agus is é 60Co an ceann is
cobhsaí acu, nó is í an leathré atá aige ná 5.2714 bliain. Tagann béite-mheath
radaighníomhach ar 60Co, agus é ag claochlú go 60Ni, ar ceann d'iseatóip
chobhsaí na nicile é.

Is iad +2 agus +3 na huimhreacha ocsaídiúcháin is tábhachtaí, ach tá +1 ann
chomh maith. Tá an iliomad comhdhúile ag an gcóbalt, agus úsáid á baint astu le
freastal ar a lán riachtanaisí éagsúla. Mar shampla, is éard atá sa ghorm
chóbaltach (cineál dath gorm) ná comhócsáid an chóbailt (uimhir ocsaídiúcháin
+2) agus an alúmanaim, CoAl2O4.

Úsáidtear an cóbalt i gcóimhiotail. Thairis sin, úsáidtear iseatóip
radaighníomhacha an chóbailt mar rianairí sa mhíochaine - is é sin, cuirtear
blúire beag den chóbalt radaighníomhach ag cúrsaíocht i gcolainn agus i
meitibileacht an othair le súil is go gcuideodh sé leis an dochtúir galair
áirithe, ar nós siadaí urchóideacha, a aithint. Tá an t-iseatóp úd 60Co in ann
gáma-radaíocht láidir a astú, agus úsáidtear é le cealla ailse a mharú freisin.

Uaireanta, déantar tagairt do "bhuama cóbailt", mar shaghas buama adamhach atá
níos urchóidí ná an gnáthchineál. Níor tógadh aon cheann den bhuama seo riamh,
cé go raibh sé i mbéal an phobail tráth. Is éard a bheadh ina leithéid ná
gnáthbhuama adamhach a mbeadh cóbalt ina thimpeall. Nuair a phléascfadh an
buama, d'iompódh an gnáthchóbalt ina raidiseatóp - is é 60Co an t-iseatóp a
bheadh i gceist - agus chuirfeadh sé go mór mór leis an truailliú
radaighníomhach i ndiaidh na pléisce.



https://ga.wikipedia.org/wiki/Buirc%C3%ADne_Fas%C3%B3

Is tír thalamhiata san Afraic Thiar í Buircíne Fasó. Is í Ouagadougou an
phríomhchathair. Is iar-choilíneacht Fhrancach í.

Ar 11 Nollaig 1958, bhain Buircíne Fasó féinriail amach, agus neamhspleáchas
iomlán ar 5 Lúnasa 1960]. "Volta Uachtarach" a thugadh ar an tír go dtí 1984, as
lár na tír a bheith suite timpeall rás uachtarach na habhann Volta.

Labhraítear Móiré, Diúla agus teangacha Súdánacha eile sa tír cé gurb í an
Fhraincis an teanga oifigiúil.

Bhí dream Marxach faoi cheannas Thomas Sankara i réim sna 1980idí go dtí a
fheallmharú ag cuid dá shaighdiúirí féin sa bhliain 1987. Faoi stiúir
dhlúthchara agus chomhghuaillí Sankara, Blaise Campaoré, d'iompaigh an tír ar
ais go córas caipitleach parlaiminteach. Cuireadh bunreacht nua i bhfeidhm sa
bhliain 1991. Toghadh Campaoré mar uachtarán sa bhliain céanna agus fuair sé an
bua in roinnt toghchán eile.

Sa bhliain 2014, áfach, bhí an pharlaimint ar tí vótáil ar an bunreacht a athrú
chun cead a thabhairt d'uachtarán na tíre seasamh don oifig gan aon teorainn ar
a mhéad téarmaí. Rinne na céadta mílte agóidí ina choinne. Ar 1 Samhain 2014
d'éirigh Campaoré as an uachtaránacht agus chuir arm Bhuircíne Fasó an rialtas
ar cheal.

Le linn 2009, d’fhreagair Cúnamh Éireann do thús tobann tubaistí nádúrtha, lena
n-áirítear na tuillte tromchúiseacha i mBuircíne Fasó.



https://ga.wikipedia.org/wiki/Bologna

Is cathair san Iodáil í Bologna. Tá 370,000 ina gcónaí inti. Tá an t-ainm
bunaithe ar Bononia na Laidne. Príomhchathair Emilia-Romagna í. Bhunaigh na
hEatroscaigh an chathair timpeall na bliana 534 RC, agus ón treabh Gallach na
Boii a d'ainmnigh na Rómhánaigh an chathair nuair a ghabh siadsan seilbh uirthi,
timpeall 189 RC. Le tógáil an Via Aemilia i 197 RC bhí an-tábhacht leis an
chathair mar ionad cumarsáide agus tráchtála. Timpeall 10,000 duine a bhí inti i
aimsir Impireacht na Róimhe agus áiríodh Bononia ar cheann de na cúig chathracha
ba shaibhre san Iodáil ag an am. Tar éis do Impireacht na Róimhe dul i léag
rinneadh athnuachan ar an chathair faoin easpag Petronios sa chúigiú haois.

Ghabh rí na Lombard, Liutprand, seilbh ar an régiún i 728. Bhain Bologna
neamhspleáchas amach arís san aonú haois déag, agus bhí sí páirteach i gConradh
na Lombard in éadan an Impire Barbarossa. Cuireadh an Studio ar bun in 1088,
agus is as a d'fhás Ollscoil Bhologna, an ollscoil is sine san Eoraip.

Ritheadh dlí darbh ainm Legge del Paradiso (Dlí Pharrthas) i 1256, dlí a chuir
deireadh leis an daoirse d'oibrithe. Tógadh an-chuid túr, clochar, eaglaisí agus
pálás sa tréimhse sin, agus faoi dheireadh an 13ú haois bhí Bologna ar cheann de
na cathracha ba mhó san Eoraip.

Bhí rialtaisí Poblachtacha sa chathair ó am go ham ach bhí sí ina cuid de
shealúchas an Phápa chomh maith uaireanta, agus teaghlaigh ceannasacha na
cathrach de shíor ag troid eatarthu féin. Chuaigh teaghlach Bentivoglio i
gceannnas i lár an 15ú haois, agus bhí an-rath ar Bologna lena linn. Ghabh
saighdiúirí an Phápa Julius II seilbh ar Bologna i 1506 agus creachadh an pálás.
Bhí Bologna faoi smacht an phápa as sin i leith go dtí an 18ú haois, ach bhí
rath ar an gcathair ina ainneoin sin.

Bunaíodh an phoblacht Repubblica Cispadana le linn réimeas Napoleon agus Bologna
ina príomhchathair uirthi. Ghabh an Pápa seilbh uirthi arís nuair a thit
Napoleon ach bhí éirí amach sa chathair i 1831 agus arís i 1849. Tar éis chuairt
an Phápa Pius IX in 1857 vótáil muintir na cathrach ar son dul isteach i Ríocht
na Sairdíne, agus ina dhiaidh sin aontaíodh an Iodáil.

Rinneadh damáiste do Bhologna le linn an Dara Cogadh Domhanda ach tháinig sí
chuici féin go mear agus tá sí anois ar cheann de na cathracha is saibhre agus
is deaphleanáilte san Iodáil.

Tá stáisiún traenach Bologna an-mhór agus an-tábhachtach, agus ba ann a tharla
an pléascán mór i mí Lúnasa 1980 inar maraíodh 85 duine in ionsaí
nuafhaisisteach.

Tá an-cháil ar chomhlachtaí innealtóireachta Bhologna, go háirithe gluaisrothair
Ducati, agus carranna Lamborghini.



https://ga.wikipedia.org/wiki/Bob_Marley

Ba cheoltóir reggae as Iamáice é Bob Marley (6 Feabhra, 1945 - 11 Bealtaine,
1981). Amhránaí, cumadóir, giotáraí agus gníomhaí a bhí ann. Thosaigh a ghairm
ceoil i 1963 leis an ngrúpa ceol The Wailers agus bhain sé stíl shainiúil
cumadóireachta agus gutha amach. Scaoil The Wailers roinnt de na céad ceirníní
reggae leis an léiritheoir Lee "Scratch" Perry.

Scoir The Wailers i 1974 agus lonnaigh Marley i Sasana, áit a thosaigh sé gairm
ceoil aonarach agus scaoil sé an albam aonarach Exodus i 1977. D'éirigh go maith
leis an albam ar fud an domhain. D'fhan Exodus ar na cairteacha ar feadh 56
seachtain as a chéile. Scaoil sé ceithre singil as an albam, "Exodus", "Waiting
in Vain", "Jamming", agus "One Love". I 1978 scaoil sé an albam Kaya, agus bhí
na singil "Is This Love" agus "Satisfy My Mind" ar an albam.

Rugadh Robert Nesta Marley ar feirm a sheanathair ar thaobh a mháthar i Nina
Mile, Saint Ann Parish, Iamáice go Norval Sinclair Marley (1885-1955) agus
Cedella Booker (1926-2008). Ba Iamácach bán é Norval Marley, ó Sussex i Sasana
ar dtús.



https://ga.wikipedia.org/wiki/Bitheola%C3%ADocht_cheallach

Is é atá i gceist in innealtóireacht ghéiniteach ná láimhseáil agus athchóiriú
an ábhair ghéinitigh in orgánaigh éagsúla trí theicnící fisiceacha, ceimiceacha
agus bitheolaíocha, chun tréithe dúchasacha a athrú.

Ní hamháin ceist bhitheolaíochta ach ceist bhunúsach eitice agus fhealsúnachta í
an cumas nua seo ag daoine, cur isteach ar phróisis dhúchasacha aon ruda bheo
agus fiú struchtúr géiniteach ár ngné féin a athrú.

Is ag a tús fós atá an obair seo agus a feidhmiúcháin. Ach más sárdheacair don
phobal na ceisteanna a bhaineann le buamaí núicléacha, le cumhacht núicléach, le
truailliú an chomhshaoil, le ginmhilleadh agus eile, is lán díreach chomh
sárdheacair na ceisteanna atá á mhúscailt ag innealtóireacht ghéiniteach.

Is gá agus is práinneach mar sin go leathnófaí eolas agus tuiscint agus
díospóireacht mar gheall ar an ábhar seo, i measc daoine uile an domhain. Chuige
sin is gá go mbeadh litearthacht sa bhitheolaíocht cheallach, sa bhitheolaíocht
mhóilíneach agus sa bhitheolaíocht ghéiniteach á sholáthar sna meánscoileanna
agus sna meáin sa tír seo agus i ngach tír eile.

Sa tacsanomaíocht rangaítear na horgánaigh bheo de réir a gcosúlachtaí agus an
n-éagosúlachtaí, mar seo a leanas: Monera, orgánaigh aoncheallacha gan aon
núicléas, mar víris, baictéir agus a leithéidí; Protista, orgánaigh
aoncheallacha le núicléis, mar aiméibí; Fungi, orgánaigh shimplí ilcheallacha le
núicléis, cosúil le beacáin agus coincleacha; Plantae, plandaí ilcheallacha le
núicléis; Animalia, ainmhithe ilcheallacha le núicléis.

Is as cealla a thógtar gach foirm bheatha fhéinatáirgthe—ó na baictéir shimplí
aoncheallacha go dtí na míolta móra mara. Is micreascópach iad cealla den chuid
is mó ach tá cúpla ceann, cosúil le hubh circe, sách mór. Is sna cealla a
tharlaíonn mórchuid bunfheidhmeanna an orgánaigh bheo—sintéis na bpróitéiní,
úscadh na gcothaitheach fuinniúil agus atáirgeadh. Is é an bunstruchtúr atá ag
cill ná an sac nó an cillscannán fíorthanaí atá mórthimpeall na cille, an
núicléas a choimeádann an t-ábhar giniúnach taobh istigh dá scannán núicléach
féin i lár báire agus an an t-ábhar slaodach tréshoilseach ar a dtugtar an
cíteaplasma a líonann an spás idir núicléas agus cillscannán.

Fochuid den chill bhitheolaíoch ina bhfuil na géinte atá comhdhéanta as móilíní
DNA (aigéad déocsiriobanúicléiseach) cornaithe ina gcrómasóim is ea an núicléas.
Stiúrann núicléas na cille fás, meitibileacht agus atáirgeadh na cille. Tá na
treoracha sna crómasóim chun próitéiní a thógáil trí bhíthin RNA (aigéad
riobanúicléiseach) taobh amuigh den núicléas sa cíteaplasma.

Thaispeáin James Watson agus Francis Crick gurb é atá i ngach móilín den DNA i
ngach cill ná péire de thointemhóilíní, gach ceann acu ina shaghas chóip den
cheann eile. Tá na tointí seo leagtha amach taobh lena chéile mar a bheadh
dréimire ann, ach an dréimire casta ina héilics, an déhéilics mar a dtugtar
uirthi, agus naisc idir fo-aonaid cheimiceacha ar leith ar na tointí, ar a
dtugtar núicléitídí, ag feidhmiú mar na rungaí ar an dréimire casta. Níl ach
ceithre chinn de na núicléitídí seo a bhfaightear in DNA, na púiríní, adainín
(A) agus guainín (G), agus na pirimidíní, citisín (C) agus timín (T). Ní féidir
ach na naisc A-T agus C-G a bheith ann idir na tointí agus mar sin bhíonn an dá
thointe ina gcóipeanna scáthánacha nó inbhéartaithe dá chéile, an A i gceann
amháin i gcónaí os comhair T sa cheann eile agus C i dtointe amháin i gcónaí os
comhair G sa tointe eile. Is é ord na núicléitídí a litríonn na géinte agus a
chineann na treoracha i gcill ar bith chun feidhmeanna na cille a rialú agus
chun atáirgeadh na cille a chur chun tosaigh.

Bíonn gnó tábhachtach ag an RNA ag cabhrú leis an DNA i rialú na cille, agus go
mór mór i ndéanamh na bpróitéiní. Is móilín fada slabhrúil é RNA a bhíonn
comhdhéanta as tointe amháin de núicléitídí idir na púiríní, adainín agus
guainín, agus na pirimidíní, citisín agus úraicil (U). Nuair a nascann RNA le
DNA, is iad na naisc cheadaithe ná A-U agus C-G. Tá trí phríomhshaghas RNA ann,
RNA aistriúcháin (tRNA), RNA teachtaire (mRNA) agus RNA riobasómach.

Feidhmíonn an tRNA chun an teachtaire géiniteach a léamh ón DNA sa núicléas agus
a iompar go dtí an riobasóm, an t-innealra sa cíteaplasma ina ndéantar na
próitéiní. Is amhlaidh a roghnaíonn an tRNA aimínea-aigéad ar leith ón
gcíteaplasma agus a iompraíonn é go dtí an riobasóm.

Aigéid orgánacha is ea na haimínea-aigéid atá ina mbloic thógála lena dtógtar na
próitéiní. Tá fiche ceann de na gnáth-aimínea-aigéid ann agus braitheann
airíonna gach próitéine ar mhéid agus ar ord na n-aimínea-aigéad feadh
mhóilín-shlabhra na próitéine. I struchtúr na próitéine bíonn an slabhra fada
líneach seo lúbtha arís agus arís eile air féin agus cinneann an cruth deiridh
seo feidhmiú na próitéine.

Is macramóilíní orgánacha iad na próitéiní atá líneach ina mbunstruchtúir, iad
tógtha as shraith d’aimínea-aigéid, agus ansin na slabhraí lúbtha ar a céile ar
shlite éagsúla. Tagann fiche aimínea-aigéad i gceist i dtógáil na bpróitéiní. Tá
na próitéiní bunúsach don bheatha. Tá próitéiní ann a fheidhmíonn mar einsímí a
ghlacann páirt riachtanach i ndíleá na bpróitéiní sa bhia a itear. Is próitéin
ar leith í haemaglóibin, atá taobh istigh d’eiritricítí (cealla dearga) na fola
agus a fheidhmíonn chun ocsaigin a iompar ó na scamhóga ar fud an choirp agus
déocsaíd charbóin ó bhaill uile an choirp go dtí na scamhóga chun é a easanálú.
Is lárnach iad próitéiní i struchtúr na bhfíochán táite. Comhdhéanann na
próitéiní céatadán mór de mhais gach aon ruda bheo agus ní mór go mbeadh cuid
mhaith díobh i gcothú gach ainmhí. Is í bunfheidhm gach cille beo móilíní
próitéine a dhéanamh as aimínea-aigéid de réir treoracha atá códaithe i móilíní
DNA. Braitheann cruth agus feidhm gach próitéine ar shainsheicheamh na
n-aimínea-aigéad atá inti.

Is é atá in einsím ná móilín próitéine a fheidhmíonn in imoibriú bithcheimiceach
mar chatailíseach chun an t-imoibriú a chur ar aghaidh go tapa, agus nach
n-athraítear an móilín sin ar chor ar bith san imoibriú. Ábhar nach mbíonn ach
rian de sa chóras, a mhéadaíonn ráta imoibrithe cheimicigh agus nach
n-athraítear in aon chor é sa phróiseas is ea caitilíseach. Is iontach
tábhachtach einsímí i meitibileacht bia sa chorp daonna, agus tagann einsímí ar
leith i bhfeidhm chun deileáil le bianna éagsúla, próitéin, geir agus stailc.
Mar shampla táltar tiailin ag na faireoga seileacha sa bhéal agus feidhmíonn an
einsím seo ar na stailceanna sa bhia, cun iad a bhriseadh ina bhfochodanna
insúite ag an mbealach díleáite. Tá einsímí tábhachtacha freisin san fhuil a
chabhraíonn i dtéachtadh na fola nuair is gá leis sin.

Tugtar an cíteaplasma ar an mheán lena struchtúir éagsúla idir chillscannán agus
scannán an núicléis. Is anseo a tharlaíonn an chuid is mó de mheitibileacht agus
d’fheidhmiú ginearálta na cille. Sa líontán ionphlasmach tá na riobasóim ina
mhonaraítear na próitéin. Sa ghaireas Golgi stóráiltear próitéiní. Sna
miteachoindrí stóráiltear na heinsímí a fheidhmíonn ar na móilíní fuinniúla de
shaghas thrífhosfáit aideinisín (ATP) atá an-thábhachtach i soláthar fuinnimh i
gcealla agus i bhfíocháin. Tá líseasóim sa cíteaplasma freisin agus feidhmíonn
na struchtúir seo chun ábhair eachtrannacha a dhíleá agus a ruaigeadh amach as
an gcill. Tá ceintríní sa cíteaplasma a fheidhmíonn i roinnt shómach na cille
chun na crómasóim a tharraingt chuig taoibh urchóireacha na cille, díreach tar
éis iad a atáirgeadh agus roimh roinnt na cille. Is iad siúd na príomhstruchtúir
sa cíteaplasma ach tá a lán eile nach iad.

Sa mhodh gnéasach tagann dhá chill ghnéasacha ar leith le chéile, ceann amháin
ón mháthair (an t-ubhán) agus an ceann eile ón athair (an speirm). Chun ubhán a
chruthú roinntear na crómasóim, na móilíní déhéilicse DNA, ina dhá leath i
gcealla ar leith ón mháthair ionas nach bhfuil fágtha i ngach ubhán ach leath de
gach crómasóm agus leath den ábhar giniúnach ón mháthair. Is mar an gcéanna leis
an speirm. Nuair a nascann ubhán agus speirm le chéile chun ubh thoirchithe a
tháirgeadh, bíonn an líon iomlán den ábhar giniúnach san ubh. Tugtar an síogót
ar an ubh thoirchithe seo, roimh tuilleadh roinnte sómaí di. Sa mhamach tugtar
suth ar feadh cúpla mhí ar an ubh thoirchithe tar éis a roinnte sa bhroinn agus
ina dhiaidh sin tugtar féatas uirthi go dtí go mbeirtear é.

Is é an modh sómach a tharlaíonn i ngnáthfhás fíochán, i ndeisiú fíochán agus i
gclónú. Sa mhodh seo atáirgthe, roinneann na crómasóim ar dtús ach ansin
atáirgtear DNA iomlán nua agus déantar macasamhail de na crómasóim go léir taobh
istigh den chill. Ina dhiaidh sin scarann an dá mhacasamhail den DNA do dhá
thaobh urchomhaireacha na cille agus diaidh ar ndiaidh cruthaítear scannán
núicléis mórthimpeall an dá DNA seo agus roinntear an chill go léir ina dá
leath. Briseann an cillscannán agus dúnann sé arís mórthimpeall an dá chill
iníne. Is mar seo a tharlaíonn fás in orgánach agus deisiú i bhfíocháin. Mar
shampla i gcorp sláintiúil daonna tarlaíonn 1012 atáirgeadh sómach gach lá, chun
athnuachaint a dhéanamh ar chealla na fola, conair an díleá, an chraicinn, na
gruaige agus eile.

Is é is clónú ann ná cóip ghéiniteach d’orgánach ar leith a chruthú trí
fhéin-atáirgeadh neamhghnéasach ina spreagtar an núicléas i gcill as corp an aon
tuismitheora chun é féin a roinnt. De bhrí go bhfaigheann an clón a ghéinte go
léir mar oidhreacht ó thuismitheoir amháin, is ionann é ar bhonn géiniteach leis
an tuismitheoir sin. Is clónú a dhéanann na plandeolaithe i nódú plandaí agus is
trí chlónú a atáirgeann baictéir, víris agus orgánaigh aon-cheallacha eile.

Is ceimiceáin, go minic próitéiní, iad na hormóin, a tháltar i bhfaireoga
áirithe sa chorp agus a fheidhmíonn mar theachtairí ceimiceacha de bhrí go
dtéann siad i bhfeidhm áit éigin sa chorp i bhfad ón bhfaireog inchríneach
bhunaidh. Táltar na hormóin de ghnáth isteach in imshruthú na fola agus ansin
iompraíonn an fhuil an hormón go dtí na sprioc-chealla. Sa tslí ina bhfeidhmíonn
na hormóin ar fhíocháin áirithe chun a bhfeidhmiúcháin sin a mhodhnú, tá na
faireoga inchríneacha ceangailte go dlúth leis an gcóras néarógach, mar a bheadh
dhá chóras chomhthreomhara chomhlántacha iontu.

Is é atá i gcódón ná seicheamh de thrí núicléitíd san DNA a shainíonn
aimínea-aigéad ar leith a chur isteach in ionad ar leith i struchtúr próitéine
le linn a tógála. Is bunghné den chód géiniteach í go sainíonn tríríní de na
ceithre núicléitíd, adainín (A), timín (T), citisín (C) agus guainín (G), san
DNA, mar shamplaí AAA, AAG, AGA, GAA, AGT, etc., tógáil próitéiní agus a
rialaíonn feidhmeanna eile na cille bitheolaíochta. Bíonn ord ar leith de na
códóin i ngéin ar bith feadh chrómasóim. De bhrí nach ceadaithe ach na naisc A-T
agus C-G idir núicléitídí urchomhaireacha ar an dá thointemhóilín san déhéilics
den DNA, má tá códón AGT ar thointe amháin tá an códón freagrach TCA ar an
tointe os a comhair amach.

Aonaid an dúchais, na seichimh de chódóin ar an DNA, a threoraíonn déanamh
próitéine ar leith nó cur i gcrích tréithe ar leith is ea na géinte. Tá na
géinte go léir mar a bheadh ina bpleananna do na cealla agus tá siad lonnaithe
go dlúth ar na crómasóim. Is géin í mar sin mír áirithe den DNA i gcrómasóm, a
bhfuil feidhm áirithe aici.

Gníomhaithe orgánacha tógálacha atá ar an gcríoch idir damhna beo agus damhna
neamhbheo, is ea na víris. Is é atá i víreas ná píosa beag de DNA i bhfoirm
shlaite nó sféir, agus é clúdaithe le brat próitéine, an struchtúr go léir i
bhfoirm sféir le eireaball air. Is féidir le víreas atáirgeadh taobh istigh de
chealla óstaigh éigin bheo, baictéir, plandaí nó ainmhí. Nuair a dhéanann víris
ionradh ar chill shláintiúil, greamaíonn barr an eireabaill leis an
gcillscannán, sreabhann an DNA amach as an víreas agus isteach sa chill
ionraithe, áit a atáirgeann sé arís agus arís eile chun a thuilleadh víreas a
dhéanamh, agus an chill sin a mharú. Ansin éalaíonn na víris nua chun ionradh a
dhéanamh ar cheall eile. Dá bharr seo is fíor-thógálach na víris. Feidhmíonn an
víreas mar sheadán chun an chill ionsaithe a chur i ndaoirse.

I bplandaí cuireann vírís tús le galair mhósáice i dtobac, i dtrátaí, i bpónairí
soighe agus eile. In ainmhithe is galair iad seo a leanas a éiríonn as ionradh
víreas: ailsí áirithe, conslaod madrúil, galar crúibe is béil i mbeithígh agus
confadh. Is galair víris i ndaoine iad ailsí áirithe, AIDS, heirpéas, slaghdán,
fliú, polaimiailíteas agus heipitéis.

Tá níos mó ná leathchéad bliain ann ó d’fhionn Alexander Fleming peinicillin
agus ag an am sin mhill an frithbheathach seo an-chuid bhaictéar go
fíor-éifeachtach. Measadh ag an am agus ar feadh i bhfad ina dhiaidh sin go
raibh cógas lán-éifeachtach ag an gcine daonna chun na galair go léir a
tharlaíonn de bharr baictéar a chloí. Ach ní mar a shíltear a bítear. Is
amhlaidh a chúlthroid na baictéir ar shlí a thuigtear anois a bheith bunaithe ar
chineálacha baictéar a bhí frithbheartach i gcoinne na peinicilline, ionas gur
tháinig na cineálacha sin chun treise díreach nuair a milleadh na cineálacha
eile. Faoi seo tá suas le 50% de na baictéir a chuireann tús le galruithe i
gconair an mhúin lán-fhrithbheartach i gcoinne pheinicilline.

Ní fheidhmíonn na frithbheathaigh atá go hiontach i gcoinne baictéar, i gcoinne
víreas ar chor ar bith. Ach freagraíonn an córas imdhíonach ionradh víris ar dhá
bhealach. Táirgeann an córas antashubstaintí a ghabhann na víris mar antaiginí.
Cuimhníonn an córas ar conas na hantashubstaintí seo a dhéanamh ar feadh i bhfad
tar éis an ghalraithe thosaigh. Chomh maith leis sin táirgeann an córas
imdhíonach inteirféarón, próitéin ar leith a chuireann cosc ar scaipeadh an
víris go dtí cealla sláintiúla.

Is é an córas imdhíonach an córas inmheánach sa chorp daonna a dhéanann an corp
a chosaint i gcoinne baictéar agus víreas. Nuair a dhéanann baictéir nó víris
ionradh ar an gcorp tagann cealla bána na fola timpeall orthu agus cruthaíonn
siad antashubstaintí ar leith chun iad a ionsaí. Déanann na cealla bána na
hionraitheoirí neamhurchóideach nó daingníonn iad go dtí go n-itheann na cealla
bána iad amach is amach. Fanann na hantashubstaintí seo sa chorp le blianta tar
éis ionradh baictéar nó víreas, ionas go mbíonn an corp réidh b’fhéidir ar feadh
saol an duine ina dhiaidh sin, chun cosaint i gcoinne an ghalair sin agus fiú an
galar sin a sheachaint. Tá galair áirithe víreas ann áfach, AIDS mar shampla, a
mhilleann na cealla gníomhacha sa chóras imdhíonach agus a fhágann an corp gan
chosaint i gcoinne a lán galar tógálach agus cealla ailseacha.

Aon ábhar eachtrannach cosúil le víreas a spreagann córas imdhíonach an choirp
chun antashubstaintí a chruthú, nuair a théann sé isteach sa chorp, tugtar
antaigin ar a leithéid. De ghnáth treánn aintiginí an corp greamaithe le
baictéir nó le pailíní agus is mar fhreagairt orthu sin agus chun an corp a
chosaint a dhéanann an córas imdhíonach na hantashubstaintí.

Tá an-chuid taighde déanta ar antashubstaintí monaclónacha, a déantar ar shlí
éigin taobh amuigh den chorp, mar shampla in ullmhuithe de chealla ar leith nó
in ainmhithe beaga, agus a instealltar san imshruthú fola. Ba deacair dóthain de
na hantashubstaintí a dhéanamh ar bhonn tráchtála ar an mbealach bitheolaíoch
seo. Níl ach móilíní gabhlógacha sna hantashubstaintí monachlónacha agus faoi
seo tá siad á dhearadh le ríomhairí agus á thógáil ar bhealach, ar a thugtar
innealtóireacht mhóilíneach, chun go bhfuil seans maith ann gur féidir an cruth
agus an méid is gá a sholáthar d’othar ar bith le galar ar bith. Piléar
draíochta i ndáiríre a bheadh in a leithéid, má éiríonn leis an bplean.

Próitéiní ar leith a iompraíonn antashubstaintí na fola is ea na
gáma-ghlobailíní. Aonraítear amach as séaram fhuil téarnamhaigh agus as an
slánadh iarbhreithe é agus úsáidtear é mar chóir leighis i gcoinne na bruitíní,
an pholaimiailítis, na heipitéise tógálaí agus galar eile tógálacha.

Córacha leighis iad seo a spreagann an corp chun antashubstaintí a chruthú a
dhíreodh ar agus a d’ionsódh galrú ar leith. Den chuid is mó is é a bhíonn i
vacsaín ná dáileog éadrom den ghalar, is é sin baictéir nó víris lagaithe nó
mharbha den ghalar. Tar éis an bhabhta éadroim sin den ghalar, fanann na
hantashubstaintí sa chorp chun cosaint a sholáthar i gcoinne an ghalair sin aon
am ina dhiaidh sin. Le déanaí táthar in ann mír bheag den víreas a úsáid chun an
fhreagairt imdhíonach a spreagadh agus laghdaíonn sé seo an baol beag go
spreagfadh an víreas iomlán lag frithghníomhú baolach i ndaoine áirithe.

Ba sa bhliain 1798 a d’fhionn an dochtúir Sasanach, Edward Jenner gur féidir
daoine a imdhíonadh i gcoinne víris amháin le víreas eile. Is amhlaidh a
thaispeáin sé gur féidir an bholgach mharfach a sheachaint i ndaoine le hionaclú
den víreas bolgach bó, atá baolach do bha ach nach bhfuil baolach do dhaoine. Is
ón ainm Laidineach don bholgach bó, vaccina]], a d’ainmnigh Jenner an próiseas
seo vacsaíniú. Ina dhiaidh sin fuair Louis Pasteur amach de thaisme gur féidir
foirm ghéar de ghalar a athrú ina fhoirm éadrom tríd an micrea-orgánach is cúis
leis a lagú le teas, mar shampla. Uaidh sin d’fhéadfaí an fhoirm éadrom den
ghalar a úsáid chun imdhíonadh a sholáthar. Is ar an mbonn seo a shaothraigh
Pasteur vacsaíní i gcomhair raon leathan galar.

Is féidir an dóchúlacht go bhfaigheadh leanbh aicíd mar seo a ríomh ó stair
clanna na dtuismitheoirí, ó thástáil géinte na dtuismitheoirí agus ó thástáil na
gcealla a bhfaightear sa sreabhán aimníneach. Tugtar aimnínpholladh ar an
bpróiseas a úsáidtear chun sampla den sreabhán aimníneach a fháil le snáithín ón
sac ina bhfuil an féatas i mbroinn a mháthar. Cuirfidh mapáil na ngéinte i scéim
an ghéineoim dhaonna go mór le cruinneas na réamhinsinte ar aicídí dúchasacha.

Easnamh einsím ar leith sa chóras néarógach atá san aicíd seo a tharlaíonn do
Ghiúdaigh ó Oirthear na hEorpa agus do dhaoine a bhfuil cuid den tsinsearacht
sin acu. Maraíonn sí an leanbh taobh istigh de cheithre bhliana.

Easnamh einsím a chabhraíonn le díbriú an aimínea-aigéid, feiniolailinín, as an
gcorp, is bun leis an aicíd seo. Ta gá le feiniolailinín sa chorp ach tarlaíonn
droch-éalang mheabhrach má tá an iomarca de sa chorp. Is féidir an leanbh a
thástáil go luath tar éis a bhreithe, féachaint an bhfuil an aicíd seo aige agus
is féidir í a leigheas, nó ar a laghad a láimhseáil, le cothú ina bhfuil ar
éigin dóthain feiniolailinín.

Ní tharlaíonn an aicíd seo ach do dhaoine gorma. San aicíd seo tá locht sna
móilíní haemaglóibine a iompraíonn an ocsaigin i gcealla dearga na fola, ionas
go bhfuil na cealla díchumtha ina gcorráin agus go mbriseann an-chuid de na
cealla seo. Go minic calcann na cealla briste seo fuilfheadáin bheaga, rud a
chuireann isteach go mór ar imshruthú na fola agus ar sholáthar oscaigine do na
fíocháin. Déanann sé seo dochar do na fíocháin agus faigheann mór-chuid na
n-íobhartach bás roimh fiche bliain d’aois.

Aicíd an-chosúil le hanaemacht chorrán-chille is ea anaemacht Cooley, a
bhuaileann daoine de shinsearacht ón Mheánmhuir.

Buaileann an aicíd seo daoine de shinsearacht ón Eoraip Thuaidh agus mar thoradh
uirthi, ní fheidhmíonn na faireoga seileacha ná faireoga eile i gceart. Thar am
bailíonn múcas tiubh in aerphasáistí na scamhóg, rud a chuireann isteach ar an
ionanálú agus a chuireann tús le hionfhabhtuithe sna scamhóga.

Tá níos mó ná céad saghas aicíde ann a dtugtar ailse orthu agus is cúis bháis í
ailse i níos mó ná 20% de bhásanna in Éirinn. Is i méid atá minicíocht na hailse
sa tír seo le linn an chéid seo.

De ghnáth fásann agus atáirgeann cealla an choirp—sa chraiceann, sna matáin, sna
cnámha—ar mhodh rialta stiúrtha faoi rialú na ngéinte, chun tuilleadh cealla den
saghas céanna a chruthú. Is mar seo a fhásann an corp agus a dheisíonn fíocháin
tar éis ghortaithe. Ach uaireanta tarlaíonn atáirgeadh neamhrialta agus
cruthaítear siad nó sceachaill. Nuair is mall fás agus leathadh an tsiada,
tugtar siad éadrom air. Is eiseamláir iad faithní agus baill dhobhráin dá
leithéid. Tugtar siad urchóideach ar shiad a leathann trí insíothlú isteach i
bhfíocháin eile nó a théann isteach in imshruthú na fola agus a neadaíonn agus a
fhásann siada in áiteanna eile ar fud an choirp. Spré a thugtar ar an bpróiseas
coilínithe seo.

Tugtar údar ailse nó carcainigin ar ghníomhaí a chuireann tús le hailse agus
faoi seo tá an-chuid díobh seo ar eolas, ina measc caitheamh tobac, deatach
tionsclaíoch, X-radaíocht, gáma-radaíocht, radaíocht ultraivialait, an-chuid
dathanna agus aispeist. Tuigtear go gcuireann carcainigin bun le hathruithe i
ngéinte cille agus uaidh sin go spreagann na géinte athraithe an fás neamhrialta
ailseach.

Le roinnt bliana anuas, is ar dhrugaí ciotatocsacha a bhí lucht leighis ag brath
leis na cealla ailse a mharú. Ach tá treo na taighde dírithe anois ar staidéar
na n-oncaigéinte, i.e. géinte na hailse, agus ar a dtorthaí próitéine siúd.
Séard atá á lorg anois mar leigheas ná ceimiceáin a bheadh gníomhach ina
n-aghaidh siúd.

Is géinte iad seo atá rud beag éagsúil le gnáthghéinte ionas go gcuireann siad
tús le sceachillí. Ciallaíonn an réimír "onca(i)" baint le sceachaill. Fuarthas
amach le blianta beaga anuas go bhfuil géinte i ngach chill de gach ghné bheo,
ar féidir iad a thiontú ina gcúis ailse tríd athruithe dá laghad a dhéanamh
orthu. Is próta-oncaigéinte iad seo agus nuair atá siad athraithe is oncaigéinte
iad. Meastar gur féidir an t-athrú seo sna géinte a bheith chomh beag le "litir"
nó "giotán" amháin i gcódón amháin sa chód géiniteach ann.

Galar marfach is ea SEIF (AIDS) ina mhilltear cuid de chealla bána na fola (na
limficítí) sa chorp ionas go lagaítear an córas imdhíonach agus cumas an choirp
é féin a chosaint. Tá an galar SEIF (Siondróm Easpa Imdhíonachta Faighte) ag
leathadh go tapa ar fud an domhain, agus is ag dul in olcas i gcónaí atá an
scéal. Tá ar eolas le deich mbliain anuas gurb é an víreas HIV (Víreas Easpa
Imdhíonachta Daonna) is cúis amháin le AIDS ach tá an tuairim ann freisin gur
féidir go bhfuil cúiseanna eile le AIDS. Is féidir duine a bheith galraithe ag
HIV agus gan AIDS a bheith air, ach bíonn gach baol ann go dtiocfaidh AIDS amach
is amach air, ar ball.

Tá tréan-iarracht ar siúl ag taighdeoirí ar fud an domhain chun teacht ar
leigheas. Is é an chéad sprioc tábhachtach a bhaineadar amach ná an víreas HIV a
aonrú agus a iniúchadh. Faoi mar a tharla, ní víreas simplí atá ann ach víreas
de chineál ar leith ar a dtugtar reitrivíreas, agus meastar go bhfuil an
struchtúr aige níos coimpléascaí ná struchtúr víris ar bith eile dá bhfacthas
riamh. Ach tá an struchtúr sin déanta amach anois agus is mór an chabhair é sin.
Is é an chéad aidhm eile atá ag an lucht taighde ná cur isteach ar shuíomha
áirithe sa struchtúr. Mar shampla, táthar tar éis dhá einsím ar leith a aonrú ón
víreas—einsímí a bhaineann le HIV amháin agus nach mbaineann le haon víreas
eile; anois más féidir teacht ar cheimiceáin a mhillfeadh ceachtar den dá einsím
sin, cuirfear bac le macasamhlú an víris.

Cheana féin tá an ceimiceán aisiditiomaidín (AZT) a chuireann isteach rud beag
ar cheann de na heinsímí siúd, á úsáid mar leigheas. I gcás daoine a bhíonn
galraithe ag HIV, measann a lán taighdeoirí go gcuireann sé feabhas ar an saol a
bhíonn acu agus go gcuireann sé síneadh leis an bhfaoiseamh a bhíonn acu sula
dtagann AIDS iomlán orthu. Ní bhíonn sé chomh feidhmiúil céanna in aghaidh AIDS;
bíonn droch-thionchar aige ar chúrsaí fola an othair agus chomh maith leis sin
tagann athruithe ar an víreas féin le himeacht ama, sa chaoi gur beag ná go
ndéantar víreas nua de—víreas nach mbíonn an fheidhm chéanna ag AZT ina aghaidh.
Mar sin féin tugann cás AZT dóchas beag do na taighdeoirí gur féidir srian a
chur le HIV, murab ionann agus AIDS féin.

Láimhseáil agus athchóiriú an ábhair ghéinitigh trí theicnící fisiceacha,
ceimiceacha agus bitheolaíocha, chun tréithe dúchasacha a athrú, atá i gceist in
innealtóireacht ghéiniteach. Tugtar géinspladhsáil agus teicneolaíocht DNA
athchuingrigh air seo freisin. A luaithe agus a bhí teicnící ann chun an cód
géiniteach a aimsiú tosaíodh ar shlite a shaothrú chun an cód a athrú agus na
géinte a bheartú. San innealtóireacht ghéiniteach baintear feidhm as einsímí ar
leith chun géin de chuid orgánaigh amháin a ghearradh amach agus a spladhsáil nó
a athchuingriú isteach san ionad ceart in DNA orgánaigh eile. Ansin feidhmíonn
an t-orgánach faighteora chun treoracha na géine nua a chur i gcrích.

Déantar inslin dhaonna i gcomhair diaibéiteach trí bhíthin bhaictéar ina bhfuil
na géinte cuí daonna spladhsáilte. Is éard an baictéar Escherichia Coli (E.
Coli) atá i láthair go flúirseach sa stéig dhaonna, a úsáidtear sa mhonarú seo.
Mar a dúradh roimhe níl aon núicléas i mbaictéar agus is amhlaidh atá cuid den
DNA ann ina bhfáinní ar a dtugtar plasmaidí. Chun an ghéinspladhsáil a chur i
gcrích, baintear plaismidí amach as na cealla den E. Coli ar dtús agus measctar
iad le heinsím ar leith a ghearrann na fáinní ag ionad ar leith. I bpróiseas
eile measctar DNA as cealla daonna le heinsím eile a ghearrann amach na géinte a
fheidhmíonn mar chód i gcomhair insline. Ansin measctar an dá thuaslagán seo le
chéile chomh maith le heinsín eile ar leith ar a dtugtar liogás, a fheidhmíonn
chun na géinte i gcomhair insline a nascadh isteach sna fáinní plasmaide agus na
fáinní a iomlánú arís. Ansin tugtar na plasmaidí ciméaracha seo ar ais isteach i
gcealla E. Coli. Clónaítear na cealla E. Coli nua seo chun na billiúin díobh a
chruthú agus táirgeann na cealla E. Coli seo inslin dhaonna go rialta leanúnach
sa mheán cothaithe ina bhfuil siad.

J. Newell, The Gene Splicers, W H Allen, Londain, 1989. H. Schneider & L
Schneider, Dictionary of Science for Everyone, Bloomsbury, Londain, 1990.



https://ga.wikipedia.org/wiki/Aung_San_Suu_Kyi

Rugadh Aung San Suu Kyi ar an 19 Meitheamh 1945 i Rangún. Is gníomhaí í ar son
an daonlathais agus is ceannaire í den Léig Náisiúnta ar son an Daonlathais i
mBurma. Is príosúnach coinsiasa iomráiteach agus tacadóir na frithbheartaíochta
síochánta í freisin. Ba í an tríú páiste ina clann. Tá a hainm díorthaithe ó
ainmneacha triúr ina clann: “Aung San” óna hathair, “Kyi” óna máthair agus “Suu”
óna seanmháthair. Bhuaigh sí Duais Rafto agus Duais Sakharov ar son Saoirse
Smaointeoireachta i 1990 agus Duais Nobel i 1991. I 1992 bhronn rialtas na
hIndia duais Jawaharlal Nehru don tsíocháin uirthi le haghaidh coimhlinte
síochánta faoi dheachtóireacht mhíleata.

Faoi láthair tá sí faoi choinneáil, agus fadaíonn an giunta Burmach an
choinneáil arís agus arís eile. De réir thorthaí an olltoghcháin i 1990, bhí sé
de cheart ag Aung San Suu Kyi a bheith mar Phríomh-Aire,[fíoras?] toisc go
bhfuil sí mar cheannaire ar an bpáirtí a bhuaigh, an Léig Náisiúnta ar son an
Daonlathais i mBurma. Ach toisc a coinneáil ag an giunta mhíleatach, ní féidir
léi an cion feidhme sin a ghlacadh.

Rugadh Aung San Suu Kyi ar an 19 Meitheamh 1945. Bhunaigh a hathair, Aung San,
arm nua-aimseartha Bhurma agus rinne sé idirbheartú ar son neamhspleáchais
Bhurma ón Ríocht Aontaithe i 1947; feallmharaíodh é ag a iomaitheoirí an bhliain
chéanna. D’éirigh sí aníos lena máthair, Khin Kyi, agus a beirt deartháir, Aung
San Lin agus Aung San Oo in Yangon. Bádh an deartháir ceanáin, Aung San Lin, i
dtimpiste linne nuair a bhí sí ocht mbliana d’aois. Rinne a deartháir is sinne
imirce go San Diego, California, agus ghlac sé saoránacht na Stát Aontaithe.
Oileadh Suu Kyi i scoileanna Caitliceacha Sasanacha ar feadh formhór a hóige i
mBurma.

Tháinig Daw Khin Kyi chun suntasachta mar phearsa pholaitiúil sa rialtas nua
Burmach. Rinneadh ambasadóir Bhurma san India di i 1960, agus lean Aung San Suu
Kyi í ansin. Grádaíodh í ó Choláiste Bhantiarna Shri Ram i nDeilí Nua i 1964.

Lean Aung San Suu Kyi ar aghaidh lena hoideachas i gColáiste Naomh Aodh, Oxford,
agus bhain sí amach céim B.A. i bhfealsúnacht, Polaitíocht agus Eacnamaíocht i
1969 agus Tráchtas i Scoil an Léinn Oirthearach agus Afracach, Ollscoil Londan i
1985. D’oibrigh sí freisin le haghaidh rialtais Aontais Mhaenmar. I 1972, phós
Aung San Suu Kyi an Dr. Michael Aris, scoláire ar an gcultúr Tibéadach, a bhí
ina chónaí sa Bhútáin. An bhliain dár gcionn rugadh a céad mac, Alexander, i
Londain; rugadh a dara mac, Kim, in 1977. Is Búdaí Teireaváda í.

Spreag modh síochánta Mahatma Gandhi agus níos mó ná sin, coincheapa Búdaíocha
Aung San Suu Kyi baint a bheith aici le polaitíocht chun oibriú ar son an
daonlathais. Chuidigh sí an Léig Náisiúnta ar son an Daonlathais a bhunadh ar an
27 Meán Fómhair 1988, agus cuireadh í faoi choinneáil ina teach ar an 20 Iúil
1989. Ofráladh saoirse di dá bhfágfadh sí an tír, ach dhiúltaigh sí.



https://ga.wikipedia.org/wiki/Arg%C3%B3n

Is é an t-argón dúil cheimiceach uimhir a 18, agus is é an tsiombail cheimiceach
atá aige ná Ar. Is triathghás é, agus é i bhfad níos coitianta sa dúlra ná na
triathgháis eile, nó is é an céatadán atá aige ná 0.934 % den atmaisféar (de
réir na toirte, níos mó ná a haon faoin gcéad de réir an mheáchain). Mar is dual
do na triathgháis, tá ochtréad iomlán de leictreoin ar an sceall is faide amuigh
aige, rud a chiallaíonn nach bhfuil gá aige le himoibriú a dhéanamh ná naisc a
cheangal leis na dúile eile. Is féidir dul i dtuilleamaí an fhluairín le
comhdhúile argóin a chruthú, ach bíonn na comhdhúile seo an-éagobhsaí. Tugann
áirimh theoriciúla le fios gur chóir go mbeadh comhdhúile áirithe ag an argón a
bheadh cobhsaí, fiú le gnáth-theocht an tseomra, ach níor éirigh le haon
cheimiceoir na comhdhúile teoiriciúla seo a shintéisiú. Úsáidtear teocht
tríphointe an argóin (83.8058 K) mar chaighdeán ar scála idirnáisiúnta na
teochta ón mbliain 1990 i leith.



https://ga.wikipedia.org/wiki/Aontas_S%C3%B3iv%C3%A9adach

Stát cumannach ab ea é Aontas na bPoblachtaí Sóivéadacha Sóisialacha, nó An
tAontas Sóivéadach (Rúisis: Союз Советских Социалистических Республик/Soyuz
Sovetskikh Sotsialisticheskikh Respublik) agus é suite san Eoráise, a mhair ón
mbliain 1922 go dtí an bhliain 1991. Ón mbliain 1945 go lá a scoir, bhí an
tAontas Sóivéadach ina mhórchumhacht dhomhanda nach raibh ach na Stáit Aontaithe
inchomórtais léi, agus bhí an dá thír seo ag déanamh téisclim chogaidh in
aghaidh a chéile an chuid ba mhó den am i ndiaidh an Dara Cogadh Domhanda.

Is iomaí duine a shíleann gur tháinig an tAontas Sóivéadach ar an bhfód a
thúisce is a shealbhaigh Vlaidímír Léinín agus na Boilséivigh an chumhacht sa
Rúis, ach ní mar sin a bhí. Mhair Cogadh Cathartha na Rúise ar feadh trí bliana,
ar a laghad, i ndiaidh na réabhlóide. Mar sin, níor fógraíodh an tAontas
Sóivéadach sula raibh an cogadh thart le tamall maith anuas, ar an 30 Nollaig
1922. D'athraigh críocha geografacha na tíre ó am go ham, ach nuair a
nascghabhadh Oirthear na Polainne, Oirthear na Rómáine (an Bheasaráib), an
Eastóin, an Laitvia agus an Liotuáin, chomh maith le críocha áirithe eile, i
ndiaidh an Dara Cogadh Domhanda, bhí an tAontas Sóivéadach tar éis an chuid ba
mhó de na tailte a fhorghabháil a raibh baint acu le hImpireacht na Rúise go
gairid roimh an Réabhlóid. B'iad an Fhionlainn agus an Pholainn (a raibh fágtha
di) an t-aon dá thír amháin nár nascghabhadh, cé gur cuid den Rúis a bhí iontu
roimh an mbliain 1918.

I mblianta an Chogaidh Fhuair, b'é an tAontas Sóivéadach prótaitíopa na stát
Cumannach go léir. Ní raibh ach aon pháirtí polaitiúil amháin ceadaithe sa tír,
is é sin, Páirtí Cumannach an Aontais Shóivéadaigh.

Ní raibh ach ceithre Phoblacht Shóivéadach ann nuair a bunaíodh an tAontas, ach
sa bhliain 1953, bhí cúig cheann déag acu, is é sin, Poblacht Shóivéadach
Shóisialach na hAirméine, Poblacht Shóivéadach Shóisialach na hAsarbaiseáine,
Poblacht Shóivéadach Shóisialach na Bealarúise, Poblacht Shóivéadach Shóisialach
na hEastóine, Poblacht Shóivéadach Shóisialach na Seoirsia, Poblacht Shóivéadach
Shóisialach na Casacstáine, Poblacht Shóivéadach Shóisialach na Cirgeastáine,
Poblacht Shóivéadach Shóisialach na Laitvia, Poblacht Shóivéadach Shóisialach na
Liotuáine, Poblacht Shóivéadach Shóisialach na Moldáive, Poblacht Shóivéadach
Fheidearálach Shóisialach na Rúise, Poblacht Shóivéadach Shóisialach na
Táidsíceastáine, Poblacht Shóivéadach Shóisialach na Tuircméanastáine, Poblacht
Shóivéadach Shóisialach na hÚcráine, agus Poblacht Shóivéadach Shóisialach na
hÚisbéiceastáine. Cé go raibh rialtas dúchais ag na poblachtaí éagsúla go
hoifigiúil, bhí an chumhacht go léir i Moscó, agus na poblachtaí ag comhlíonadh
gach ordú ó Bhiúró Polaitiúil an Pháirtí Chumannaigh, arbh é fíor-rialtas an
stáit Shóivéadaigh ar fad é, go humhal is go hurramach. Mar shampla, cé go raibh
stádas oifigiúil ag an teanga réigiúnach i ngach poblacht, is é an chuma a
tháinig ar na cúrsaí i rith na mblianta ná go bhfuair an Rúisis an lámh in
uachtar ar an gcuid ba mhó de theangacha na bpoblachtaí. Sa Bhealarúis, mar
shampla, níor tháinig mórán bisigh ar an teanga náisiúnta i ndiaidh na mblianta
Sóivéadacha féin.

Sa bhliain 1991, bhain na tíortha seo amach an neamhspleáchas, ach idir an dá
linn, is iomaí cor éagsúil a cuireadh ina gcinniúint. Tá an Eastóin, an Laitvia,
agus an Liotuáin ina mballstáit den Aontas Eorpach inniu. Na poblachtaí eile, is
baill iad de Chomhlathas na Stát Neamhspleách, eagraíocht idirnáisiúnta a
bunaíodh le comhoibriú a chothú idir na stáit iar-Shóivéadacha. Níl an
Tuircméanastáin ach ina ballstát seachtrach faoi láthair, ach bhí ballraíocht
iomlán aici go dtí an 26ú lá de Mhí Lúnasa sa bhliain 2005.

Is gnách a cheapadh gurbh é an tAontas Sóivéadach a tháinig i gcomharbas ar
Impireacht na Rúise, mar stát. Mhair an Sár deireanach, Nioclás a Dó, ag rialú
na tíre sin go dtí Márta 1917, agus sa chéad bhliain eile, dhúnmharaigh na
Boilséivigh é agus a theaghlach. I Mí na Nollag 1922, fógraíodh an tAontas
Sóivéadach, mar aontas a raibh an Rúis, an Úcráin, an Bhealarúis agus an
Phoblacht Thras-Chugasach ina mbaill de. Bhí na poblachtaí seo ar fad á rialú ag
páirtithe Boilséiveacha.

Thosaigh réabhlóideachas nua-aimseartha sa Rúis sa bhliain 1823, nuair a
d'éirigh Lucht Mhí na Nollag (Dekabristy) amach in aghaidh na hImpireachta.
Oifigigh óga airm ab ea iad na Dekabristy agus iad faoi thionchar an
smaointeachais Liobrálaigh a bhí ag dul timpeall na Rúise san am sin. B'é an
bunreacht scríofa an rud ba mhó a theastaigh uathu a chur i bhfeidhm sa Rúis, nó
is amhlaidh gur uathlathas mínáireach ab ea í Impireacht na Rúise gan srianta ar
bith le cumhacht an tSáir.

Rinne na hImpirí iarrachtaí áirithe le maolú ar an réabhlóideachas trí leasuithe
polaitiúla. Mar shampla, cuireadh an seirfeachas ar ceal sa bhliain 1861. Bhí na
leasuithe ag teacht i bhfad rómhall, dar leis na réabhlóidithe, agus nuair a
chaill na Rúisigh an cogadh in aghaidh na Seapánach, sa bhliain 1905, chuaigh
muintir na Rúise chun cearmansaíochta ar an Impire an chéad uair. Bhain siad
amach an Dúma, an chéad pharlaimint Rúiseach, ach ní raibh an tImpire sásta
mórán fíorchumhachtaí a bhronnadh ar an bparlaimint seo. Chaith na Feisirí an
chuid ba mhó den am ag óráidíocht, agus ós rud é nach raibh a gcuid focal in ann
a dhath a athrú, bhí sé chomh maith acu bolscaireacht réabhlóideach a dhéanamh
ina gcuid aitheasc. Go dtí sin, choinnigh an chinsireacht an cineál sin
bolscaireachta taobh amuigh den tsaol phoiblí, ach anois, b'éigean do na
nuachtáin gach focal a chur i gcló. Faoi bhrú na bolscaireachta seo, chuaigh
muintir na Rúise go sciobtha chun radacachais, agus níor tháinig mórán maolú ar
na trioblóidí.

Sa Chéad Chogadh Domhanda, ní raibh ag éirí go rómhaith leis na Rúisigh, agus
thairis sin, rith an bia gann sna cathracha. Maidir le Nioclás, ní raibh sé ina
Impire ró-chumasach riamh. Bhí sé go mór mór faoi thionchar a mhná céile,
Alexandra, a raibh dearcadh thar a bheith frithghníomhach aici, agus, thairis
sin, bhí slusaithe éagsúla ina thimpeall ag déanamh plámáis leis, agus iad ag
moladh dó gan oiread is orlach a thabhairt isteach don daoscarshlua a bhí ag
éileamh cearta agus saoirse. B'é Grigoriy Rasputin a bhí i gceannas ar na
slusaithe seo ar fad. Bráthair siúil ón tSibéir a bhí ann nach raibh léann ar
bith aige, ach bhí sé á urramú go mór mór ag bean chéile an Impire, a chreid
gurbh eisean guth na fíor-chosmhuintire Rúisí sa chúirt. Sa bhliain 1916, áfach,
dhúnmharaigh an Prionsa Felix Yusupov é - fear frithghníomhach, antoisceach ón
eite dheas, a bhí den tuairim gur diabhal i riocht an duine ab ea é Rasputin.
Nuair a bhí an eite dheas féin in ann a leithéid a dhéanamh, ba léir nach raibh
mórán duine fanta sa Rúis a bheadh muiníneach as an Impire, agus, ní nárbh
ionadh, chuir Réabhlóid na Feabhra an Sár ó chumhacht sa bhliain 1917.

Tháinig Rialtas Sealadach i gceannas ar an Rúis, ach níor mhair sé i bhfad. Ní
raibh lucht an Rialtais Shealadaigh sásta scor den chogadh - an Chéad Chogadh
Domhanda - ina raibh an tír sáite, nó bhí siad meáite ar an gcogadh a thabhairt
chun críche agus an phoblacht liobrálach a chur ar bun ina dhiaidh sin. Níor
shásaigh an dearcadh seo an chosmhuintir, áfach, nó bhí na Rúisigh dubh dóite
den chogadh cheana. Thosaigh na saighdiúirí, na scológa agus an lucht oibre ag
bunú comhthionóil iomaíochta dá gcuid féin - sóivéidí (is é is ciall leis an
bhfocal Rúisise úd Совет/Sovet ná "comhairle"). Bhain na Boilséivigh a leas féin
as na sóivéidí, agus d'éiligh Léinín "an chumhacht iomlán a bhaint amach do na
sóivéidí". I Réabhlóid Dheireadh Fómhair, shealbhaigh na Boilséivigh an
chumhacht agus chaith siad an Rialtas Sealadach i dtóin phríosúin. San am sin,
bhí eite chlé an Pháirtí Shóisialaigh Réabhlóidigh ag tacú leo go fóill, ach sa
deireadh thiar thall, bhí siad sin féin lena stádas a chailleadh mar pháirtí
dlíthiúil.

Ní raibh gach duine sa Rúis sásta an chumhacht a fhágáil ag lucht leanúna
Léinín, áfach, agus phléasc cogadh fuilteach cathartha amach i ndiaidh Réabhlóid
Dheireadh Fómhair. D'éirigh leis na Boilséivigh an cogadh a bhuachan le lámh
láidir, agus iad go mór i dtuilleamaí cineál colúin reatha - an Cheka
(giorrúchán is ea é an t-ainm seo a sheasann do na focail Rúisise чрезвычайная
комиссия/Chrezvychaynaya Komissiya, is é sin, an Coimisiún Neamhghnách - nó
"Coimisiún Neamhghnách uile-Rúiseach na Troda in aghaidh na Frithréabhlóide agus
na Sabaitéireachta", leis an ainm iomlán Rúisise a aistriú go Gaeilge).

Mar chuid den chogaíocht a thosaigh i ndiaidh do na Boilséivigh an chumhacht a
fhorghabháil, d'éirigh ina chath idir an Rúis Bhoilséiveach agus an Pholainn, a
bhí díreach ag baint amach a neamhspleáchais. D'éirigh leis na Polannaigh, fiú,
Cív, príomhchathair na hÚcráine, a shealbhú agus a choinneáil ar feadh tamaill,
ach sa deireadh, b'éigean dóibh an chathair a thréigean agus tarraingt ar ais go
dtí an Pholainn. Bhí marcshlua an Airm Dheirg faoi cheannas an Mharascail Semyon
Budyonnyi in ann Vársá féin a bhagairt, ach stop na fórsaí Polannacha iad go
gairid roimhe sin, i Mí Lúnasa 1920, agus chuir ruaigeadh orthu. Nuair a síníodh
an conradh síochána i Rīga, príomhchathair na Laitvia, i dtús na bliana 1921,
fágadh iarthar na hÚcráine agus na Bealarúise ag na Polannaigh. Faoin gcogadh
seo, dála an scéil, a scríobh an scríbhneoir clúiteach Sóivéadach Isaak Babel a
phríomhshaothar, an díolaim gearrscéalta úd Конармия/Konarmiya ("An Marcshlua").

Rialtas aon pháirtí amháin ab ea é rialtas na mBoilséiveach san Aontas
Sóivéadach ón chéad tús. Go gairid i ndiaidh Réabhlóid Dheireadh Fómhair, bhí
siad ag comhoibriú le heite chlé an Pháirtí Shóisialaigh Réabhlóidigh, ach nuair
a chonaic na Sóisialaigh Réabhlóideacha, páirtí a raibh tacaíocht na sluaite
móra leis ar dtús, an dóigh chiniciúil a raibh na Boilséivigh ag cur na
bpáirtithe eile faoi chois, rinne daoine den pháirtí iarracht Léinín a chur as
cumhacht le lámh láidir i Samhradh na bliana 1918. Cloíodh an cheannairc go
cruálach, agus nuair a scaoil Fanny Kaplan dhá urchar le Léinín ar an 30ú lá de
Mhí Lúnasa 1918, coisceadh an páirtí scun scan, agus caitheadh na baill ar fad i
dtóin phríosúin. Mar sin, nuair a fógraíodh an tAontas Sóivéadach go hoifigiúil,
ní raibh baill d'aon pháirtí polaitiúil eile ach na Boilséivigh ar an rialtas le
fada an lá.

Le linn an Chogaidh Chathartha, bhí an rialtas Boilséiveach ag cloí go dian le
polasaí Cumannach i gcúrsaí eacnamaíochta, agus is gnách "Cumannachas an
Chogaidh" a thabhairt ar an gcur chuige a bhí ag an rialtas i gcúrsaí an
gheilleagair sna blianta sin. Chothaigh Cumannachas an Chogaidh míshástacht fiú
i measc na mairnéalach cogaidh, a bhí ar ceann de na dreamanna ba mhó a
chabhraigh le Léinín an chumhacht a shealbhú. I ndiaidh cheannairc na
mairnéalach seo i mbunáit chabhlaigh Kronstadt in aice le Cathair Pheadair,
chinn Léinín ar éirí as Cumannachas an Chogaidh, agus i Márta 1921, tugadh
isteach NEP - an Polasaí Nua Eacnamaíochta (Новая экономическая политика/Novaya
Ekonomicheskaya Politika) - a lig scód áirithe leis an bhfiontraíocht
phríobháideach arís.

Sa bhliain 1924, cailleadh Léinín. Bhí a shláinte ag luí air le tamall, nó níor
bhisigh sé riamh i gceart i ndiaidh an ionsaí a rinne Kaplan air. Sa bhliain
1922, fuair sé an chéad stróc, agus thosaigh sé ag éirí as gnáthaimh laethúla an
rialtais agus á bhfágáil faoi dhaoine eile. I ndiaidh a bháis, thosaigh
iomaíocht bhorb bhinbeach idir lucht a chomharbais faoin gcumhacht, agus b'é
Iósaif Stailín a bhain an chraobh sa deireadh. I dtús na dtríochaidí, ní raibh
aon duine fágtha san Aontas Sóivéadach a d'fhéadfadh Stailín a cheistiú. An
céile iomaíochta ba láidire a bhí ann, mar atá, Leon Trotscaí, chuaigh seisean
ar deoraíocht ón Aontas Sóivéadach go Meicsiceo, áit ar mharaigh gníomhaí rúnda
de chuid Stailín é sa bhliain 1940.

Sa bhliain 1928, chuir Stailín tús leis an chéad Phlean Cúig Bliana san Aontas
Sóivéadach. Murab ionann agus an dearcadh idirnáisiúnta a bhí á chur in iúl ag
Léinín agus ag Trotscaí ó thús na réabhlóide, bhí na Pleananna Cúig Bliana
meáite ar an Sóisialachas a chur ar bun in aon tír amháin. Chuaigh an Stát i
gceannas ar na monarchanna agus ar na fiontair thionsclaíocha ar fad a bhí ag
obair sa tír, agus bunaíodh feirmeacha comhsheilbhe (calchais) ar fud an Aontais
Shóivéadaigh. D'iompaigh an tír ina cumhacht mhór tionsclaíochta, ach san am
céanna, fágadh cuid mhór den daonra ar an mblár fholamh. Chuir na scológa go
fíochmhar in aghaidh bhunú na gcalchas, agus nuair a chuaigh na húdaráis i
dtuilleamaí na láimhe láidire, fuair na milliúin de dhaoine bás sa teagmháil.
Níor tháinig aon mhaolú ar chorraíl na sochaí sna tríochaidí ach an oiread.
Phurgaigh an Stailín an páirtí le fáil réitithe de na sean-Bhoilséivigh a
thabhaigh a dhintiúirí ó Léinín féin, agus chuir sé daoine ní b'óige, ní ba
sochomhairlí ina n-áit. San am céanna, cimíodh na mílte gnáthshaoránaigh
Shóivéadacha ar chúiseanna doiléire, agus murar maraíodh scun scan iad, cuireadh
i gceann de na campaí daoroibre iad. Tógadh mogalra uilechuimsitheach de na
campaí seo ar fud na tíre, agus údarás ar leith á riar is á reachtáil - GULag,
nó Príomhúdarás na gCampaí Géibhinn. B'é ba chuspóir leis na campaí seo go
hoifigiúil ná obair fhónta a sholáthar do "choirpigh" le hiad a chur ar bhealach
a leasa, ach is é an rud a bhí ag tarlú dháiríre ná go raibh na fíorchoirpigh ag
mursantacht ar na campaí ar fad, nuair nach raibh meas an mhadra ag na séiléirí
ná ag na coirpigh ar na cimí polaitiúla, nár thuig go leor acu go raibh aon rud
as cosán déanta acu ar aon nós.

Cé go raibh an tIarthar agus an tAontas Sóivéadach mímhuiníneach as a chéile,
mhéadaigh ar an gcomhoibriú eatarthu i rith na dtríochaidí. Sa bhliain 1933,
thosaigh an caidreamh dioplómaitiúil idir an tAontas Sóivéadach agus na Stáit
Aontaithe. Ceithre bliana ina dhiaidh sin, thacaigh an tAontas Sóivéadach go
gníomhach le lucht leanúna na Poblachta i gCogadh Cathartha na Spáinne in
aghaidh Franco a bhí ag fáil cabhrach ó Fhaisistigh na hIodáile agus ó Naitsithe
na Gearmáine. Mar sin féin, i ndiaidh don Ríocht Aontaithe agus don Fhrainc
Conradh München a shíniú leis an nGearmáin, bhí an tAontas Sóivéadach sásta
comhoibriú le Hitler i gcúrsaí eacnamaíocha agus míleata. Sa bhliain 1939,
shínigh an tAontas Sóivéadach agus an Ghearmáin Naitsíoch Conradh Ribbentrop
agus Molotov, nó conradh neamhionsaí, inar ghéill siad an ceart dá chéile
críocha áirithe in Oirthear na hEorpa a fhorghabháil beag beann ar a chéile. De
thoradh an chonartha seo, d'fhorghabh an tAontas Sóivéadach an Eastóin, an
Laitvia, agus an Liotuáin, agus i Mí Mheán Fómhair sa bhliain 1939, ghabh na
fórsaí Sóivéadacha oirthear na Polainne nuair a bhí na Gearmánaigh tar éis an
tír sin a ionsaí ón iarthar. An chríochdheighilt a rinne an tAontas Sóivéadach
agus an Ghearmáin Naitsíoch ar an bPolainn ansin, bhí sí socraithe sa Chonradh.
I ndeireadh Mhí na Samhna sa bhliain chéanna, d'ionsaigh an tAontas Sóivéadach
an Fhionlainn. Is iomaí duine a chuir an cheist, an raibh an tAontas Sóivéadach
ag brath ar an nGearmáin Naitsíoch a ionsaí nuair a bheadh sé sách cumhachtach
le sin a dhéanamh, b'í an Ghearmáin féin a bhris an conradh agus a d'ionsaigh an
tAontas Sóivéadach sa bhliain 1941. Chuaigh ionsaí na nGearmánach in abar i
gCath Stalingrad a mhair ón dara leath den bhliain 1942 go dtí an chéad leath na
bliana 1943. B'ansin a casadh taoide an chogaidh, agus ina dhiaidh sin,
d'éalaigh an tArm Gearmánach ón Aontas Sóivéadach trí Oirthear na hEorpa go dtí
Beirlín féin, sular ghéill an Ghearmáin sa deireadh sa bhliain 1945. Cé go
ndearna an cogadh an-éirleach san Aontas Sóivéadach, d'iompaigh an tír sin ina
hollchumhacht dhomhanda de thoradh an chogaidh.

I dtús na tréimhse iarchogaidh, rinne an tAontas Sóivéadach a gheilleagar a
atógáil agus a fhairsingiú, ach níor maolaíodh ar lárstiúradh an chórais.
Chabhraigh an tAontas Sóivéadach le bail nua a chur ar thíortha Oirthear na
hEorpa freisin, ach san am céanna, chuir sé an córas Cumannach i bhfeidhm sna
tíortha sin freisin, agus hiompaíodh ina stáit shatailíteacha iad. Bhí gach tír
acu á rialú ag rialtas soip, agus iad uile á gceangal den Aontas Sóivéadach
trína mballraíocht i gConradh Vársá agus in eagraíocht eacnamaíoch na dtíortha
Cumannacha (COMECON). I bhfianaise an impiriúlachais seo, d'iompaigh an Ríocht
Aontaithe agus na Stáit Aontaithe, a bhí ina gcomhghuaillithe ag an Aontas
Sóivéadach i mblianta an chogaidh, - d'iompaigh siad ina naimhde. Thosaigh an
Cogadh Fuar idir an tAontas Sóivéadach agus na Stáit Aontaithe nár tháinig
deireadh leis sular thit an tóin as an gCumannachas.

Fuair Stailín bás ar an 5 Márta 1953. Nuair nach raibh comharba inghlactha ar
fáil, chinn ardfheidhmeannaigh an Pháirtí Chumannaigh an tír a rialú in
éineacht, ach mar sin féin, bhí siad ag iompairc le chéile go dian faoin
gceannasaíocht. Ba é Nikita Khrushchev a ghnóthaigh an báire thart faoi lár na
gcaogaidí, agus sa bhliain 1956, thug sé óráid inar cháin sé anlathas Stailín.
Mhaolaigh sé ar na diansrianta freisin a bhí curtha ag Stailín le saoirse na
sochaí. Sa bhliain chéanna, áfach, chloígh na saighdiúirí Sóivéadacha le lámh
láidir iarrachtaí na nUngárach agus na bPolannach tuilleadh daonlathais a bhaint
amach. Faoin am seo, bhí an tAontas Sóivéadach ag déanamh an-dul chun cinn i
gcúrsaí eolaíochta agus teicneolaíochta. Bhí na Sóivéadaigh ina gceannródaithe
spásaireachta, nó ba iad a chuir an chéad satailít dhaondéanta, Sputnik a hAon,
ag timpeallú an Domhain, agus ina dhiaidh sin, scaoil siad an chéad neach beo -
an madra Laika - agus an chéad duine, Yuriy Gagarin, ar an bhfithis timpeall an
Domhain. Ní raibh mórán maithe sna leasuithe talmhaíochta agus riaracháin a
chuir Khrushchev i gcrích, áfach, agus níor éirigh leis go maith sna polasaithe
eachtracha ach an oiread. Cé go raibh rialtas Cumannach curtha ar bun sa tSín,
tháinig scoilt idir an tír sin agus an tAontas Sóivéadach, agus maidir leis an
gcaidreamh leis na Stáit Aontaithe, bhí an cogadh fuar ar tí iompú ina chogadh
dearg sa bhliain 1962, le linn ghéarchéim na ndiúracán i gCúba. Sa bhliain 1964,
b'éigean do Khrushchev éirí as agus dul ar pinsean ina ainneoin féin.

Thosaigh tréimhse nua comhcheannasaíochta i ndiaidh scor Khrushchev, ach de réir
a chéile, d'éirigh le Leonid Brezhnev, i dtús na seachtóidí, dearscnamh thar na
ceannairí eile i saol polaitiúil na Rúise. D'fhéach Brezhnev leis an naimhdeas
idir an tAontas Sóivéadach agus an tIarthar a mhaolú trí pholasaí an éideannais
(détente), ach san am céanna, bhí sé ag méadú ar na harmálacha agus ar neart
míleata an Aontais. Bhí cuma an mhí-ionraicis ar an éideannas, mar sin, agus
nuair a d'ionsaigh an tAontas Sóivéadach an Afganastáin i ndeireadh na bliana
1979, bhí deireadh leis an éideannas, agus an cogadh fuar ag dul i neart arís.

Fuair Leonid Brezhnev bás sa bhliain 1982. An cupla bliain ina dhiaidh sin,
chonacthas beirt seanfhear, Yuriy Andropov agus Konstantin Chernenko, ag rialú
an Aontais go tiubh sna sálaí ag a chéile. Ceannairí idirlinne ab ea iad nach
raibh mórán difríochta idir iad agus Brezhnev. Sa bhliain 1985, áfach, tar éis
bhás Chernenko, ba é Mikhail Gorbachev a ghlac an halmadóir. Bhí sé i bhfad ní
b'óige ná mar ba ghnách d'Ard-Rúnaí an Pháirtí Chumannaigh a bheith, agus chrom
sé ar an eacnamaíocht, an Páirtí agus an polasaí meán cumarsáide a chur i
gcrích. Chuala an saol ar fad iomrá ar an bpeireastráice (perestroika, atógáil,
athstruchtúrú) agus ar an ngleasnast (glasnost', neamhbhailbhe), arb iad na
focail Rúisise a tharraing Gorbachev chuige ag iarraidh a chuid leasuithe a
shainmhíniú. B'é an gleasnast ba mhó a d'athraigh an saol san Aontas, nó bhain
sé srianta na cinsireachta de na meáin chumarsáide, ionas go bhfuair muintir an
Aontais cead cainte agus teacht ar eolas an chéad uair riamh sa stair.

Ní raibh Gorbachev féin ag súil leis an seachthoradh, áfach, gur thosaigh na
poblachtaí Sóivéadacha éagsúla ag éileamh forlámhais ar a gcuid tailte, nó fiú
neamhspleáchas, de réir mar a cheadaigh Alt a 72 i mBunreacht an Aontais
Shóivéadaigh, cé nár ghlac aon duine an fhoráil sin dáiríre roimhe sin. Is iomaí
poblacht a chóirigh an chéad toghchán saor leis an bparlaimint náisiúnta a
vótáil isteach sa bhliain 1990. Na parlaimintí a toghadh san am sin, thosaigh
siad ag achtú dlíthe nach raibh ag teacht le reachtaíocht an Aontais
Shóivéadaigh, agus thosaigh "Cogadh na nDlíthe" idir an tAontas agus na
poblachtaí seo. Sa bhliain 1989, tháinig Comhdháil nua Ionadaithe an Phobail le
chéile i bPoblacht Shóisialach Fheidearálach Shóivéadach na Rúise, an ceann is
mó de bhallphoblachtaí an Aontais. Toghadh Boris Yeltsin ina Chathaoirleach ar
an gComhdháil seo. Ar 12 Meitheamh 1990, d'fhógair an Chomhdháil seo forlámhas
na Rúise ar thailte na Rúise, agus chrom sí ar dhlíthe a reachtú a bhí ceaptha
dlíthe áirithe de chuid an Aontais Shóivéadaigh a chur ar neamhní. Mhair an
éiginnteacht dhlíthiúil seo ar feadh na bliana 1991, agus na poblachtaí ag baint
amach neamhspleáchais de réir a chéile.



https://ga.wikipedia.org/wiki/Antaibheathach

Is éard atá i gceist le hantaibheathach (ón tSean-Ghréigis ντί – anti, "frith",
and βίος – bios, "beatha") (nó frithbheathach uaireanta ) ná druga a mharaíonn
nó a chuireann bac ar fhás na mbaictéar. Tá tábhacht ar leith ag baint leo sa
leigheas. Is iomaí antaibheathach atá in úsáid sa lá atá inniu ann, mar shampla
peinicillin, vancomycin, gentamicin.

Chum Selman Waksman an téarma "antaibheathach" sa bhliain 1942 le cur síos a
dhéanamh ar aon ábhar a chruthaíonn miocrorgánach a chuireann i gcoinne fhás aon
mhicrea-orgánaigh eile nuair a bhíonn caolúchán ard de ann. Níor chuir an
sainmhíniú bunaidh substaintí arbh ann dóibh go nádúrtha is a mharaigh baictéir
ach nár tháirg miocorgánaigh iad san áireamh(súlach gastrach agus sárocsaíd
hidrigine mar shamplaí) agus níor chuir sé cumaisc shintéiseacha
fhrithbhaictéaracha san áireamh ach oiread, leithéidí na sulfónaimídí. Is iomaí
antaibheathach ar mhóilíní beaga iad a bhfuil meáchan móilíneach níos lú ná 2000
aonad maise admhaí acu. Agus Ceimic an Leighis ag feabhsú i gcónaí, tá an chuid
is mó de na hantaibheathaigh anois ina cumaisc ar rinneadh modhnú ceimiceach
leath-shintéiseach orthu, le hiad a athrú ó na bunábhair ar féidir teacht orthu
go nádúrtha, is amhlaidh an cás leis na béite-lactaim(áirítear na penicilliní, a
tháirgeann fungais de chuid na fine Penicillium, na ceifileaspóiriní agus na
carbaipeineimí sa ghrúpa seo). Déantar roinnt antaibheathach a tháirgeadh is a
aonrú ó orgánaigh bheo, ar nós na n-aimínighliocóisídí, agus cruthaíodh roinnt
eile fós trí bhealaí iomlán sintéiseacha: na sulfónaimídí, na cuinealóin, agus
na ocsasolaideanóin. Anuas ar rangú seo a dhéanann antaibheathaigh a roinnt idir
cinn nádúrtha, cinn leathshintéiseacha is cinn atá go hiomlán sintéiseach,
déantar iad a roinnt in dhá ghrúpa leathan ó thaobh na héifeachta a bhíonn acu
ar mhicrea-orgánaigh; Iad siúd a mharíonn baictéir is oibreáin
bhaictéiricídeacha iad, ach na cinn nach ndéanann ach fás na mbaictéar a chosc
tugtar oibreáin bhaictéarastatacha orthu.

Bhí an chuid is mó de chóireálacha leighis roimh thús an fhichiú chéid bunaithe
ar an leigheas béaloideasúil. Bhí cóireálacha d'ionfhabhtaithe a raibh airí
frithmhíocróbacha acu i mórán de phobail ársa an domhain, cinn ar rinneadh cur
síos orthu breis is 2000 bliain ó shin. Bhain roinnt mhaith de na pobail seo, na
hÉigiptigh ársa agus na Gréigigh ársa, úsáid as caonaigh agus plandaí le cúram a
thabhairt d'ionfabhtaithe. Tháinig fionnachtain na n-antaibheathach nádúrtha a
tháirgeann miocrorgánaigh chun cinn tar éis obair a rinneadh roimhe sin ar
antabóis idir miocrorgánaigh. D'aithin Louis Pasteur an tábhacht a bhain leis
seo is dúirt "dá bhféadfaimis idirghabháil a dhéanamh san fhreasaitheacht a
fheictear idir roinnt baictéar, go mbeadh sin mar an dóchas is mó ó thaobh na
teiripice de"

Thosaigh ceimiteiripe na n-antaibheathach sintéiseacha mar eolaíocht agus
forbairt na n-antaibheathach go ginearálta sa Ghearmáin le Paul Erhlich, eolaí
leighis as an nGearmáin san 1880dí déanacha. Cortha cinniúna i bhforbairt na
n-antaibheathach ba ea an iarracht a rinneadh le tuiscint a fháil ar an
eolaíocht ba bhun leis na galair, chomh maith le forbairt na ceimiteirpe
antaibheathaí sintéisí, is aonrú na n-antaibheathach féin. Tugadh antabóis orthu
ar dtús, ba dhrugaí iad a ghníomhaigh i gcoinne na mbaictéar. Ba é an
baictéar-eolaí Francach Vuillemin a spreag úsáid an téarma seo: antabóis, a
chiallaíonn 'i gcoinne na beatha', de bharr go ndearna seo cur síos ar
fheiniméan marfach na ndrugaí seo. Rinneadh an chéad chur síos ar antabóis i
mbaictéar sa bhliain 1877 nuair a d'aithin Louis Pasteur agus Robert Koch go
bhféadfadh bachaillín aeriompartha fás an Bhachaillín Bacillus anthracis a
chosc. Rineadh na drugaí seo a athainmniú mar antaibheathaigh ag Selman Waksman,
micreabhitheolaí Meiriceánach sa bhliain 1942. Rinneadh cur síos ar
fhreasaitheacht Penicillium spp. den chéad uair i Sasana ag John Tyndall sa
bhliain 1875. Níor tuigeadh an tábhacht a bhain le fionnachtain na
n-antaibheathach go dtí saothar Ehrlich ar cheimiteirpe antaibheathach
sintéiseach, a bhí ina thús de réabhlóid na n-antaibheathach. Thug Erlich faoi
deara go nascfadh roinnt ruaimeanna le cealla daonna, cealla ainmhithe, nó le
cealla baictéire is go bhfágfaí a ndathanna orthu ach nach ndéanfadh roinn eile
fós amhlaidh. Thóg sé ar an smaoineamh seo go m'fhéidir go mbeadh sé indéanta
ruaimeanna nó ceimiceáin áirithe a dhéanamh a d'oibreodh mar philéar draíochta
nó mar dhruga roghnach a nascfadh le agus a mharódh baictéir gan an t-óstach, sé
sin an duine a ghortú. Tar éis an-chuid turgnamh is triaileacha, inar baineadh
triail as na céadta ruaimeanna éagsúla, tháinig sé ar dhruga a bhí úsáideach ó
thaobh an leighis de, an t-antaibheathach saorga Salvarsan.

Sa bhliain 1928 thug Alexander Fleming rud éigin tábhachtach faoi deara ó thaobh
antaibithóis phenicilin. Thuairimigh Fleming go raibh an éifeacht faoi stiúr
chumaisc éigin frithbheathach nár thangthas air fós ach a bhféadfaí úsáid a
bhaint as.

Is éard is frithsheasmhacht i gcoinne antaibheathach ann ná an tslí gur féidir
le baictéir agus míocróib cur i gcoinne éifeacht na n-antaibheatach. Táthar den
tuairim go bhfuil bagairt ann nach mbeidh aon éifeacht ag cuid de na
hantaibheathaigh amach anseo.

acinetobacter nimhiú na fola nuair is lag an imdhíonacht campylobacter nimhiú na
fola, dinnireacht enterococcus faecalis nimhiú na fola escherichia coli
ionfhabhtú na conaire úiríní haemophilus influenzae fliú, meiningíteas,
ionfhabhtú cluaise heliobacter pylori othrais agus ailse sa ghoile myobacterium
tuberculosis eitinn neisseria gonorrhoeae gonoirith pseudomonas aeruginosa
nimhiú na fola, niúmóine salmonella dinnireacht, nimhiú na fola shigella
dysenteria dinnireacht staphylococcus aureus nimhiú na fola streptococcus
pneumoniae nimhiú na fola, niúmóine, meiningíteas



https://ga.wikipedia.org/wiki/Anno_Domini

Is é is brí leis na focail Laidine Anno Domini (nó Anno Domini Nostri Iesu
Christi) ná "i mbliain an Tiarna" (nó "i mbliain ár dTiarna Íosa Chríost"). Is
mar A.D., AD nó IC (Iar-Chríost) a ghiorraítear é. Cuirtear na focail seo le
huimhir na bliana, agus na blianta á gcuntas ón chéad bhliain i ndiaidh bhreith
Íosa Críost. Is í an bhliain 1 an chéad bhliain sa chóras seo, agus níl aon
bhliain 0 ann.

Sa chéad cheithre chéad bliain de Ré na Críostaíochta, bhítí ag baint úsáide as
an bhféilire Rómhánach, ach nuair a tháinig meath ar Impireacht na Róimhe,
theastaigh córas eile ó na daoine leis na blianta a chomhaireamh. Sa bhliain
525, chuaigh an manach Rómhánach Dionysius Exiguus i dtuilleamaí an eolais a bhí
ar fáil sa Bhíobla, agus is é an tátal a bhain sé as ná gur rugadh Íosa 525
bliana roimhe sin.

Dar le beagnach gach fear léinn sa lá atá inniu ann go raibh sé mí-cheart. Is é
an meastachán atá acu ná gur saolaíodh an Slánaitheoir idir an bhliain 8 RC agus
an bhliain 4 RC.



https://ga.wikipedia.org/wiki/Ann%C3%A1la_na_gCeithre_M%C3%A1istr%C3%AD

Is éard atá i gceist le hAnnála Ríochta Éireann nó le hAnnála na gCeithre
Máistrí ná croinic mheánaoiseach a thugann cur síos ar shaol na hÉireann ó
laethanta na Díleann - nó 2242 bhliain i ndiaidh chruthú an domhain, mar a
deirtear sa leabhar féin - go dtí an bhliain 1616 i ndiaidh bhreith Chríost.

Tá an chuid is mó de na hannála bunaithe ar fhoinsí níos sine, cé go bhfuil
bunsaothar ann freisin. Cuireadh na hannála seo i dtoll le chéile idir na
blianta 1632 agus 1636 sa mhainistir Phroinsiasach i gCathair Dhún na nGall agus
chois na Drobhaoise. Na hiontrálacha a thagraíonn don 12ú haois agus do na
laethanta roimhe sin, fuarthas in annála na manach meánaoiseach iad. Chuaigh na
húdair i dtuilleamaí thaifid na n-uasal Gaelach (Annála Uladh, cuir i gcás) le
haghaidh eolas ab úire ná sin. Le cur síos a thabhairt ar na himeachtaí sa
tseachtú haois déag, bhreac na húdair síos a gcuimhní cinn féin.

Ba é Mícheál Ó Cléirigh, thar aon duine eile, a rinne an scríbhneoireacht, ach
más amhlaidh féin, fuair sé cuidiú óna lán daoine léannta eile, ar nós Cú
Choigríche Ó Cléirigh, Fearghus Ó Maol Chonaire agus Cú Choigríche Ó
Duibhgheannáin. Cé nach raibh ach Mícheál Ó Cléirigh ina Phroinsiasach i
ndáiríre, d'éirigh sé coitianta "Na Ceithre Bráithre", agus ina dhiaidh sin, "Na
Ceithre Máistrí", a thabhairt orthu, agus ghreamaigh an leasainm seo de na
hannála féin. Ba é Fearghal Ó Gadhra, fear uasal ó Chontae Shligigh, a thug
urraíocht don tionscadal.

As Gaeilge a scríobhadh na hAnnála seo go léir. Tá cóipeanna den lámhscríbhinn i
dtaisce i gColáiste na Tríonóide, Baile Átha Cliath; in Acadamh Ríoga na
hÉireann; agus i gColáiste na hOllscoile, Baile Átha Cliath.

Ba é Eoghan Ó Coinnealláin a d'fhoilsigh an chéad aistriúchán suntasach ar na
hAnnála sa bhliain 1846. Thosaigh an t-aistriúchán seo ón mbliain 1171 AD, agus
níor bhac an Coinneallánach le stair ba sine ná sin. Ba é aistriúchán an
Choinneallánaigh an t-aon cheann a raibh tulmhaisiú ceithre dhath air, chomh
maith le mapa mór infhillte a thaispeáin bólaí dúchais na dteaghlach uasal ar
fud na hÉireann. Fágadh aistriúchán an Choinneallánaigh ar leataobh agus ligeadh
i ndearmad é ar feadh céad go leith de bhlianta, ach i dtús na chéad aoise
fichead, cuireadh suntas san aistriúchán seo, agus cuireadh in athchló é. I
ndiaidh aistriúchán an Choinneallánaigh, chuir an staraí Eoin Ó Donnabháin
Béarla ar na hAnnála go léir. Fuair sé deontas £1,000 le haghaidh na hoibre seo
ón stát, agus ba é an matamaiticeoir clúiteach William Rowan Hamilton a bhain
amach an deontas sin dó, nuair a bhí sé ina Uachtarán ar Acadamh Ríoga na
hÉireann.

Ón taobh eile de, is beag foinse atá fágtha againn i nGaeilge ón linn sin, agus
tá na hAnnála an-fhiúntach, ó chaitear súil dhúchasach na nGael iontu, abair, ar
an dá Éirí Amach i nDeasumhain agus ar Chogadh na Naoi mBliana.



https://ga.wikipedia.org/wiki/An_tSl%C3%B3vaicis

Is í an tSlóvaicis an teanga Shlavach a labhraítear sa tSlóvaic agus i measc
lucht imirce ón tSlóvaic sna tíortha eile, go háirithe i Stáit Aontaithe
Mheiriceá. Ar fud an domhain, tá sí ag sé mhilliún de dhaoine ó dhúchas. Is í an
tSeicis an teanga is gaolmhaire léi, agus an dá theanga sách intuigthe ag
cainteoirí na teanga eile acu. Mar sin féin, tá caighdeán scríofa agus litríocht
dá gcuid féin ag na Slóvacaigh, agus difríochtaí suntasacha ag baint leis an
gcóras díochlaonta.

An duine nach bhfuil Slóvaicis aige, nuair a chaithfidh sé súil ar théacs sa
teanga, is é an rud is mó a chuirfidh iontas air ná an oiread focal nach bhfuil
guta ar bith iontu: smrť ("bás"), blb ("amadán") agus a leithéid. Tá mórán focal
ann a bhfuil guta amháin iontu freisin, mar shampla: štvrtok ("Déardaoin"). Is é
an míniú ná go mbaintear úsáid an ghuta as an l agus as an r sa tSlóvaicis go
minic, agus iad ag iompar an tsiolla mar a bheadh gutaí iontu.

Úsáidtear an síneadh fada sa tSlóvaicis leis na gutaí fada a aithint thar na
gutaí gairide. D'fheicfeá an síneadh fada os cionn an r ná an l, cé go nglactar
leo mar ghutaí sa teanga. Is é sin le rá, baintear úsáid as na litreacha
speisialta seo: á, ä, č, ď, é, í, ľ, ĺ, ň, ó, ô, ŕ, š, ť, ú, ý, ž. Agus seo iad
litreacha na haibítre go léir: a, á, ä, b, c, č, d, ď, e, é, f, g, h, i, í, j,
k, l, ľ, ĺ, m, n, ň, o, ó, ô, p, (q), r, ŕ, s, š, t, ť, u, ú, v, (w), (x), y, ý,
z.

Níor thosaigh na Slóvacaigh a dteanga scríofa féin a fhorbairt i ndáiríre roimh
dheireadh na hochtú haoise déag. D'fhoilsigh Anton Bernolák an chéad ghramadach
sa bhliain 1790, agus i ndiaidh a bháis, sna 1820idí, tháinig a fhoclóir mór
Slóvaicise i gcló. An caighdeán a mhol Bernolák don tSlóvaicis, ba
chomhghéilleadh é idir na canúintí iartharacha agus na canúintí lárnacha. Níor
éirigh Slóvaicis Bernolák coitianta ach i measc na sagart Caitliceach, nó ba
rogha leis na Protastúnaigh an tSeicis a d'fhoghlaim siad as an mBíobla Seicise.

D'éirigh ní b'fhearr leis an gcaighdeán Slóvaicise a cheap L'udovít Štúr sna
1840idí. Bhí an caighdeán seo bunaithe ar chanúintí Lár na Slóvaice. Glactar
leis gurbh iad a chuid scríbhinní a chuir tús leis an tSlóvaicis
chomhaimseartha. Protastúnach a bhí i Štúr, agus bhí sé riachtanach fós an
scoilt idir na Caitlicigh agus na Protastúnaigh i gcúrsaí teanga a leigheas.
Socraíodh an scéal seo leis an ngramadach Kratká mluvnica slovenská
("Gearrghramadach na Slóvaicise"), a tháinig i gcló sa bhliain 1852.

Mar sin féin, is iomaí Slóvacach a roghnaigh an caighdeán Seiceach i ndiaidh
fhoilsiú an ghraiméir sin. Ón taobh eile de, bunaíodh eagraíocht teanga, Matica
slovenská ("An Mháthairthír Shlóvacach") leis an tSlóvaicis a chur chun cinn i
dTurčiansky Svätý Martin i lár na Slóvaice, áit a raibh cuid mhaith nuachtán á
bhfoilsiú chomh maith. Sna 1860idí, ´áfach, d'fhéach údaráis na hUngáire leis an
Ungáiris a chur chun cinn sa tSlóvaic, a bhí suite sa leath Ungárach
d'Impireacht na hOstaire agus na hUngáire. Sna 1880idí, ní raibh an tSlóvaicis á
saothrú ach sa litríocht ealaíonta.

Sa bhliain 1902, d'fhoilsigh Samo Czambel a leabhar gramadaí féin, Rukovät'
spisovnej reči slovenskej ("Lámhleabhar na Slóvaicise liteartha"). B'é an
graiméar seo a shocraigh caighdeán na Slóvaicise go dtí na caogaidí.



https://ga.wikipedia.org/wiki/An_tSanscrait

Is í an tSanscrait (संस्कृत) teanga léannta na hIndia. Ceann de na teangacha
Ind-Eorpacha í. Tá sí ar an gceann is sine de na teangacha Ind-Eorpacha is eol
dúinn, agus nuair a fuair na teangeolaithe Iartharacha amach faoin ngaol a bhí
aici leis an Laidin agus leis an tSean-Ghréigis, ba mhór an spreagadh é
d'fhorbairt na teangeolaíochta stairiúla.

Baineann lucht leanúna an Hiondúchais, an Bhudachais, an tSaíceachais agus an
Jaineachais úsáid na teanga naofa aisti, agus tá sí ina teanga Chlasaiceach ag
muintir na hIndia cosúil leis an Laidin san Eoraip. Tá sí go líofa ag ceithre
mhilliún duine ar a laghad, agus iarrachtaí athbheochana ar obair i Mattur i
stát Karnataka: is féidir, ansin, teacht ar pháistí a d'fhoghlaim Sanscrait óna
dtuismitheoirí agus í ó dhúchas acu anois. Tugann bunreacht na hIndia aitheantas
don tSanscrait mar cheann de na teangacha oifigiúla.

B'é Panini, thiar sa chúigiú haois RC, a chum an chéad ghramadach don tSanscrait
Chlasaiceach. Tá litríocht mhór ann sa tSanscrait réamh-Chlasaiceach, go
háirithe na Véidí, agus is gnách tagairt don chineál sin Sanscraite mar
Shanscrait Véideach. Níl mórán difríochta ann idir an tSanscrait Véideach agus
an tSanscrait Chlasaiceach, ach nuair a thosaigh litríocht na Sanscraite
Clasaicí ag forbairt, bhí an teanga féin ag dul as úsáid mar chaint bheo, agus í
ag éirí ina caighdeán righin liteartha. Na canúintí a tháinig ina háit i mbéal
na ndaoine, is é an t-ainm a thugtar orthu ná Pracrait. Is as na Pracraití a
d'fhorbair an Hiondúis, an Urdais, an Phuinseáibis agus a lán teangacha eile a
labhraítear san India inniu. Ceann de na Pracraití í an Pháilis fosta, arb í
teanga naofa Bhúdachas Theireaváda í.



https://ga.wikipedia.org/wiki/An_tSaird%C3%ADn

Is réigiún den Iodáil í An tSairdín, (Iodáilis: Sardegna; Sairdínis: Sardigna nó
Sardinnya) agus í ar an dara oileán is mó sa Mheánmhuir. Tagann ainm an oileáin
ón Laidin Sardinia agus tugtar Sardigna nó Sardinnia ar an oileán as Sairdis. Tá
daonra timpeall 1.6 milliún aici. Is í Cagliari, lonnaithe ar an gcósta theas,
príomhchathair an oileáin agus an baile is mó. Tá an t-oileán roinnte i 8 gcúige
(4 cinn roimh 2005 - Cagliari, Nuoro, Oristano agus Sassari).

Tá an tSairdín i lár na Meánmhuire, suite idir an Chorsaic ó thuaidh agus an
Túinéis i dtuaisceart na hAfraice ó dheas. Tá cruth dronuilleogach ar an oileán,
le cúpla oileán móra timpeall an phríomh-oileáin - l'Asinara, La Maddalena,
Caprera, San Pietro agus Sant'Antioco. Tá an chuid is mó den oileán déanta as
eibhear is carraig dhríodair. Tá trí ghrúpa sléibhte móra ann - Limbara,
Gennargentu agus Sarrabus. Tá dambanna ar beagnah gach ceann de na
h-abhainneacha móra - Flumendosa, Coghinas, Tirso, Flumini Mannu, Cedrino agus
Cixerri. Úsáidtear an t-usice chun leitreachas a ghiniúint agus na tailte thart
timpeall a uisciú. Tá clú agus cáil bainte amach ag an tSairdín, go h-áirithe i
measc na nIodálach, mar cheantar turasóireachta. Tá cóstaí is tránna iontacha ar
fud an oileáin, ar nós an Costa Smeralda san oirthuaisceart.

Is í an Iodáilis teanga oifigiúil na Sairdíne cosúil leis an gcuid eile den
Iodáil, ach úsáideann muintir dhúchasach an oileáin canúintí atá níos gaire don
tseanLaidin féin ná don Iodáilis. Mar sin, is féidir a rá go bhfuil a leithéid
de theanga ann agus an tSairdínis, nó Sardu. Tá an teanga roinnte ina dhá
príomhchanúint, mar atá, an Logudóiris agus an Champadáinis, agus iad chomh
difriúil le chéile is go bhfuil sé beagnach dodhéanta aon teanga liteartha
amháin a chaighdeánú don bheirt acu. Leis an scéal a dhéanamh níos casta fós,
labhraítear dhá chanúint eile sa tSairdín nach ndearcann lucht a labhartha orthu
mar Shairdínis, is é sin, an tSasáiris agus an Ghalúiris. Le fírinne, is fearr a
rá gur canúintí Corsaicise iad seo, más fíor nach canúintí Iodáilise iad.
Thairis sin, is í an Chatalóinis teanga Chathair Alghero.

Tá eacnamaíocht traidisiúnta an oileáin bunaithe ar thalmaíocht agus
mianadóireacht, an ceann deireanach ag dul i léig, ach tá an turasóireacht ag
dul i dtreise. Ó thaobh na h-earrai talmhaíochta a sholáthraítear ar an oileán,
tá cáil bhainte amach ag fíona na Sairdíne ar nós Cannonau. Is cuid thábhachtach
den eacnamaíocht an lámhcheardaíocht freisin.

Téann stair an oileáin siar go dtí an ré Neoiliteach. Tá iarsmaí ó chultúr ar
leith a bhfuil lorg de le fáil sa tSairdín amháin, cultúr na nuraghe. Tá sé sin
le feiceáil inniu i bhfoirm na dtúr cloiche arda atá ar fáil ar fud an oileáin.
Níl mórán eolais cruinn againn faoi chultúr na nuraghe mar níor fhág siad aon
taifead scríofa ina ndiaidh agus tá teoiricí difriúla ag na seandálaithe faoi na
daoine a mhair ann. Ba 'thír an óir' í le linn 4000 bliain an ré Neoilitigh an
tSairdín. Ba chrosbhóthar i lár na Meánmhara í an t-oileán go dtí ré na
Rómhánach. Thagadh na chéad gaibhne go dtí an oileán agus iad ar a mbealach go
dtí na mianaigh stáin Francacha. Tháinig na chéad Féinicigh go dtí an tSairdín
timpeall na bliana 1000 R.Ch. Ba mháistrí loingseoireachta iad, ó chathracha sa
Liobáin an lae inniu. Labhair siad Féinicis, teanga Seimiteach ar nós na
hEabhraise, agus chruthaigh siad an chéad aibítir. Thóg siad ionaid ar na cóstaí
agus chuaigh siad i mbun trádála leis na treibheanna áitiúla sna nuraghi.

Ghlac cathair Chartaige seilbh ar an Sairdín i 509 R.Ch. agus lean a smacht ar
an oileán ar feadh beagnach trí chéad bliain go teacht na Rómhánach.

Ghlac na Rómhánaigh seilbh ar an Sairdín i 238 R.Ch. agus bhí siad i gceannas
ann ar feadh 700 bliain. Níor chuir siad an t-oileán go léir faoi chois riamh
áfach agus d'fhan áiteanna sléibhtiúla ar nós an Gennargentu sna Barbagie saor ó
thionchar na Róimhe.

Ar a slí ar ais ó ruathar ar Lazio ar leithinis na hIodáile i 456 AD ghlac na
Vandail seilbh ar Caralis (Cagliari an lae inniu) agus cathracha eile ar chóstaí
na Sairdíne. Faoin am sin bhí Impireacht na Róimhe ar an dé deiridh. Beagnach
céad bliain ina dhiaidh sin, i 534, bhuaigh trúpaí Impire an Oirthir,
Giustiniano, ar na Vandail i Tricamari, 30 km ó Chartaig i dtuaisceart na
hAfraice, agus rinneadh cúige Biosántach den tSairdín. Roinneadh an t-oileán i
gcúigí darb ainm merèie, le ceannaire faoin ainm judex a bhí i Caralis, le arm a
bhí lonnaithe i Forum Traiani (Fordongianus an lae innu, suite in oirthear an
oileáin) faoi cheannas dux. Chuaigh an Chríostaíocht agus tionchar an
mhanachúlachais i bhfeidhm faoi na Biosántaigh, seachas sna Barbagie, áit ina
raibh ríocht neamhspleách ag deireadh an séú haois lena traidisiúin
reiligiúnacha agus tuata féin.

Idir 640 agus 732 ghlac na hÁrabaigh seilbh ar thuaisceart na hAfraice, [[an
Spáinn]] agus ar chuid den bhFrainc. I 827 thosaigh siad ag ionsaí na [[An
tSicil|Sicile]]. Fágadh an tSairdín ina h-aonar agus bhí uirthi í féin a
chosaint. Mar sin, d'éirigh an judex provinciae ina cheannaire aonair le
cumhachtaí míleata agus tuata. Mar gheall ar na ruathair leanúnacha ó na
Beirbeirigh Ioslamacha ar an cóstaí, a thosaigh i 710 agus a d'éirigh ní ba
mhinicí le himeacht aimsire, thréig an pobal na bailte cois mara.

Ghlac arm Pheadar III na Catalóine (Pere el Cerimoniós as Catalóinis) seilbh ar
L'Alguer i Lúnasa 1353. D'éirigh muintir na cathrach amach i gcoinne na
gCatalónach ar an 22 Meitheamh 1354 is chuir arm Pheadair léig ar an gcathair.
Ar deireadh na dála shínigh Peadar conradh le Maria d'Arborea, a bhí ag tabhairt
cúnamh do chosantóirí na cathrach, agus ghlac Peadar seilbh ar an gcathair arís.
Thosaigh stair Chatalónach na cathrach ansin agus tá canúint na Catalóinise,
alguerés nó algherese as Iodáilis, á labhairt fós sa chathair. Ghlan Peadar
muintir na cathrach amach is thóg sé lonnaitheoirí Catalónacha isteach ina
n-áit. Cruthaíodh Coróin na Spáinne i 1479, 10 mbliain i ndiaidh phósadh
Ferdinando II na hAragóine agus Isabel Castilla, na ríthe Caitliceacha. Mar
thoradh ar sin, rinneadh cúíge Spáinneach den oileán freisin agus mar sin ba
chuid de choróin na Spáinne í an tSairdín ó 1323 - 1720. Tá rian an ré seo le
fáil i gcultúr an oileáin fós i bhféilte ar nós paráid san Efisio i Cagliari
agus an cavalcata i Sassari.

Ghlac na hOstairigh seilbh ar an oileán i 1708, mar thoradh ar Chogadh
Chomharbas na Spáinne. Tar éis Chonradh Utrecht i 1714, a chuir deireadh leis an
streachailt Eorpach sin, tugadh an tSairdín do dhiúic Savoia nó Savoy as
Fraincis, a bhí i gceannas ar réigiún Piemonte agus chruthaigh siadsan
rítheaghlach dá guid féin i Ríocht na Sairdíne. As sin amach tháinig tionchar na
hIodáile i bhfeidhm ar an gcultúr áitiúil. I 1799 d'fhág an rítheaghlach
príomhchathair na ríochta, Torino, mar gheall ar na cogaí Napoléon agus chuir
siad fúthu i Cagliari ar feadh cúig bliana déag.

I 1847 d'éirigh na Sairdigh as a guid féinrialtais as a stuaim féin agus tháinig
siad faoi rialtas díreach ó Piemonte. An bhliain ina dhiaidh sin chuir an rí,
Vittorio Emmanuele, tús le cogaí aontaithe na hIodáile, a lean ar aghaidh ar
feadh trí bliana déag agus le deireadh an fheachtais sin i 1861, ba chuid den
Iodáíl aontaithe í an tSairdín.

I ndiaidh chliseadh deachtóireacht Mhussolini sa Dara Cogadh Domhanda, agus
ruaigeadh an rítheaghlach Savoia tar éis reifreann i 1946, tugadh féinrialtas
don tSairdín i 1949 mar réigiún de chuid Phoblacht na hIodáile faoi bhunreacht
nua na tíre. Ba chuid de mezzogiorno na hIodáile í an tSairdín, í bocht agus
neamhfhobartha i gcomparáid le réigiúin tuaisceart na tíre. Rinne an rialtas
náisiúnta iarrachtaí tionscail throm a fhorbairt ar nós an tionscail cheimicigh
timpeall ar Porto Torres ar an gcósta thuaidh, chun dul i ngleic leis an
dífhostaíocht. Tháinig forbairt ollmhór ar chóstaí Ghallura, ar a dtugtar an
Costa Smeralda, san oirthuaisceart, nuair a cheannaigh an Aga Khan tailte ann
tar éis dó an Consorzio Costa Smeralda a bhunadh i 1962. Tá tithe samhraidh ag
daoine mór le rá ar nós Silvio Berlusconi ann agus bíonn an fharraige plódaithe
le báid mhóra le linn an tseasúir saoire. Ó thaobh an rialtais áitiúla de,
cuireadh 4 chúige nua - Ogliastra, Medio Campidano, Olbia-Tempio agus
Carbonia-Iglesias - leis an 4 cinn a bhíodh ann roimhe sin - Cagliari, Sassari,
Nuoro agus Oristano - i mBealtaine 2005.



https://ga.wikipedia.org/wiki/An_Svaha%C3%ADlis

Teanga Bhantúch í an Svahaílis a labhraítear in Oirthear na hAfraice. Is dócha
nach bhfuil sí ó dhúchas ach ag cúig mhilliún duine, ach tá glacadh forleathan
léi mar fhrancbhéarla, is é sin, mar theanga comhchaidrimh idir daoine a
labhraíonn teangacha éagsúla Bantúcha, agus mar sin, is dócha go bhfuil an deich
n-oiread eile in ann comhrá líofa a dhéanamh trí mheán na Svahaílise. Tá teanga
Bhantúch éigin eile ó dhúchas ag an gcuid is mó de mhuintir Oirthear na
hAfraice, rud a chuireann ar a gcumas Svahaílis a fhoghlaim go sciobtha. Scéal
eile is ea é go bhfuil an Svahaílis ag dul i bhfairsinge ar fud an réigiúin mar
theanga dhúchais freisin, go háirithe i dtimpeallacht na mbealaí tábhachtacha
tráchtála.

D'fhorbair an Svahaílis in Oileán Shainsibeár, áit a raibh lárionad tráchtála ag
na hArabaigh fadó. Bhí na hArabaigh ag cimiú Afracánaigh i mórthír na hAfraice
le hiad a dhíol ar mhargaí na sclábhaithe i Sainsibeár. Nuair a meascadh
teangacha Bantúcha na sclábhaithe agus Araibis na dtráchtálaithe trí chéile, is
éard a fuarthas ná an Svahaílis. Teanga Bhantúch í go bunúsach, ach tá sí breac
le hiasachtaí Araibise. Glactar leis gurb as an Araibis a tháinig focal as gach
triúr sa Svahaílis. Fuair an teanga a hainm féin ó na hArabaigh, nó is é is brí
leis san Araibis ná "cósta".

Scríobhadh Svahaílis an chéad uair san ochtú haois déag, agus ba iad na
litreacha Arabacha a bhí in úsáid san am sin. Ina dhiaidh sin, áfach,
shealbhaigh Sasana, an Fhrainc agus an Ghearmáin na réigiúin ina raibh an teanga
á labhairt, agus ba í an aibítir Laidineach a cuireadh i bhfeidhm ar an teanga
ansin. Fuair an Svahaílis cuid mhaith focail iasachta as na teangacha áirithe
seo freisin.

Sa Tansáin agus sa Chéinia is mó a labhraítear an Svahaílis, agus stádas
oifigiúil aici sna tíortha sin. Cloistear cuid mhaith Svahaílise in Uganda
freisin, agus stádas oifigiúil aici ansin ón mbliain 2005 anuas, cé go bhfuil
ceist na teanga náisiúnta ina hábhar conspóide ansin go minic, toisc go bhfuil
na Baganda - an dream eitneach a bhfuair an tír a hainm uathu - den bharúil gur
chóir stádas na teanga náisiúnta a bhronnadh ar a dteanga féin, an teanga
Luganda. Tá an Svahaílis tábhachtach mar fhrancbhéarla i bPoblacht Dhaonlathach
an Chongó (is é sin, an tír ar a dtugtaí an tSáír ar feadh i bhfad), agus
aitheantas oifigiúil aici ansin mar theanga réigiúnach. Is í an Tansáin an tír
is mó a chuireann an Svahaílis chun cinn trí rialúcháin oifigiúla, nó tá an
Béarla i bhfad níos láidre sa Chéinia.



https://ga.wikipedia.org/wiki/An_Protast%C3%BAnachas

Tugtar Protastúnachas ar an dtréith sin den Chríostaíocht a tháinig ar an saol i
ndiaidh an tAthleasú Creidimh, agus go ginearálta ar na heaglaisí a thagann ón
am sin agus ina dhiaidh. Tugtar tús áite, go hiondúil, do Mairtín Liútar, manach
Aibhistíneach sa Ghearmáin a bhí ag iarraidh athraithe a chur ar bun laistigh
den eaglais Chaitliceach maidir le díol loghanna agus lochtanna eile a bhí le
feiscint go trom san am sin ar an eaglais chéanna. I 1517, deirtear gur
cheangail Martin Luther liosta de 95 gearán a bhí aige i gcoinne na hEaglaise le
tairní ar dhoras Ardeaglais Wittenberg na Gearmáine, agus uaidh sin bhí scoilt
le sonrú idir a lucht leanúna agus iadsan a chuir ina choinne. Bheadh ríochtaí
na hEorpa roinnte óna chéile ar feadh blianta ina dhiaidh sin maidir leis na
creidimh a bhí á gcur ar aghaidh iontu faoi seach, agus bheadh cogaí fada ar nós
Chogaidh na dTríocha Blian bunaithe cuid mhaith ar theorannacha agus ar ghearáin
creidimh.

Lean díograsóirí eile mar Eoin Cailvín i Zürich, Ulrich Zwingli, John Knox in
Albain, agus John Huss sa Ríocht Sheiceach Luther, go minic ag cur d'iallach ar
lucht a leanta saol an-simplí a leanúint. Mar shampla, ní cheadaítí ólachán,
obair ar an Domhnach, nó aon sórt droch-chainte sna cathracha a bhí faoina
smacht.



https://ga.wikipedia.org/wiki/An_Phaistis

Is í an Phaistis teanga náisiúnta na hAfganastáine. Thairis sin, labhraíonn na
treibheacha fáin sa Phacastáin, in aice le teorainn na hAfganastáine, canúintí
Paistise. Níl sé soiléir cé mhéad daoine a labhraíonn ó dhúchas í, ach creidtear
go bhfuil timpeall dhá scór milliún, nó leathchéad milliún, acu ann. Níl mórán
caighdeánú ná saothrú liteartha déanta ar an bPaistis riamh, agus mar sin, is
fearr le lucht a labhartha féin Peirsis nó Urdais a úsáid mar theanga scríofa.
Tá gramadach na Paistise i bhfad níos casta agus níos seanársa ná gramadach na
Peirsise.

Baineann an Phaistis leis an gcraobh Oir-Dheisceartach de na teangacha
Iaránacha. Is iad na teangacha Iaránacha i Sléibhte Pamir is gaolmhaire léi,
cosúil leis an teanga Sarikoli, an teanga Shughni, an teanga Wakhi agus an
teanga Munji.

Tá stádas áirithe ag an bPaistis sna cúigí Pacastánacha ina labhraítear í - i
gCúige na gCríoch Thiar Thuaidh (Béarla: North-West Frontier Province) agus i
gcríocha na dtreibheacha atá faoi cheannas an rialtais fheidearálaigh (Béarla:
Federally Administered Tribal Areas). Go praiticiúil, áfach, níl mórán stádais
ag an bPaistis sa Phacastáin, nó is iad teangacha oifigiúla an stáit - an Urdais
agus an Béarla - an dá theanga is láidre sa tsochaí. An cineál Paistise a bhíonn
le cloisteáil sa Phacastáin, bíonn sí breac le hiasachtaí Béarla agus Urdaise,
ní nach ionadh. Ón taobh eile de, cé go bhfuil stádas oifigiúil ag an bPaistis
san Afganastáin, is í an Pheirsis an teanga is mó a úsáidtear san oideachas agus
sna nuachtáin sa tír sin.



https://ga.wikipedia.org/wiki/An_Mhong%C3%B3ilis

Teanga Mhongólach is ea an Mhongóilis. Is í teanga oifigiúil na Mongóile í, áit
a bhfuil sí á labhairt ag corradh is 2 mhilliún duine. Is í an aibítir
Choireallach a úsáidtear leis an Mongóilis a scríobh sa Mhongóil féin, ach is í
an aibítir Mhongólach atá in úsáid sa tSín. Le fírinne, is deacair a rá, an
canúintí nó teangacha Mongólacha iad na leaganacha den teanga a labhraítear sa
tSín. Sa Mhongóil féin, tá caighdeán na Mongóilise bunaithe ar an gcanúint a
labhraítear sa stát sin, is é sin, an "Chalcha-Mhongóilis". Na Mongólaigh sa
tSín, áfach, úsáideann siad i gcónaí an caighdeán clasaiceach a théann leis an
aibítir Mhongólach. Tá sé i gceist ag na Mongólaigh sa Mhongóil féin cromadh ar
ais ar a gcuid seanlitreach a úsáid, ach níor éirigh leis an athrú seo go
rómhaith fós. Tá an scríbhneoireacht Chlasaiceach á múineadh sna scoileanna
inniu, agus súil leis go rachaidh sí in úsáid níos forleithne de réir a chéile.



https://ga.wikipedia.org/wiki/An_Mheaspat%C3%A1im

Tagraíonn an t-ainm an Mheaspatáím, Mesopotamia, ón Sean-Ghréigis Μεσοποταμία,
"idir na haibhneacha", do réigiún i gcóras aibhneacha an Tigris agus an
Euphrates. Is ionann an Mheaspatáim agus an Iaráic, chomh maith le cuid
d'oirthuaisceart na Siria, oirdheisceart na Tuirce agus iardheisceart na
hIaráine. Úsáidtear an téarma bilád al-rafidain, "tír an dá bhruach", in Araibis
ó am go chéile mar mhalairt ainm don Iaráic.

Ba iad muintir na Suiméire agus na hAcáide (ina measc muintir na hAisiria agus
na Bablóine) príomhshibhialtachtaí na Measpatáime ó thús na staire scríofa
(circa 3100 bliain roimh Chríost) go dtí turnamh na Bablóine sa bhliain 539 R.C.
Sa bhliain sin, ghabh na Peirsigh í. Ghabh Alasdar Mór sa bhliain 332 R.C. í,
agus bhí sí faoi smacht na Seiliúcach i ndiaidh a bháis.

Timpeall na bliana 150 R.C., bhí an Mheaspatáim faoi smacht na bPairtiach, agus
lonnaigh siad a bpríomhchathair, Ctesiphon, inti, ní i bhfad ón áit ina bhfuil
Baghdad na hIaráice sa lá atá inniu ann. Bhí sí ina cnámh spairne idir na
Pairtiaigh agus na Rómhánaigh. Sa bhliain 226 AD, ghabh ríthe Sasánacha na
Peirse í. D'fhan an réigiún faoi cheannas na bPeirseach go dtí teacht na
nArabach sa 7ú céad.



https://ga.wikipedia.org/wiki/An_Mhaorais

Is teanga í an Mhaorais (Māori nó Te Reo Māori), nó Te Reo de ghnáth a
labhraítear sa Nua-Shéalainn. Ceann de na theangacha oifigiúla sa tír sin is ea
í, agus is é an Béarla an ceann eile. Teanga Pholainéiseach í an Mhaorais, agus
is í teanga Oileáin Cook an ceann is gaolmhaire léi. Le fírinne, "Maorais" a
thugann muintir Oileáin Cook ar a dteanga freisin. "Dúchasach" nó "bundúchasach"
is brí leis an bhfocal sin "māori" sa teanga féin.

Tá a lán canúintí ann, ach is í an chanúint is difriúla leis an gcuid eile ná
canúint an Deiscirt. Is í an difríocht is mó ná go gcuirtear k in áit an ng sa
Deisceart. Tá caighdeán na Maoraise bunaithe ar chanúint Lár Oileán an
Tuaiscirt, agus sna laethanta a bhí, rinne rialtas na Nua-Shéalainne iarrachtaí
leis an Maorais chaighdeánaithe a chur i mbéal mhuintir an Deiscirt freisin.
Inniu, áfach, baintear úsáid oifigiúil as an gcanúint Dheisceartach sna
háiteanna ina labhraítear de ghnáth í. Mar shampla, is é an t-ainm oifigiúil
Maoraise atá ar an sliabh is airde sa Nua-Shéalainn inniu ná Aoraki (Mount Cook
an t-ainm Béarla), de réir chanúint an Deiscirt, ós in Oileán an Deiscirt atá sé
suite. Aorangi an t-ainm a úsáideann muintir an Tuaiscirt.

Ón mbliain 1987 i leith, tá stádas oifigiúil ag an Maorais sa Nua-Shéalainn.
Glactar leis go bhfuil sí ó dhúchas ag céad míle nó céad míle go leith de
dhaoine, nó ag 2 % de mhuintir na Nua-Shéalainne. Labhraítear Maorais mar
theanga phobail i réigiún an Tuaiscirt (Northland Region, Te Tai-tokerau) in
Oileán Thuaidh na Nua-Shéalainne, i Te Urewera i lár an Oileáin Thuaidh, agus
timpeall na Rinne Thoir in oirthuaisceart an Oileáin Thuaidh. Thairis sin,
áfach, tá naíonraí Maoraise ar fud na tíre leis an teanga a theagasc do na
páistí óga.



https://ga.wikipedia.org/wiki/An_Ghi%C3%BAdais

Teanga Ghearmáinice í an Ghiúdais atá bunaithe ar chanúintí Gearmáinise an
Iarthair, go háirithe ar na canúintí a labhraítear i ngleann na Réine. Bhí sí á
labhairt ag na Giúdaigh Ghearmánacha a shocraigh síos sa Pholainn faoi dheireadh
na meánaoiseanna le teacht slán ó na géarleanúintí ní b'fhaide siar. Faoi
thionchar na Polainnise agus na dteangacha eile in Oirthear na hEorpa,
d'athraigh an Ghiúdais go mór, agus d'fhorbair a teanga scríofa go neamhspleách
ar an nGearmáinis eile. Mar sin, ní mór a rá inniu gur teanga ar leith atá ann
seachas canúint na Gearmáinise.

Tá sé le haithint go soiléir i gcónaí ar an nGiúdais gur canúint ó Iarthar na
Gearmáine atá ann, áfach. Mar shampla, deirtear eppes as Giúdais in áit etwas
"rud éigin", agus is foirm é eppes a chloistear ina lán canúintí san Iarthar
(ebbes a deirtear i Lucsamburg, mar shampla).

Is í aibítir na hEabhraise a úsáidtear leis an nGiúdais a bhreacadh síos, agus
tá an teanga breac le focail iasachta ón Eabhrais, mar is dual do theanga
Ghiúdach.

Tá an rann beag seo timpeallaithe ag téacs glan-Eabhraise. Is féidir a aithint
air gurb é an cineál Giúdaise a bhí á labhairt san am ná
gnáth-Mheán-Ard-Ghearmáinis agus í breac le hiasachtaí Eabhraise cosúil le
makhazor, leabhar urnaithe, agus beis hakneses (is mar beit ha-kneset a
fhuaimnítear i Nua-Eabhrais é), sionagóg, nó "teach cruinnithe", "teach pobail".

Sa cheathrú haois déag thosaigh borradh éigin ag teacht faoi litríocht na
Giúdaise. San aois sin agus sa chéad aois eile chuaigh téacsanna éagsúla
Giúdaise i gcló: amhráin, dánta agus téacsanna greannmhara i meascán Gearmáinise
agus Eabhraise. San am chéanna thosaigh na Giúdaigh ag cur leaganacha Giúdaise
de litríocht shaolta Ghearmánach i bprionta freisin. Is é an sampla is luaithe
de ná Dukus Horant, dán fada eipiceach agus é bunaithe ar mhóitíf Ghearmánach.

Nuair a tháinig an preas prionta in úsáid, is léir gur chuir sé go mór leis an
bhfoilsitheoireacht Giúdaise freisin. Ceann de na leabhair ba tábhachtaí dár
cuireadh i gcló sa tséú haois déag a bhí sa Bovo-Bukh ("Bovo-Leabhar" nó
"Leabhar faoi Bovo") le hElia Levita. Is é Levita an chéad údar Giúdaise is
aithnid dúinn ina ainm. Scríobh sé an leabhar go luath sa tséú haois déag, ach
níor foilsíodh an chéad eagrán ach sa bhliain 1541. Bhí an-ráchairt ar an
mBovo-Bukh, áfach, agus tháinig dhá scór atheagrán i gcló, ar a laghad. Rómáns
laochais agus ridireachta atá ann, agus é bunaithe ar an scéal Normannach
Fraincise faoin laoch úd Boeve de Haumtone - nó Sir Bevis of Hampton, mar is eol
do lucht an Bhéarla é. Saothar tábhachtach eile ón tréimhse chéanna é Widuwilt
nó Kinig Artus Hof, agus mar a deir an dara teideal, is scéal Artúraíochta é. Tá
an saothar seo bunaithe ar Wigalois, rómáns a tháinig ó pheann Wirnt von
Grafenberg i ré na Meán-Ard-Ghearmáinise. Scríbhneoir mór le rá eile a bhí in
Avraham ben Schemuel Pikartei, a d'fhoilsigh athinsint Giúdaise de leabhar Iób
sa bhliain 1557.

Ní bhíodh na mná sa tsochaí thraidisiúnta Aisceanásaíoch in ann Eabhrais a
léamh, nó ní raibh cead acu freastal ar na scoileanna Eabhraise. Scéal eile
áfach go raibh léamh agus scríobh na Giúdaise acu. Mar sin tháinig litríocht sa
teanga sin ar an bhfód agus í dírithe ar na mná ach go háirithe. Is dócha gurbh
iadsan ba mhó a léadh rómánsaí ridireachta cosúil leis an mBovo-Bukh, agus
thairis sin, scríobhtaí saothair chráifeacha sa teanga lena n-aghaidhsan, ar nós
Tseno Ureno - cé gur Giúdais atá sa leabhar féin, Eabhrais atá sa teideal, agus
is é is brí leis ná "Tagaigí go bhfeice sibh" - tagairt atá ann do Laoi na
Laoithe 3:11 sa tSean-Tiomna: Tagaigí go bhfeice sibh, a iníona Iarúsailéim...
Tá teanga Tseno Ureno i bhfad níos glaine ó iasachtaí Eabhraise ná, cuir i gcás,
Giúdais na fichiú haoise, ó bhí an leabhar dírithe ar mhná nach raibh léann ná
Eabhrais acu, agus chomh moch sin i bhforbairt na Giúdaise ní dheachaigh na
hiasachtaí léannta greamaithe go smior sa teanga go fóill. Tugtar "Bíobla na
mBan" ar Tseno Ureno go minic, nó is saothar teagascúil é a mhíníonn an
Sean-Tiomna agus an dlí Giúdach do na mná.



https://ga.wikipedia.org/wiki/An_Fhar%C3%B3is

Teanga Lochlannach, is é sin teanga Gearmáinice Thuaidh, í an Fharóis a
labhraítear in Oileáin Fharó agus i measc lucht imirce ó na hoileáin sa
Danmhairg. Is í an Íoslainnis an teanga is cóngaraí don Fharóis, ach ní féidir
le cainteoirí an dá theanga mórán tuisceana a bhaint as caint a chéile. Scéal
eile é go bhfuil an Fharóis scríofa sách intuigthe ag an duine a bhfuil an
Íoslainnis aige. Is é is cúis leis seo go bhfuil scríbhneoireacht na Faróise
níos cosúla le struchtúr stairiúil na bhfocal sa tSean-Lochlainnis ná le
fíor-fhuaimniú na bhfocal i bhFaróis an lae inniu.

Tá Faróis ó dhúchas ag seasca nó ochtó míle duine. Ó thaobh líon na gcainteoirí
de is féidir a rá go bhfuil sí chomh beag nó chomh neamhfhorleathan le Gaeilge
na Gaeltachta. Thairis sin, bíonn difríochtaí móra idir na canúintí, nó tá ocht
móroileán déag in oileánra Fharó, agus ar ndóigh d'fhorbair caint na ndaoine sna
hoileáin difriúla ar bhealaí éagsúla.

Bhí tionchar nach beag ag an nGaeilge ar an bhFaróis nuair a bhí dlúthchaidreamh
idir na Lochlannaigh agus na Gaeil. Creidtear gur tháinig logainmneacha áirithe
in Oileáin Fharó ón nGaeilge, ar nós Mykines - "Muicinis", nó "Inis na Muc". Is
iad na "muca" atá i gceist na "muca mara", is é sin, na míolta móra. Focail
Ghaeilge eile iad grúkur (gruaig), lámur (lámh) agus tarvur (tarbh).

Roimh an Reifirméisean bhí an leagan áitiúil den tSean-Lochlainnis á labhairt
agus á scríobh go forleathan ar fud na n-oileán, ach sa bhliain 1536 choisc na
húdaráis Danmhargacha úsáid na Faróise sna doiciméid oifigiúla agus sna
scríbhinní. Ba í an Danmhairgis an t-aon teanga oifigiúil amháin sna hOileáin
ina dhiaidh sin.

Sa bhliain 1854 a shocraigh Venceslaus Ulricus Hammershaimb, ministir
Protastúnach Faróch, agus Jón Sigurðsson, polaiteoir Íoslannach agus laoch
saoirse a thíre dúchais, caighdeán scríofa na Faróise. Bhí an caighdeán sin
an-chosúil leis an Íoslainnis agus leis an tSean-Lochlainnis, rud nár thaitin le
cách. Mar shampla, úsáidtear an litir ð i litriú Hammershaimb ar chúiseanna
stairiúla amháin, nó ní fhreagraíonn sí d'aon fhuaim ar leith. Rinne an
teangeolaí oilte Jakob Jakobsen iarracht malairt caighdeáin a chur i dtoll le
chéile a bhí ag cloí go dlúth le fuaimeanna na teanga i ngnáthchaint na ndaoine.
Ba é caighdeán Hammershaimb a ghreamaigh, áfach.

Mar a dúradh cheana, ní fhuaimnítear an litir ð ach mar chonsan séanais - is é
sin, [j] ("y" an Bhéarla, nó "gh" caol na Gaeilge), [w] nó [v] a bhíonn ann, ag
brath ar na gutaí ar an dá thaobh di: deyður [ˈdɛijʊɹ] "marbh", suður [ˈsuːwʊɹ]
"deisceart", í bløðum [ɪˈbløːvʊn] "sna nuachtáin". Fuaimnítear an litir g, agus
í ina haonar idir dhá ghuta, ar an dóigh chéanna, agus is dual do na Faróigh an
dá litir a scríobh in ainriocht a chéile, mura bhfuil siad cleachta i gceart ar
an gceartlitriú.

Níl difríocht ar bith idir fuaimniú an "a" agus an "æ": [a] atá iontu nuair atá
siad gairid, ach déantar défhoghar den ghuta fhada: [ɛaː]. Is mar [ɔaː] a
fhuaimnítear an litir "á", ach giorraítear go [ɔ] ("o" oscailte) í roimh chnuas
trom consan. Maidir leis na litreacha "í" agus "ý", ní aithnítear thar a chéile
iad san fhuaimniú: is é an défhoghar [ʊi] (gairid) nó [ʊiː] (fada) atá iontu. Ní
féidir an t-"i" a aithint thar an "y" de réir na cainte ach an oiread: is é an
guta céanna, [i], atá ann. Mar [ʉuː] a fhuaimnítear an litir "ú", ach amháin
roimh chnuas consan: ansin, giorraítear an défhoghar sin go [ʏ] ("ü" gairid na
Gearmáinise). Fuaimnítear "ó" fada mar dhéfhoghar freisin, [ɔuː], ach is ionann
"ó" gairid agus "ø" gairid.

Maidir leis na consain, déantar [dʒ] den "g" roimh ghutaí tosaigh agus roimh "j"
an litrithe: gestir [ˈdʒɛstɪɹ] "cuairteoirí". Ar an mbealach céanna, déantar
[tʃ] den "k" san áit chéanna.

Tá a leithéid d'fheiniméan ann agus an skerping, is é sin, an "géarú", a
chiallaíonn go n-athraíonn fuaimniú na ngutaí go mór mór roimh chnuasanna ar nós
-gv-, -ggj. Mar shampla, is mar [ɔdːʒ] ("hodge" gan an [h]-) a fhuaimnítear an
focal oyggj "oileán", cé go bhfuil gnáthfhuaimniú an défhoghair "oy" le
cloisteáil i bhfoirmeacha eile an fhocail.

San Íoslainnis, tá trí fhoirm éagsúla ag an mbriathar san uimhir iolra: við
köllum "glaoimid, scairtimid", þið kallið "glaonn sibh, scairteann sibh", þeir
kalla "glaonn siad, scairteann siad". San Fharóis, d'imigh an difríocht idir na
pearsana: vit kalla, tit kalla, teir kalla. Tá an uimhir uatha níos casta san
Fharóis féin, nó aithníonn na briathra go léir an difríocht idir an chéad
phearsa agus an dá phearsa eile: eg kalli "glaoim", tú kallar "glaonn tú", hann
kallar "glaonn sé" (cf. Íoslainnis: ég kalla, þú kallar, hann kallar).

Níor cuireadh an glanteangachas i bhfeidhm ar an bhFaróis chomh dian agus ar an
Íoslainnis, ach is iomaí focal idirnáisiúnta nach bhfuil le feiceáil i
dtéacsanna Faróise, ó tháinig aistriúchán dúchasach in úsáid ina áit. Tá cuid de
na téarmaí dúchasacha múnlaithe ar an Íoslainnis, ar nós bókasavn "leabharlann"
(Íoslainnis: bókasafn), bókmentir "litríocht" (Íoslainnis: bókmenntir),
halastjørna "cóiméad, scuabréalta" (Íoslainnis: halastjarna), ach tá téarmaí
eile beag beann ar an Íoslainnis féin: telda "ríomhaire" (Íoslainnis: tölva),
kollvelting "réabhlóid" (Íoslainnis: bylting). Ní bhíonn sé as an ngnáth, áfach,
focail Danmhairgise nó Bhéarla a fheiceáil agus iad curtha in oiriúint do litriú
na teanga: tineygjari "déagóir" (teenager an Bhéarla, cf. táningur na
hÍoslainnise, ar aistriúchán é ar an bhfocal Béarla cosúil le déagóir na Gaeilge
féin).

Sa bhliain 1937 tháinig an Fharóis in áit na Danmhairgise sna scoileanna, agus
sa bhliain 1948, d'fhoráil an tAcht um Rialtas Dúchais Oileáin Fharó
(Danmhairgis: Hjemmestyreordningen) go gcaithfeadh an Danmhairgis tús áite a
ghéilleadh don Fharóis mar theanga oifigiúil. Níor éirigh an Fharóis coitianta
sna fógráin tráchtála roimh na seachtóidí, áfach. Tá stádas láidir ag an
Danmhairgis sa phopchultúr i gcónaí, agus is minic nach mbíonn billeoga
fógraíochta na sreangshiopaí ar fáil ach as Danmhairgis.

Ba í an Danmhairgis príomhtheanga na scríbhneoirí Farócha go dtí le déanaí.
Scríobh William Heinesen (1900-1991) a chuid saothar sa teanga sin, cé gurb iad
Oileáin Fharó a thug inspioráid dá chuid scríbhinní. Cé go raibh Heinesen ag
scríobh as Danmhairgis, bhí sé go tréan ar son athbheochan na seanteanga, agus
nuair a gearrliostaíodh é do Dhuais Nobel na Litríochta, scríobh sé litir chuig
Acadamh na Sualainne ag impí orthu a ainm a bhaint den liosta, nó bhí sé
barúlach go ndéanfadh sé dochar do litríocht na Faróise dá mbronnfaí an duais ar
scríbhneoir Danmhairgise ó na hoileáin. Is é Heðin Brú (fíorainm: Hans Jacob
Jacobsen, 1901-1987) scríbhneoir clasaiceach na teanga, agus is é Rói Patursson
mórscríbhneoir agus mórfhile ár linne féin. Scríbhneoir tábhachtach eile é
Gunnar Hoydal, ailtire agus scríbhneoir a rugadh sa bhliain 1941 i gCóbanhávan
nuair a bhí an Danmhairg forghafa ag na Naitsithe. Scríbhneoir bisiúil mná í
Marianna Debes Dahl a saolaíodh í Vestmanna (oileán Streymoy) sa bhliain 1947.
Chuaigh sí le gluaiseachtaí radacacha na seascaidí agus na seachtóidí, rud atá
le haithint ar a cuid scríbhinní, agus í ag cur in aghaidh an chiníochais, na
hapairtéide agus na téisclime cogaidh. Tá sí tar éis breis is fiche leabhar a
fhoilsiú, cuid acu do na daoine fásta, cuid acu do na daoine óga, agus cuid eile
fós, an chuid is mó b'fhéidir, do na páistí.



https://ga.wikipedia.org/wiki/An_Chol%C3%B3im_Bhriotanach

Is cúige i gCeanada í an Cholóim Bhriotanach, suite ar chósta thiar na tíre. Tá
timpeall is 4,338,106 duine ann , agus is í Victoria (ar an Oileán Vancouver) an
phríomhchathair. Is í Vancouver an chathair is mó agus 587,891 duine ina gcónaí
ann..

Tá an tAigéan Ciúin ar an taobh thiar den Cholóim Bhriotanach. Cósta bearnach
garbh fada atá timpeall is 27,000 km ar faide. Tá a lán fiordanna doimhne feadh
an chósta gan trácht ar 6,000 oileán, an chuid is mó díobh neamháitrithe.

Tá daoine ina gcónaí sa Cholóim Bhriotanach le 11,500 bliain ar a laghad. An
chéad rud a thit amach i stair an chúige atá ar eolas againn inniu ná Crith
Talún Cascadia, ceann de na creatheanna talún ba láidre ar domhan dá taifeadadh
riamh. Ba chúis le súnámaí mór é freisin. Tharla sin ar 26 Eanáir 1700. Bhí
eipealár an chreatha talún sin san fharraige taobh thiar ó dheas ó Oileán
Vancouver. Am éigin idir na blianta 1750 agus 1775, phléasc bolcán, Cón Tseax
(nó Cón Aynsh) in iarthuaisceart na Colóime Briotanaí: idir an laibhe agus na
gáis (sreabhadh pireaclástach) a scaoileadh maraíodh timpeall is 2,000 duine, an
tubaiste geofhisiciúil is mó i stair Cheanada.

Bhí dlús mór daonra ann cheana nuair a tháinig na chéad Eorpaigh, ach bhuail
galair de bharr na teagmhála sin na bundúchasaigh roinnt uaireanta idir na
1770idí agus na 1860idí. B'fhéidir gur thaiscéal Sir Francis Drake an cósta sa
bhliain 1579, ach ba é Juan Pérez, Spáinneach, a rinne an chéad turas a bhfuil
aon fhianaise scríofa ina thaobh, é sin sa bhliain 1774. Thaiscéal Spáinneach
eile, Juan Francisco de la Bodega y Quadra, an cósta an bhliain ina dhiaidh sin.
Threisigh an bheirt acu mar sin an t-éileamh a rinne Vasco Núñez de Balboa ar
son na Spáinne ar chósta uilig an Aigéin Chiúin siar sa bhliain 1513. Bhí na
ceannaithe Briotanacha ní ba líonmhaire intíre in aghaidh na bliana, go mór mhór
trádálaithe i bhfionnaidh, áfach. Thaiscéal James Cook an cósta arís sa bhliain
1778 agus bhain George Vancouver an cósta amach ag taisteal anoir thar tíre i
1792-93. Sna Coinbhinsiúin Nootka (1794) d'éirigh na Spáinnigh as a gcuid
éileamh ar na bólaí sin agus d'fhág sin smacht ag na Briotanaigh ar an gcósta
taobh thuaidh agus thiar d'Abhainn na Colóime.

Ghlac an Cholóim Bhriotanach stádas úd mar chúige sa chomhnaidhm Cheanadach ar
an gcoinníoll go nglacfadh Ceanada fiacha na coilíneachta agus go dtógfaí
iarnród trasna na tire mar nasc idir an Cholóim Bhriotanach agus cúigí an
oirthir. Gheall rialtas Cheanada go dtógfaí an tiarnród taobh istigh de 10
mbliana ach níor cuireadh tús leis go dtí an bhliain 1881. Bhagair muintir an
chúige go dtarraingeodh siad ón chónaidhm. Faoi dheireadh, sa bhliain 1885
cuireadh críoch le síniú an Canadian Pacific Railway go dtí cósta an Aigéin
Chiúin. D’fhás cathair agus calafort Vancouver ag ceann chúrsa thiar an
iarnróid.

Cúrsaí eacnamaíochta an chuid ba thábhachtaí de stair an chúige ina dhiaidh sin.
Shocraigh na cúigí eile go dtabharfadh Tiarnas Cheanada $1 milliún mar chabhair
eacnamaíoch don Cholóim Bhriotanach, $100,000 sa bhliain. D’fhás an geilleagar,
go mór mhór an fhoraoiseacht, an fheirmeoireacht agus an mhianadóireacht. Bhí na
bundúchasaigh thíos leis seo, agus cuid mhaith dá dtailte tógtha uathu. D’fhás
teannas i measc na nEorpach mar gheall ar na Sínigh agus Seapánaigh a tháinig a
chónaí ann. Bhris círéibí amach ina gcoinne seo sna blianta 1887 agus 1907.
Cuireadh stad iomlán, nach mór, le hinimirce na Síneach faoin mbliain 1923.

Tháinig forbairt mhór ar gheilleagar an chúige i lár na 20ú haoise. Sa bhliain
1942, agus an Dara Cogadh Domhanda faoi lánseol, osclaíodh an Mórbhealach
Alasca, rud a cheangail na 48 stát Meiriceánacha le hAlasca agus d'oscail cuid
mhaith de lár agus thuaisceart na Colóime Biotanaí d'fhobairt freisin. Thángthas
ar ola agus gás nádúrtha gar do Fort St. John i gceantar Peace River. Tógadh
bóithre, iarnróid agus dambaí sna 1950ídí, '60ídí, agus luath-70ídí, na dambaí
mar chuid de thionscadal i gcomparáid leis na Stáit Aontaithe. Shínigh comhlacht
sa chúige aontú lena mhacasamhail sa tSeapáin chun 45 milliún tonna méadracha de
ghual a easportáil sa bhliain chuig an tír sin. Ag tosnú sna 1970idí, d'éirigh
an tSeapáin tábhachtach do gheilleagar na Colóime Briotanaí. Sa bhliain 1971,
shroich an Pacific Great Eastern Railway Fort Nelson san oirthuaisceart, an
chuid is iargúlta den chúige. Chuir sin le forbairt eacnamaíoch an
oirthuaiscirt, go mór mór nuair a thosaigh daoine gual ó cheantar Tumbler Ridge
a chur chuig an tSeapáin sna 1980idí.

Tionóladh Expo 86, taispeántas domhanda teicneolaíochta, i Vancouver sa bhliain
1986. Bhí Cluichí Oilimpeacha an Gheimhridh sa Cholóim Bhriotanach sa bhliain
2010, in Vancouver agus i Whistler,

Tá tábhacht faoi leith ag na hacmhainní nádúrtha i ngeilleagar na Colóime
Briotanaí, go mór mhór ag an fhoraoiseacht, cé go bhfuil tábhacht na
mianadóireachta ag méadú arís faoi láthair freisin. In ainneoin tábhacht na
n-acmhainní nádúrtha tá fostaíocht san earnáil sin ag titim de réir a chéile
agus fostaíocht sna hearnálacha miondíola agus seirbhísí ag dul i méid.
Hollywood Thuaidh a thugtar ar Vancouver as ucht an méid scannánaíochta a
dhéantar ansin, níos mó ná i gcathair ar bith eile i Meiriceá Thuaidh seachas
Los Angeles agus Nua-Eabhrac.

Ba C$219.994 bn. an olltáirgeacht intíre (OTI) a bhí ag an Cholóim Bhriotanach
sa bhliain 2012.

Mar gheall ar éagsúlacht gheografaíoch an chúige bíonn an-tóir ar spóirt mar
fhánaíocht, champáil, dhreapadóireacht sléibhe, ailleadóireacht, sheilg agus
iascaireacht.



https://ga.wikipedia.org/wiki/Aleksandr_Solzhenitsyn

Úrscéalaí, scríbhneoir drámaí agus staraí Rúiseach ab ea Aleksandr Isayevich
Solzhenitsyn (Rúisis: Алекса́ндр Иса́евич Солжени́цын, traslitriú scolártha:
Aleksandr Isaevič Solženicyn). Saolaíodh i gKislovodsk é ar an chéad lá déag de
Mhí na Nollag, 1918. Ba eisean ba mhó a tharraing súil an tsaoil mhóir ar
oileánra na gcampaí géibhinn san Aontas Sóivéadach. Bronnadh Duais Nobel na
Litríochta air sa bhliain 1970. Díbríodh as a thír dhúchais é ar chúiseanna
polaitiúla, ceithre bliana ina dhiaidh sin. Chuir sé faoi i Vermont sna Stáit
Aontaithe, ach nuair a tháinig deireadh leis an gCumannachas sa Rúis, d'fhill sé
abhaile.

Fuair sé bás i Moscó ar an 3 Lúnasa 2008. Tá a mhac, Ignat Solzhenitsyn, ina
cheoltóir cáiliúil, idir phianódóir agus stiúrthóir ceolfhoirne.

Saolaíodh Aleksandr Solzhenitsyn do bhaintreach óg darbh ainm Kseniya
Solzhenitsyna (Ксения Солженицына) née Shcherbak (Щербак). Dealraíonn sé gur
fear beartach ab ea athair Kseniya a bhí ábalta a chuid féin a shaothrú go
raidhsiúil, go dtí gur cheannaigh sé eastát mór i réigiún Kuban ar an taobh
thuaidh de Shléibhte Chugais. Chuaigh an iníon ag staidéar i Moscó le linn an
Chéad Chogadh Domhanda, agus b'ansin a casadh athair Aleksandr, Isay, uirthi.
Oifigeach óg airm ó réigiún Chugas ab ea Isay freisin. Ina dhiaidh sin, bhain an
scríbhneoir an-úsáid as scéal grá a thuismitheoirí san úrscéal Август
четырнадцатого/Avgust chetyrnadtsatogo ("Mí Lúnasa sa bhliain 1914") agus sa
tsraith úrscéalta An Roth Dearg. Sa bhliain 1918, nuair a bhí an bhean óg ag
iompar clainne, fuair an fear céile bás i dtimpiste sealgaireachta. Ba iad a
mháthair agus a aintín a thóg Aleksandr ansin, agus Cogadh Cathartha na Rúise á
chur ina dtimpeall. Ar ndóigh, nuair a tháinig an Sóisialachas i réim, baineadh
an t-eastát den teaghlach, agus sa bhliain 1930, iompaíodh ina chalchas é. Dúirt
an scríbhneoir gurbh éigean dá mháthair an-chath a chur ar a son agus ar son a
muintire, agus í ag coinneáil faoi rún go raibh a fear céile ina oifigeach san
Arm Impiriúil nuair a bhí sé beo. Thaitin sé go mór leis an máthair go raibh luí
ag an mac le litríocht agus le heolaíocht, agus spreag sí chun staidéir é. Fuair
sí bás i ndeireadh na bliana 1939.

Rinne Solzhenitsyn staidéar ar an matamaitic in Ollscoil Stáit Rostov na Donu,
agus é ag foghlaim cúrsa poist i bhfealsúnacht, litríocht agus stair san am
céanna. Le linn an Dara Cogadh Domhanda, bhí sé ina oifigeach airtléire san Arm
Sóivéadach, i bpáirc an áir. Nuair a tháinig an t-arm a fhad leis an bPrúis
Thoir, i Mí Fheabhra 1945, ghabh foireann frithspiaireachta an airm é, ó bhí sé
tar éis locht a fháil ar Stalin i litir phríobháideach a sheol sé chuig cara
leis. Gearradh téarma ocht mbliana i gcampa daorbhroide dó. Mar chuid den
phionós, cuireadh ar díbirt inmheánach é, is é sin, bhí sé ceaptha nach
bhfaighfeadh sé cead filleadh abhaile i ndiaidh an téarma príosúnachta a chur
isteach.

Chaith sé an chéad chuid den téarma sna campaí daorbhroide. Bhí sé i ndiaidh
insint do na húdaráis, áfach, gur "fisiceoir núicléach" a bhí ann. Bhí tuiscint
éigin aige do na cúrsaí sin, ós rud é gur matamaiticeoir a bhí ann agus cúrsaí
fisice foghlamtha aige san ollscoil, ach is ar éigean is féidir a rá gur
fisiceoir d'aon chineál a bheadh ann. Mar sin féin, i ndiaidh cupla bliain
cuireadh ag obair é i sharashka, nó ionad taighde agus eolaíochta a bhí á
reáchtáil ag na seirbhísí rúnda, agus saineolaithe cimithe ag obair ansin ar
mhaithe leis na fórsaí armtha. Níos deireanaí, scríobh sé úrscéal faoin am a
chaith sé ansin - В круге первом ("Sa Chéad Chiorcal"). Sa bhliain 1950, arís,
cuireadh i gcampa speisialta do phríosúnaigh pholaitiúla é, in Ekibastuz sa
Chasacstáin. Ansin, d'oibrigh sé seal ina bhrícléir, seal ina mhianadóir, agus
seal sa teilgcheárta. San am sin, freisin, chuaigh sé faoi scian an mháinlia le
sceachaill a bhaint de. Ní raibh a fhios aige san am gur ailse a bhí ann.

I ndiaidh an téarma príosúnachta, chuir sé faoi i gKok-Terek sa Chasacstáin, ó
nach raibh cead aige dul in aon chóngar dá fhód dúchais. Tháinig an ailse air
arís, agus bhí na cúrsaí ag breathnú go han-dona, ach sa bhliain 1954, fuair sé
cead isteach in ospidéal oinceolaíochta i dTashkent, agus leigheasadh é le
radaíocht ansin. Níos deireanaí, scríobh sé a úrscéal Раковый корпус ("Barda na
hAilse") faoin tréimhse a chaith sé i gclinic na radaíochta.

Bhí sé dhá bhliain is dhá scór d'aois, nuair a fuair sé de mhisneach dul i
bhfianaise Aleksandr Tvardovskiy, file a bhí ina phríomheagarthóir ar an iris
litríochta Novyi Mir, leis an ngearrscéal fada úd Один день Ивана
Денисовича/Odin den' Ivana Denisovicha ("Lá amháin i saol Ivan Denisovich") a
thairiscint dó. Bhí an scéal seo bunaithe ar an gcineál saoil a bhí aige in
Ekibastuz. Foilsíodh an gearrscéal ar an Novyi Mir sa bhliain 1962, le cead
pearsanta Khrushchev. Nuair a cuireadh an t-eagrán sin den Novyi Mir faoi bhráid
na cinsireachta, bhain an gearrscéal sceimhle agus scanradh as na cinsirí, agus
ghlaoigh duine acu ar an Novyi Mir le fiosrú de na heagarthóirí, cé acu acu a
cheadaigh a leithéid de scéal a chur i gcló. Ó bhí cead Khrushchev ag na
heagarthóirí, ní raibh scáth ná eagla orthu roimh an gcinsire, is é an freagra
gealgháireach a thug siad gur "thaitin sé go mór leis an iomlán againn". Chuaigh
an cinsire ar an daoraí, ach nuair a chuala sé go raibh cead faighte ó Ard-Rúnaí
an Pháirtí Chumannaigh féin, d'éirigh sé i bhfad ní ba chúirtéisí - agus d'iarr
sé ar na heagarthóirí, fiú, cupla cóip eile a chur chuige, le haghaidh a chuid
cairde!

Bhí Khrushchev go díreach ag iarraidh an Páirtí a chur ar bhealach a leasa agus
maolú ar chumhacht na Stailíneach. Mar sin, tháinig gearrscéal Solzhenitsyn
isteach úsáideach, mar ghléas bolscaireachta in aghaidh an Stailíneachais. Nuair
a chuir Leonid Brezhnev agus na sean-Stailínigh eile Khrushchev as oifig, áfach,
ní raibh cara sa chúirt ag Solzhenitsyn a thuilleadh. Thosaigh sé ag cailleadh
fóid. Baineadh ballraíocht Chumann na Scríbhneoirí de, agus fuair sé é féin á
chiapadh ag scabhaitéirí nach ndéanfadh an stát Sóivéadach aon iarracht a
stopadh.

Sa bhliain 1970, bronnadh Duais Nobel na Litríochta ar Solzhenitsyn. Má bronnadh
féin, áfach, níor mhaolaigh sé ar an bhfeachtas géarleanúna. Ní dheachaigh sé go
dtí an tSualainn, áfach, nó bhí eagla air nach ligfí isteach go dtí an Rúis arís
é, dá mbeadh teorainn na tíre trasnaithe aige. Lean sé leis ag scríobh a
mhórshaothair, ar ar chrom sé thiar i lár na seascaidí an chéad uair - Архипелаг
ГУЛаг, nó "Oileánra GULag", is é sin, stairsheanchas na gcimí ó champaí géibhinn
Stalin.

Ar an tríú lá déag de Mhí Feabhra, 1974, d'fhuadaigh lucht na seirbhísí rúnda
Solzhenitsyn. Shíl sé ar dtús go rabhthas le hé a mharú, ach is é an rud a
tharla gur tugadh ar bord eitleáin é lena dhíbirt go dtí Iarthar na Gearmáine.
Chaill sé saoránacht an Aontais Shóivéadaigh, agus b'éigean dó, ar dtús, seal a
chaitheamh ar cuairt i dteach Heinrich Böll.

I ndiaidh dó seal a chaitheamh san Eilvéis, fuair an scríbhneoir cuireadh ó
Ollscoil Stanford teacht go dtí na Stáit, le go bhféadfadh seisean agus a
mhuintir cur fúthu in áit shuaimhneach, agus seans aige féin bheith ag
scríbhneoireacht leis. Bhí cónaí air, tamall, ar an chéad úrlár déag de Thúr
Hoover, ar cuid é d'Institiúid Hoover. Sa bhliain 1976, chuaigh sé ina chónaí i
gCavendish, Vermont. Bhronn Ollscoil Harvard céim oinigh air sa Litríocht, agus
ar an ochtú lá de Mhí Iúil, 1978, thug sé óráid inar cháin sé cultúr
comhaimseartha an Iarthair go tréan.

Sna chéad ocht mbliana déag eile, chuir Solzhenitsyn deireadh ar an tsraith
d'úrscéalta faoi Réabhlóid na Rúise, mar atá, "An Roth Dearg", chomh maith le
roinnt mionsaothar. Sa bhliain 1990, fuair sé saoránacht an Aontais Shóivéadaigh
ar ais, agus d'fhill sé go dtí an Rúis in éineacht lena bhean chéile, Natalia, a
bhain amach saoránacht na Stát Aontaithe idir an dá linn. D'fhan an bheirt mhac
acu thiar sna Stáit.

Cé gur fearadh fíorchaoin fáilte roimhe sna Stáit, agus muintir na tíre sin ag
urramú a phríobháideachta, níor mhothaigh Solzhenitsyn é féin compordach riamh i
Meiriceá. Níor éirigh leis, fiú, líofacht a bhaint amach i mBéarla cé gur chaith
sé scór de bhlianta sna Stáit.

Bhí Solzhenitsyn ag tabhairt rabhaidh faoi chomh dainséarach is a bhí an
Cumannachas agus chomh patuar is a bhí an tIarthar i bhfianaise an dainséir seo.
Thaitin an chaint seo go mór mór leis na ciorcail choimeádacha san Iarthar, ach
má thaitin féin, thosaigh na liobrálaigh agus lucht na saoltachta ag lochtú an
dóigh a raibh an scríbhneoir ag moladh an tírghrá Rúisigh agus an reiligiúin
Rúisigh. D'ionsaigh Solzhenitsyn ceol agus popchultúr an Iarthair freisin, agus
é den tuairim go raibh sé ag marú dúchas spioradálta an duine.

Ó tháinig sé ar ais go dtí an Rúis sa bhliain 1994, d'fhoilsigh Solzhenitsyn
ocht ngearrscéal, sraith de "mhionscéalta" nó dánta próis, cuimhní cinn ar na
blianta a chaith sé san Iarthar, agus stair an chaidrimh a bhí ag na Giúdaigh
agus na Rúisigh le chéile. Cuid de na léitheoirí, tá siad den tuairim go bhfuil
an saothar báúil leis na Giúdaigh, agus an chuid eile ag cur frith-Ghiúdachais i
leith an scríbhneora. Ó thaobh amháin de, diúltaíonn Solzhenitsyn go tréan do na
náisiúnaithe coimeádacha Rúiseacha a bhíonn ag rá gur "comhcheilg Ghiúdach" ba
chúis le réabhlóidí na Rúise sna blianta 1905 agus 1917. Ón taobh eile de,
iarrann sé ar an dá phobal, idir Rúisigh agus Ghiúdaigh, a dtrom-mheabhrú féin a
dhéanamh ar lucht a gcomhdhúchais a bhí páirteach i gcoireanna an Chumannachais.

An dóigh ar glacadh leis an saothar seo, taispeánann sé gur ábhar conspóide é
Solzhenitsyn agus a shaothar sa bhaile agus i gcéin i gcónaí. Deir lucht a
cháinte nach bhfuil sa mhórshaothar staire sin ach dearbhú ar a chuid dearcthaí
frith-Ghiúdacha agus ar an mbarr feabhais atá ag an Rúis ar na náisiúin eile,
dar leis. Cuid mhór de na daoine a raibh meas an laoich acu ar an scríbhneoir
agus an dóigh ar chuir sé in aghaidh ollsmacht an Aontais Shóivéadaigh, bhain sé
stangadh agus mealladh astu a fheiceáil go raibh a leithéid de bharúlacha aige.
Chosain an tOllamh Robert Service ó Ollscoil Oxford Solzhenitsyn, nó dúirt sé go
raibh an Giúdach Trotscaí féin den tuairim, lena linn, go raibh ionadaithe thar
a gceart féin ag na Giúdaigh i maorlathas an stáit Shóivéadaigh.

Scríobh scríbhneoir clúiteach Rúiseach eile, Vladimir Voinovich, staidéar
aighneasach faoi Solzhenitsyn, Portráid faoi scáth an mhiotais ("Портрет на фоне
мифа", 2002), inar cháin sé féinspéis, frith-Ghiúdachas, agus
drochscríbhneoireacht Solzhenitsyn. Roimhe sin féin, d'ionsaigh Voinovich é ina
úrscéal Moscó sa bhliain 2042 ("Москва 2042"), agus é ag déanamh cur síos ar
"Sim Simich Karnavalov", scríbhneoir uaibhreach leithleach atá ag iarraidh an
tAontas Sóivéadach a chur de dhroim an tsaoil le rí na Rúise a ghairm de féin.
Scigaithris ar Solzhenitsyn is ea Karnavalov.

Bhain clann mhac Solzhenitsyn amach saoránacht Mheiriceánach, agus clú is cáil
ar dhuine acu, Ignat, mar phianódóir agus mar stiúrthóir ceolfhoirne sna Stáit
Aontaithe.

Sna blianta a chaith sé san Iarthar, bhí Solzhenitsyn an-ghníomhach sa
diospóireacht faoi stair na Rúise, an Chumannachais, agus an Aontais
Shóivéadaigh. Bhí sé ag cur a chuid tuairimí chun tosaigh go talcánta tréan,
agus é suite siúráilte go raibh an tIarthar ar fad mícheart faoi chúrsaí a thíre
dúchais agus go raibh sé de dhualgas air muintir an Iarthair a chur ar bhealach
a leasa.

Is minic a chreidtear gurbh í brúidiúlacht na nImpirí Rúiseacha a chuir tús le
brúidiúlacht an Aontais Shóivéadaigh i ndiaidh Réabhlóid Dheireadh Fómhair. Is é
tuairim Solzhenitsyn, áfach, nach bhfuil sa chiallú seo ach deargsheafóid, agus
is é an breithiúnas a thug sé ar shaothar an scoláire Mheiriceánaigh úd Richard
Pipes nach raibh ann ach "tuiscint na bPolannach ar stair na Rúise". Is é
tuairim Solzhenitsyn nach raibh claonadh inmheánach in Impireacht na Rúise chun
foréigin, mar a bhí san Aontas Sóivéadach. Creideann sé nach gcleachtadh an
Impireacht cinsireacht ar bith, nach mbítí ag caitheamh easaontóirí polaitiúla i
dtóin an phríosúin ná á gcéasadh chun báis sna campaí géibhinn. Ní raibh póilíní
rúnda an Impire ag obair ach sa trí chathair ba mhó san Impireacht, agus ní
raibh cead isteach acu sna fórsaí armtha, - dar le Solzhenitsyn. Deir sé freisin
nach raibh na hImpirí leath chomh brúidiúil leis na Cumannaigh riamh.

Tá sé inbharúla fosta nár chóir Impirí na Rúise ón séú haois déag agus ón ochtú
haois déag a mhilleánú faoi olltubaistí na fichiú haoise, ó tá sé níos
inchreidte foinsí agus réamhshamplaí an fhoréigin Bhoilséivigh a lorg in uafáis
na réabhlóide san Fhrainc.

In áit a bheith ag fáil loicht ar an Rúis agus ar na Rúisigh, a deir sé, ba
chóir Marx agus Engels a lochtú, agus é barúlach gur dual don Mharxachas féin an
foréigean. Is é an tátal a bhaineann sé as an scéal go bhfuil an ollsmachtúlacht
agus an foréigean i ndúchas an Chumannachais, agus nach raibh a dhath as an
ngnáth faoin gCumannachas Rúiseach.

Níl sé sásta a admháil, ach an oiread, gur stát Rúiseach a bhí san Aontas
Sóivéadach. Áitíonn sé gur idé-eolaíocht idirnáisiúnta é an Cumannachas nach
raibh ach ag glacadh buntáiste ar an Náisiúnachas leis an gcumhacht a bhaint
amach agus le cluain a chur ar na daoine. Nuair a ghabh na Cumannaigh an
chumhacht, - a deir sé, - d'fhéach siad le gach náisiún a chur de dhroim an
tsaoil, gach cultúr a léirscrios agus cos ar bolg a imirt ar gach pobal.

Fuair Mikhail Sholokhov, scríbhneoir Rúiseach a bhí dílis don rialtas
Sóivéadach, Duais Nobel na Litríochta sa bhliain 1965. B'é an mórúrscéal a
scríobh sé faoi na Cosacaigh, Тихий Дон/Tikhiy Don, a thabhaigh an duais dó,
thar aon saothar eile. (hAistríodh an dá imleabhar go Béarla faoi na teidil And
Quiet Flows the Don agus The Don Flows Home to the Sea.) Bhí an t-úrscéal seo i
bhfad ní b'fhearr ná an chuid eile de shaothar Sholokhov, a raibh an-lorg an
cheartchreidmheachais Chumannaigh air. Mar sin, bhí cuid mhór daoine -
Solzhenitsyn ina measc - ag cur i leith Sholokhov nárbh é féin a scríobh an
t-úrscéal faoi na Cosacaigh. Dúirt Solzhenitsyn gurbh é an Cosacach
frith-Bhoilséavach Fyodor Dmitrievich Kryukov (1870-1920) fíorúdar an úrscéil,
nó, ar a laghad, go raibh Sholokhov chomh mór i dtuilleamaí lámhscríbhinní de
chuid Kryukov is go bhféadfaí bradaíl liteartha a thabhairt ar an úrscéal. Mhair
an chonspóid seo na blianta fada, ach is é an tuiscint atá ag na saineolaithe
inniu go raibh Solzhenitsyn sa mhícheart, agus nárbh é Kryukov a scríobh an
leabhar. Is dócha gurbh é an t-easaontas polaitiúil ba chúis le stobarnáilteacht
Solzhenitsyn sa cheist seo: ní chreidfeadh sé go bhféadfadh scríbhneoir
Cumannach leabhar chomh maith a chumadh.

Go gairid i ndiaidh na bliana 2000, d'fhoilsigh Solzhenitsyn dhá imleabhar faoi
stair na nGiúdach sa Rúis agus faoi chomhchaidreamh na nGiúdach agus na
Rúiseach, Двести лет вместе ("Dhá Chéad Bliain in Éindí"). Sa leabhar seo,
cuireann sé i leith na nGiúdach gurbh iadsan ba chúis leis na réabhlóidí sa
Rúis, go raibh na Giúdaigh ina dtromlach i measc cheannairí an Pháirtí
Chumannaigh, agus, fiú, go raibh na Giúdaigh ina gcladhairí i mblianta an
chogaidh, agus iad ag iarraidh fiannas cogaidh ar an gcathéadan a sheachaint.
Tharraing an leabhar an-challán sa Rúis agus i dtíortha eile, agus an
scríbhneoir á mhilleánú faoi fhrith-Ghiúdachas. Is fearr, áfach, a rá go bhfuil
smaointeoireacht shochúil Solzhenitsyn bunaithe ar na pobail seachas ar na
daoine aonair: glacann sé leis na Giúdaigh agus leis na Rúisigh mar bhaill den
phobal Ghiúdach agus den phobal Rúiseach, agus teorainneacha soiléire idir an dá
phobal. Níl mórán measa aige ar an indibhidiúlachas a bhfuil an liobrálachas
Iartharach bunaithe air.



https://ga.wikipedia.org/wiki/Albain_Nua

Is cúige i gCeanada í Albain Nua (nó Alba Nuadh as Gaeilge na hAlban). Tá sí
suite ar an leithinis Albain Nua agus ar roinnt oileán in aice léi in oirthear
Cheanada. Tá timpeall is 940,000 daoine ann, agus is í Halifax an
phríomhchathair.

Mar chuaigh cuid mhór daoine as Albain go hAlbain Nua (go háirithe go hOileán
Cheap Breatainn, an t-oileán lastuaidh den leithinis mhór) sa 1700í agus 1800í,
bhí Gaeilge Cheanada an teanga a labhraíodh ar Cheap Breatainn go dtí na 1900í.
Cé nach bhfuil ach cuid an-bheag (agus seandaoine iad, den chuid is mó) ann fós
a bhfuil an teanga acu anois, tá spéis ag pobal an oileáin Gaeilge na hAlban a
fhoghlaim agus an cultúr Albanach a chaomhnú. Is de bharr mhuintir Ghaeilge na
hAlban a baisteadh an t-ainm seo ar an gceantar, cé nach raibh go leor daoine as
Albain ann taobh amuigh de Cheap Breatainn.

Roimhe sin, ba iad na Mik'maq, an mhuintir bhundúchasach, a bhíodh ina gcónaí
ann.

Ba C$38.397 bn. an olltáirgeacht intíre (OTI) a bhí ag Albain Nua sa bhliain
2012.



https://ga.wikipedia.org/wiki/Aicmi%C3%BA_eola%C3%ADoch

Is éard is aicmiú bitheolaíoch, nó aicmiú eolaíoch sa bhitheolaíocht ann, ná
modh eolaíoch le haghaidh orgánach a rangú i ngrúpaí, mar shampla géineas nó
speiceas, de réir na gcosúlachtaí struchtúir agus feidhme a bhíonn eatarthu. .
Tugtar tacsa tacsóin (uatha: tacsón) ar ghrúpaí mar seo agus an tacsanomaíoch a
thugtar ar an chineál bitheolaíochta a phléann le haicmiú ar neacha an Nádúir.

Tá aicmiú na n-organach na linne seo, fréamhaithe in obair an luibheolaí
Sulannach Carolus Linnaeus, a rangaigh speicis de réir comhthréithe fisiciúla.
Tá athbhreithniú déanta ó shin, ar na grúpálacha seo chun a gcomhsheasmhacht a
fheabhsú, ionas go mbeadh siad i gcomhréir le prionsabal Darwin, sé sin le rá
'gur shíolraigh na speicis go léir ó shinsearacha coiteann éigin'. Le teacht
isteach an mhodha chladistice, ag deireadh an 20ú haois, thosaigh an
tacsanomaíocht fhíliginiteach ag éirí coitianta i roinnt réimsí de chuid na
bitheolaíochta, ina ngrúpáiltear orgánaigh de réir a n-gaolmhaireacht amháin,
bunaithe ar thátal éabhlóideach, gan aird a thabhairt ar chosúlacht
mhoirfeolaíochta. Thiomáin an fhíligéineolaíocht mhóilíneach, a úsáideann
seichimh NAD mar sonraí, go leor leasuithe le déanaí, agus is dócha go leanfaidh
sin ar aghaidh. Baineann an aicmiú bitheolaíoch le heolaíochta na córasaíochta
bitheolaíocha.

Sa lá atá inniu ann, áfach, bíonn formhór na n-eolaithe den tuairim go bhfuil an
rangú seo míchruinn agus as dáta. Baineann Aicmiú Bitheolaíoch leis an eolaíocht
córasaíocht bhitheolaíoch.

Archaea (i gcéaduair mar Archaebacteria) -- Baictéir (i gcéaduair mar
Eubacteria) -- Eukaryota.



https://ga.wikipedia.org/wiki/Actinopterygii

Áirítear na hActinopterygii (uimhir iolra de Actinopterygius) sa rang ina bhfuil
na héisc gaeiteacha ar fáil.

Tacaíonn spíone nó lepidotrichia, a bhíonn comhdhéanta de cnámh nó d'adharc,
eiteacha na n-iasc seo, murab ionann is na heití fheolmhara liopacha atá mar
chomhartha sóirt ag na héisc san aicm Sarcopterygii ag a mbíonn lepidotrichia
freisin acu. Greamaíonn ga-eiteacha na n-actinopterygii do díreach leis na
heilimintí cnámharlaigh neasacha nó bunaidh, na radúlacha, a seasann don nasc nó
an ceangal idir na heití seo agus an cnámharlach inmheánach (na criosanna
peilbheacha agus brollaigh).

Go traidisiúnta bhí na hactinopterygii roinnte i bhfo-aicmí 'Chondrostei' agus
'Neopterygii' . Bhí na Neopterygii, faoi seach, roinnte sna hinfrearanganna
'Holostei' agus 'Teleostei' . Tugann roinnt fianaise moirfeolaíocha le fios go
bhfuil na Neopterygii paraifíliginiteach; mar sin féin, d'eagraigh obair le
déanaí, bunaithe ar ord na dtacsón, an seicheamh éabhlóideach síos go dtí
leibhéal an oird, bunaithe go príomha ar an stair fhada an staidéir
moirfeolaíocha. Tá an t-aicmiú seo, mar aon le tacsanomaíocht ar bith eile,
bunaithe ar taighde fíliginiteach,ata ag síorathrú.Céad-Láithreáin Siolúracha
atá ar marthain



https://ga.wikipedia.org/wiki/%C3%9Arsc%C3%A9al

Is iomaí ciall a bhaintear as an bhfocal úrscéal, agus is iomaí leabhar agus alt
atá scríofa faoi. Go tipiciúil, áfach, is scéal fada eipiciúil é an t-úrscéal a
bhfuil idir phlota agus laochra ann, agus na laochra curtha i láthair ar
bhealach indibhidiúil, ionas gur féidir iad a aithint thar a chéile agus
comhionannú a dhéanamh leo. Maítear gur cineál nua litríochta é a tháinig chun
cinn tar éis an Renaissance, agus gurbh é Don Quixote (a ndearna an tAthair
Peadar Ua Laoghaire leagan giorraithe Gaeilge de faoin teideal Don Cíochótae), a
scríobh an Spáinneach Miguel de Cervantes sa séú haois déag, an chéad úrscéal de
réir mar a thuigimid an téarma inniu. Ina dhiaidh sin bhláthaigh an seánra ar
feadh na gcéadta bliain ó shin, go háirithe as Fraincis, as Rúisis, agus as
Béarla. Deirtear freisin, áfach, go raibh úrscéalta á scríobh roimhe sin féin,
agus luaitear leabhair sheanársa mar fhianaise, ar nós Satyricon, a scríobh
comhairleoir an Impire Nero, Petronius, timpeall na bliana 61 i ndiaidh bhreith
Chríost.

Áirítear gurb é Deoraíocht (1904) le Pádraic Ó Conaire an chéad úrscéal
nua-aimseartha Gaeilge. Is scéal é faoi dheoraí Éireannach i Londain agus na
heachtraí a bhain dó tar éis dó cúpla ceann dá ghéaga a chailleadh i dtimpiste.
Scéal dorcha duairc traigéideach is ea é, agus is iad na príomhthéamaí atá ann
ná coimhthíos an phríomhcharachtair roimh an domhan agus an fhearg atá air leis.
Leabhar an-nua-aimseartha í a chuir tús fiúntach le litríocht chomhaimseartha na
Gaeilge.

Tá siad ann a deir gurb é Séadna leis an Athair Peadar Ua Laoghaire an chéad
úrscéal Gaeilge, ach le fírinne, bhí an tAthair Peadar an oiread sin i ngeimhle
na scéalaíochta traidisiúnta is nár éirigh leis a leabhar a phlotáil mar ba
chóir don úrscéal. Is féidir a rá gurb é seo príomhfhadhb na próslitríochta
Gaeilge sa lá atá inniu féin ann.

Dhírigh cuid mhaith d'úrscéalaithe na Gaeilge ar léiriú idéalach maoithneach a
thabhairt ar shaol na Gaeltachta, daoine ar nós Pádraig Óg Ó Conaire, Seán Ó
Ruadháin, Séamus Ó Grianna agus scríbhneoirí Gaeltachta eile. Thug scríbhneoirí
eile, Piaras Béaslaí, Éamonn Mac Giolla Iasachta, agus Seán Óg Ó Caomhánach faoi
nithe seachas tírghrá agus saol traidisiúnta na tuaithe a léiriú ach ba bheag an
rath a bhí ar a gcuid iarrachtaí agus is beag duine a léann a saothar anois.

Carachtair gan doimhneacht a bhfuil a saol faoi thionchar na bpiseog, na
dtairngreachtaí agus an tseanchais a bhí i scéalta Shéamais Uí Ghrianna an chuid
is mó. San úrscéal is fearr a scríobh sé, Bean Ruadh de Dhálach (1966) tugann sé
cur síos ar bhean a fhágann slán ag an dúchas agus a théann a bealach féin,
duine neamhspleách láidir atá breá ábalta seasamh in aghaidh sheanghnátha a
muintire. Ba é deartháir Shéamais, Seosamh Mac Grianna, áfach, an té a scríobh
an saothar ba mhó indibhidiúlachta i lár na haoise seo caite, agus é go mór faoi
thionchar Phádraic Uí Chonaire. Is é An Druma Mór, a tháinig ar pár sa bhliain
1934 ach nár foilsíodh go dtí 1969, an t-úrscéal is tábhachtaí ó pheann
Sheosaimh, léargas ar bhaile beag tuaithe agus é ag dul i ngleic leis na
hathraithe polaitiúla agus cultúrtha a tháinig le gluaiseacht na saoirse, agus
carachtair réadúla ann a nochtann a laige agus a neart.

Tháinig Máirtín Ó Cadhain chun cinn mar scríbhneoir i ndeireadh na 1930idí, agus
áirítear a úrscéal Cré na Cille ar an saothar próis is cumasaí a scríobhadh sa
Ghaeilge lena linn. Úrscéal is ea é a thugann léargas ar theannais shóisialta na
Gaeltachta trína gcur á gcardáil ag marbháin na reilige, agus iad ag cur is ag
cúiteamh go deo na ndeor faoin saol a bhí acu sula bhfuair siad bás. Chuirfeadh
sé an chuid is fearr de litríocht Mheiriceá Theas i gcuimhne duit. Is féidir
cuid de na scéalta fada leis a foilsíodh i gcnuasaigh ghearrscéalta a áireamh
mar úrscéalta chomh maith, go háirithe Fuíoll Fuine, eachtra fir a bhfuil a
bhean díreach tar éis bás a fháil.

Úrscéalaí eile a bhí i Séamus Ó Néill, a rinne iarracht saol na cathrach a
léiriú ach nár éirigh leis carachtair sách domhain a chruthú, agus Tarlach Ó
hUid, scríbhneoir ionraic a bhí teoranta ó thaobh na teanga agus na samhlaíochta
de. Is é an t-úrscéal is fearr le Séamus Ó Néill ná Máire Nic Artáin. Scéal grá
é a thugann cur síos ar chleamhnas agus phósadh an chailín Chaitlicigh agus an
bhuachalla Phrotastúnaigh i sochaí dheighilte an Tuaiscirt, agus d'fhéadfaí é a
chur i gcomparáid leis na húrscéalta don aos óg a chum an scríbhneoir Albanach
Joan Lingard faoi Kevin agus Sadie.

Úrscéalta doimhne machnamhacha iad Néal Maidine agus Tine Oíche(1964), agus An
Branar gan Cur(1979) a scríobh Breandán Ó Doibhlin. Thug Eoghan Ó Tuairisc faoin
úrscéal stairiúil i L'Attaque, sárinsint ar eachtraí feirmeora as Maigh Eo a
ghlacann páirt in Éirí Amach 1798, agus Dé Luain (1966) iarracht ar an chéad lá
d'Éirí Amach na Cásca 1916 a athchruthú trí shruthanna machnaimh na
bpríomhcharachtar.

Is é Fonn a Níos Fiach (1978) an saothar is fearr de chuid Phádraig Uí
Mhaoileoin, fear a scríobh Bríde Bhán freisin. Scríbhneoir Gaeltachta ó Chiarraí
ab ea Pádraig, ach Gaeltacht eile ar fad a thaispeáin sé ina chuid leabhar
seachas Gaeltacht Pheig agus an Oileánaigh. Bhí gaol dlúth aige leis an
Oileánach, agus chuir sé an leabhar An tOileánach féin in eagar le haghaidh
glúin nua léitheoirí.

Tá saothar an scríbhneora Diarmaid Ó Súilleabháin an-dúshlánach, go háirithe
Caoin tú Féin (1967), An Uain Bheo (1968), Maeldún (1972) agus Lá Breá Gréine
Buí (1984). Chuaigh an Súilleabhánach i ngleic leis an saol comhaimseartha agus
é faoi thionchar mhórscríbhneoirí a linne san Eoraip.

Scríobh Séamas Mac Annaidh trí úrscéal comhaimseartha ina bhfuil meascán den
ghreann chomhfheasach agus den dianléargas ar shaol a linne. Cuaifeach mo
Londubh Buí an chéad cheann agus an ceann is fearr acu.

Scríobh Alan Titley trí úrscéal, an chéad cheann an-chasta ar fad, Meirscrí na
Treibhe. Is scéal uafáis faoi chanablaigh i mBaile Átha Cliath é Stiall Fhial
Feola, agus is úrscéal stairiúil é An Fear Dána.

Maidir leis na húrscéalaithe Gaeilge a chuaigh i mbun pinn le déanaí, is dócha
gurb é Joe Steve Ó Neachtain an duine is tábhachtaí acu. Bhain sé amach a cháil
ina scriptscríbhneoir don tsobalscéal teilifíse Ros na Rún, ach ansin,
d'fhoilsigh sé cnuasach gearrscéalta (Clochmhóin) agus, ina dhiaidh sin, dhá
úrscéal soléite, Scread Mhaidine agus Lámh Láidir.



https://ga.wikipedia.org/wiki/Yukon

Is críoch in iarthuaisceart Cheanada é an Yukon. Rinneadh an chríoch Yukon sa
bhliain 1898 de na codanna ab fhaide siar de Chríocha an Iarthuaiscirt mar
gheall ar an bhfás daonra a tharla le linn ruaig an óir sa Yukon sa tréimhse
sin. Ainmníodh Yukon as an Abhainn Yukon.

Tá aeráid Artach i dtuaisceart Yukon, fo-artach i lár na críche agus bogthais
measartha sa deisceart, taobh ó dheas de Whitehorse. Téann na haibhneacha
Stewart, Peel agus Yukon tríd. Is é Mount Logan (5,959 méadar ar airde, .i.
19,551 troigh), i bPáirc agus Anasclann Náisiúnta Kluane, an sliabh is airde i
Yukon agus i gCeanada, agus an dara sliabh is airde i Meiriceá Thuaidh ar fad (i
ndiaidh Denali/Mount McKinley in Alasca).

Ní raibh cuid de lár agus tuaisceart Yukon faoi bhrat an leac oighir le linn an
oighearaois dheireanach agus mar gheall air sin agus mar gheall ar shuíomh Yukon
in iarthuaisceart Mheiriceá Thuaidh, tá rianta daoine faighte ag seandálaithe
ann atá ar na cinn is ársa dár thainig siad orthu i Meiriceá. Phléasc Mount
Churchill, bolcán in Alasca, timpeall na bliana 800 AD agus d'fhág sin deisceart
Yukon faoi bhrat luaithrigh atá le feiceáil fós in áiteanna. Maireann an
pléascán i mbéaloideas na Chéad Náisiún i Yukon agus áiteana eile i gcónaí.

Thosaigh teagmháil leis na hEorpaigh in Yukon go luath san 19ú haois le teacht
corrthrádálaí fionnaidh. Tháinig misinéirí Anglacánacha agus Caitliceacha ní ba
dhéanaí. Faoi na 1870idí, thosaigh daoine ag teacht ar lorg an óir agus thosaigh
rialtas Cheanada seirbhísí póilíneachta agus a leithéid a fhorbairt ann. Bhí
siad réidh nuair a thosaigh an ruaig mhór sa bhliain 1898. Phlódaigh idir 30,000
agus 40,000 duine isteach i Yukon sa sa tréimhse 1898–1901. Timpeall ar 27,000
duine a bhí ann nuair a thráigh an tobar úd agus níor tháinig athrú rómhór ar an
líon sin go dtí na 1990idí.

Sa bhliain 2011 bhí Béarla an teanga is comónta i Yukon agus í an máthairteanga
do 28,065(82.8%) duine, bhí Fraincis an dara teanga is comónta agus í an
máthairteanga do 1,455(4.3%) duine. Bhí Gearmáinis an teanga neamh oifigiúl is
comónta agus í an máthairteanga do 805(2.4%) duine i Yukon.

Mianadóireacht an tionscal is tábhachtaí sa Yukon. Baintear luaidhe, sinc,
airgead, ór agus copar den talamh. Gintear hidrileictreachas ann freisin.
Déantar troscán, éadaigh agus earraí traidisiúnta. Na gníomhaíochtaí
traidisiúnta ar nós na seilge agus na hiascaireachta, tá siad ag dul i léig. Is
í an earnáil phoiblí an ceann is mó agus 5,000 duine fostaithe inti as na 12,500
atá fostaithe sa gheilleagar ar fad.

Tá an turasóireacht tábhachtach sa Yukon freisin. Tá sí bunaithe ar stair na
háite agus ar an dúlra, go mór mhór ar na trí pháirc náisúnta agus na ceithre
cinn de chuid na críche atá ann. Táthar ar thóir an pheitriliam agus an gháis
nádúrtha, agus táthar ag súil le forbairt shuntasach na tionsclaíochta úd gan
rómhoill. Tá breithniú á dhéanamh ar dhá phíblíne móra a thógáil leis an ola is
gás a iompar go háiteanna eile i gCeanada agus sna Stáit Aontaithe.



https://ga.wikipedia.org/wiki/Vlad%C3%ADm%C3%ADr_P%C3%BAt%C3%ADn

Is é Vladímír Vladímírovich Pútín (Влади́мир Влади́мирович Пу́тин; 7 Deireadh
Fómhair 1952 a rugadh é) Príomh-aire na Rúise ón mbliain 2008 i leith. Roimhe
sin, bhí sé ina Uachtarán ón mbliain 2000 go dtí 2008.

Rugadh Pútín i Leningrad (Cathair Pheadair anois), agus bhain sé amach céim dlí
in Ollscoil Stáit Leningrad sa bhliain 1975. Mar oifigeach i gCoiste na
Státslándála KGB ón mbliain 1975 go dtí 1991 chaith sé na blianta sa DDR (An
Oir-Ghearmáin). Bhí sé ina cheannaire ar Sheirbhís Uile-Rúiseach na Slándála FSB
(a lean an KGB) ó Iúil 1998 go dtí Lúnasa 1999. Ba Phríomh-Aire ar an Rúis i
rialtas Boris Eiltsin é ó mhí Lúnasa 1999. Mar phríomh-aire, bhí meas mór ag na
Rúisigh air mar gheall ar an gcaoi a ndearna sé bainistíocht ar an ionsaí a
rinne an Rúis ar an tSeisnia, nuair a d'fhógair muintir na tíre sin
neamhspleáchas, agus iad ag iarraidh dealú a fháil ón Rúis. D'éirigh Eiltsin as
a phost an 31 Nollaig, 1999, agus ceapadh Pútín mar Leas-Uachtarán (le feidhmiú
mar Uachtarán) ar Stát Chomhnasctha na Rúise. Bhuaigh Pútín toghcháin ina
dhiaidh sin.

Ar go leor bealaí, ceannaire as an ngnáth é Pútín. Tá sé cuibheasach óg, go
háirithe i comparáid leis na seanfhondúirí a bhíodh ag rialú an stáit
Shóivéadaigh. Staonann sé ón mbiotáille, agus tá an-suim aige i gcúrsaí spóirt —
tá sé ag cleachtadh júdó óna chéad óige. Is ball den Eaglais Cheartchreidmheach
Rúiseach é, agus deir formhór na dtráchtairí nach ag magadh a bhí sé nuair a
thiontaigh sé ina Chríostaí. Chomh maith leis an Rúisis tá Béarla agus
Gearmáinis aige, agus é beagnach chomh líofa le cainteoir dúchais sa dá theanga.
Tá bean agus beirt chlainne ag Pútín.

Má d'fhéach Eiltsin le bua a bhreith ar oidhreacht spioradálta an Aontas
Sóivéadach, tá a mhalairt dearcadh ag Pútín ar an tréimhse sin i stair na tíre.
Fiú na hainghníomhartha a rinne an rialtas Cumannach, is cuid thábhachtach iad
den stair as ar fáscadh Rúis an lae inniu, dar leis, agus níl mórán fonn air ach
an oiread locht a fháil ar an deachtóir brúidiúil úd Stalin. Cuid de na
siombailí náisiúnta Sóivéadacha a caitheadh i dtraipisí i mblianta
uachtaránachta Eiltsin, tugadh isteach arís iad le caoinchead Phutin, m.sh. an
bhratach mhíleata dhearg, armas na "Réalta Sóivéadaí" agus an t-amhrán náisiúnta
Sóivéadach (cé gur athraíodh na focail).

Chuir Pútín in aghaidh an chogaidh san Iaráic sa bhliain 2003. Tar éis an
chogaidh, d'iarr Uachtarán Stáit Aontaithe Mheiriceá, George W. Bush, ar na
Náisiúin Aontaithe na smachtbhannaí eacnamaíocha i gcoinne na hIaráice a chur ar
ceal, rud ar thaobhaigh Pútín leis, mar gur ghá go ligfí do choimisiún na
Náisiúin Aontaithe a chuid oibre ag cuardach arm ollscriosta san Iaráic a chur i
gcrích.

Bhain páirtí Pútín, Páirtí na Rúise Aontaithe mórbhua amach sna toghcháin
pharlaiminte sa bhliain 2003. Dúirt tuairisceoirí eachtrannacha go raibh an
toghchán é féin féaráilte, ach go ndearna lucht na meán cumarsáide, a bhíonn
faoi thionchar an rialtais den chuid is mó, go háirithe an teilifís náisiúnta,
bolscaireacht mhillteach ar mhaithe le páirtí an rialtais, gan cead cainte a
fhágáil ag na páirtithe eile ach ar éigean.

Deirtear go bhfuil dhá dhream ag obair ar an gCreimlín anois. Ceann amháin is ea
iad na sílovicí, nó lucht na láimhe láidre, agus baint acu leis an eite is
náisiúnaí den arm agus de na seirbhísí míleata. Is éard atá sa cheann eile, ar a
dtugtar 'an Chlann', ná daoine atá ceangailte leis an iar-Uachtarán Boris
Eiltsin agus na fir chumhachtacha ar éirigh chomh geal leo lena ré. Is minic a
bhíonn easaontas idir an dá dhream seo, mar shampla nuair a cuireadh an dlí ar
Michail Chodorkovskí, an mórghróintín artola. Cuireann Pútín strus air féin gan
a bheith róchóngarach do cheachtar den dá dhream, cé go bhfuil baint ag a
thánaiste Alacsandar Volaisin leis an gClann. Meastar gur bhagair Volaisin go
n-éireodh sé as a phost nuair a gabhadh Chodorkovskí. Ghlac Pútín leis an
seasamh anuas, agus chuir sé Dimítrí Meidvedev, cathaoirleach Gazprom, an
comhlacht stáit gáis, ina áit.

Duine eile atá ceangailte leis an gClann is ea é an t-iar-Phríomh-aire Michail
Kasianov. Chuaigh Kasianov i gcoinne rabhadh Pútín gan baint leis an scéal, agus
chuir sé in iúl go raibh an-imní air faoin dlí a bheith á chur ar Chodorkovskí.

An 24 Feabhra 2004, níos lú ná mí roimh na toghcháin, ruaig Pútín a
phríomh-aire, Michail Kasianov, agus an chomh-aireacht Rúiseach ar fad as a
bpoist, agus chuir sé Victor Christséincó ina áit mar phríomh-aire
feidhmitheach. Ar 1 Márta, d'ainmnigh sé Michail Fradcov chun an phoist.

An 14 Márta 2004, reáchtáladh toghcháin Uachtaránachta, agus bhain Pútín amach
an dara bua, nó ghnóthaigh sé 71% de na vótaí. Arís, bhí feachtas ollmhór ar an
teilifís náisiúnta Rúiseach, ach deirtear go raibh an toghchán é féin cothrom.
Ní cheadaítear do Phútín faoi Bhunreacht an Chomhnaisc Rúisigh dul don phobal
den tríú huair (i ndiaidh thoghcháin pharlaiminte 2003 ghnóthaigh sé móramh sách
mór leis an mBunreacht a athrú, ach níor thug sé le fios go dtí seo go bhfuil
rún aige é sin a dhéanamh.)

Iad sin atá claonta le Vladimir Pútín, is maith leo a áitiú gur chum déantóirí
na scannán Harry Potter Dobby in íomhá an uachtaráin Rúisigh d'aon turas.



https://ga.wikipedia.org/wiki/Veain

Is gluaisteán é veain nó iomparán ( Gluaisvaigín‎ uaireanta)ina iompraítear
earraí nó chun a lán daoine a iompar. Más earraí atá á iompar, ní bhíonn
suíocháin san iomparán agus bíonn slí ann chun ualach nó lasta mór a iompar. Ní
bhíonn fuinneoga ar na hiomparáin a iompraíonn lasta. Ach má tá daoine á iompar
san iomparán, bíonn gá le suíocháin agus fuinneoga a bheith ann.

Baineann gnólachtaí feidhm as iomparáin go formhór mar bhíonn orthu earraí nó
trealamh nó bearta nó rudaí eile a bhogadh ó áit go háit. Tá iomparán
an-oiriúnach don obair seo mar tá slí iontu chun lasta a iompar. Braitheann an
gheilleagar nua-aimseartha go huile is go hiomlán ar earraí a bhogadh ó áit go
háit, mar sin tá iomparáin agus trucailí fíorthábhachtach.

Deirtear gurb é Cathal Ó Sándair a chum an focal 'iomparán' chun cuir síos ar an
gcineál gluaisteán áirithe seo. Deirtear an focal "veain" sa Ghaeilge go minic
ach tá fadhb ag baint leis an bhfocal áirithe seo. Tháinig an focal "veain"
díreach ón bhfocal Béarla "van". Is giorrú ar an bhfocal caravan é van. An bhrí
atá ar caravan ná carráiste nó cóiste atá clúdaithe. An fhadhb ná gur
fhuaimnítear an focal "an veain" díreach mar a fhuaimnítear an focal "an bhean"
agus mar aon le sin is focal baininscneach an dá fhocal. Is fusa idirdhealú a
dhéanamh eatarthu sa scríobh ach ní féidir idirdhealú a dhéanamh eatarthu sa
chaint. Cloistear tuairisc corruair ar Raidió na Gaeltachta faoi "veain mhór
bhán" nó "sean veain shalach". Tá sé ráite ag daoine gur cheap siad gur faoi
bhean a bhí an scéal agus gur náireach an rud é go raibh lucht an raidió ag cur
síos uirthi mar sin. Sin an fáth a mholtar leas a bhaint as an bhfocal iomparán,
in ainneoin gur annamh a chloistear é, ionas nach mbeidh aon mhíthuiscint
mhí-ámharach ann Teimpléad:Fíroas.



https://ga.wikipedia.org/wiki/Uimhir_adamhach

Is eard is uimhir adamhach (Z) adaimh ann ná líon na bprótón i núicléas an
adaimh sin. Baineann uimhir adamhach dhifriúil le gach dúil cheimiceach, .i. is
í uimhir adamhach ocsaigin a hocht (mar tá 8 bprótón sa núicléas) ach is í
uimhir adamhach Nitrigín a seacht (mar tá 7 bprótón sa núicléas).

Is í an bhrí a bhíodh leis an uimhir adamhach ná uimhir na háite ina bhfuil an
dúil suite i dTábla Peiriadach na nDúl. Nuair a leag Mendeleev Tábla Peiriadach
na ndúl amach an chéad uair, leag sé na dúile amach sa tábla in ord a maiseanna
adamhacha agus i ngrúpaí a bhí eagraithe de réir a gcosúlachtaí ceimiceacha.
Tugadh roinnt neamhrialtachtaí nó neamh-chomhoiriúnachtaí faoi deara, áfach.

Mar shampla, bhí an cuma ann go raibh an t-iaidín agus an teallúiriam san ord
mícheart agus dá mbabhtálfaí iad, go mbeadh níos mó céille ag baint leis an ord
ó thaobh na n-airíonna ceimiceacha de. Ba chiallmhaire an mhaise é, mar sin, na
dúile a liostáil de réir a n-uimhreacha adamhacha. Bhí an chuma ar an scéal go
raibh gaol ag an uimhir leis an mais adamhach, ach, mar a léiríodh sa
neamhrialtacht thuasluaite, ba léir go gcaithfí airíonna eile a chur san
áireamh.

Mhínigh an taighde a rinne Henry Gwynn Jeffreys Mosley sa 1913 na
neamhrialtachtaí sa seicheamh ar deireadh. Léirigh Mosley an coibhneas docht
idir díraonadh x-ghathach speictream na ndúl agus a n-áit cheart sa Tábla
Peiriadach. Thángthas ar an gconclúid go bhfuil baint ag an uimhir adamhach le
lucht leictreach an nuicléis, is é sin, lucht na bprótón. Is é an lucht a
thugann na hairíonna ceimeacha don dúil, seachas an mais adamhach.

Tá dlúthcheangal idir an uimhir adamhach agus an mhaisuimhir (cé gur cheart iad
a idirdhealú óna chéile). Is ionann maisuimhir an adaimh agus an líon núicléón
(prótóin agus neodróin) sa núicléas adamhach. Go minic, léirítear an mhaisuimhir
i ndiaidh ainm na dúile, .i. Carbon-14 (in úsáid i ndátú radacarbóin).



https://ga.wikipedia.org/wiki/UEFA

'Séard is Comhlachas na gCumann Sacair Eorpach nó UEFA (Union of European
Football Associations) ná comhlachas riaracháin sacair na hEorpa. Tá caoga trí
cumann sacair náisiúnta mar bhall. Eagraíonn sé comórtais náisiúnta agus
clubanna. Tá smacht aige ar cúrsaí airgeadais, rialacha agus cearta na meáin do
na comórtais sin. Bunaíodh UEFA sa bhliain 1954 i mBasel, an Eilvéis. Ba é Henri
Delaunay an chéad Ard-Rúnaí agus Ebbe Schwartz chéad uachtaráin an chomhlachais.
Faoi láthair is é Michel Platini uachtarán UEFA. Is é Nyon, an Eilvéis
ceanncheathrú an chomhlachais.

Is é Craobhchomórtas Sacair na hEorpa príomhchomórtais sacair na bhfear.
Tosaíodh an comórtas sa bhliain 1958, agus bhí an craobh ar siúil sa bhliain
1960. Corn Náisiún na hEorpa a tugadh air go dtí an bhliain 1964. Reachtálann
UEFA comórtais náisiúnta ag aois faoi-21, faoi-19 agus faoi-17. Reachtálann sé
comórtais náisiúnta na mban chomh maith. Thosaigh UEFA Corn UEFA na Réigiuine sa
bhliain 1999. Tá craobhchomórtais futsal eagreaithe chomh maith ag UEFA.

'Sé ceann do na coirn is clúití é gur féidir a bhaint amach le lucht féachana
domhanda thart ar aon bhilliún duine. Bunaíodh an comórtas sa séasúr 1955/56 mar
chomórtas do bhuaiteoirí Sraitheanna Sacair na hEorpa faoin teideal Corn na
hEorpa, ach ó shéasúr 1992/93, athainmníodh an comórtas chuig an UEFA Champions
League agus glacann na foirne is fearr san Eorap páirt ann gach bliain. An dara
comórtas is tábhachtaí san Eoraip do na clubanna ná Sraith Europa. Glaodh Corn
UEFA ar an gcomórtas seo roimhe agus tosaíodh é sa bhliain 1971.



https://ga.wikipedia.org/wiki/U2

Is banna rac-cheoil as Éirinn é U2. Is iad Bono (Paul David Hewson) (canadh),
The Edge (David Howell Evans) (giotár), Adam Clayton (dordghiotár) agus Larry
Mullen (drumaí) baill an ghrúpa.

Bunaíodh U2 i 1976, i mBaile Átha Cliath agus tá breis is 120 milliún albam
díolta acu ar fud an domhain.

Tháinig an banna le chéile den chéad uair an 25 Meán Fómhair 1976 i gcistin an
drumadóra, Larry Mullen. Bhí seachtar ann, na buachaillí ó Mount Temple a
d'fhreagair fógra a chuir Mullen ar crochadh sa scoil. Ghlac siad an t-ainm
Feedback dóibh féin.

Tar éis bliain go leith de cleachtadh, d'aithrigh siad a ainm go The Hype agus
buaigh siad £500 i seó talann ós cionn Jackie Hayden as CBS Records. Rinne siad
a chéad "demo" ceart leis an t-airgead.

Is é Steve Rapid, ball den bhanna punc Radiators From Space, a chum an t-ainm U2
dóibh.

I Meán Fómhair 1979, chuaigh a chéad EP U2-3 isteach sna cairteacha ag uimhir a
h-aon in Éirinn. Chuaigh siad ar turas gearr go Sasana chun cúpla ceolchoirm a
dhéanamh.

Shínigh U2 le Island Records i mí Márta 1980. Cuireadh Boy ar díol i Meán
Fómhair na bliana sin. Meastar gurb é Boy ceann de na na debut is fearr i stair
an roc-cheoil. Chuaigh úrsceál Lord of the Flies i bhfeidhm go mór ar U2 agus
feictear é seo san albam. Tá pictiúr do Peter Rowen, dearthair cara Bono, Guggi
ar clúdach an albam. Tá amhráin ar nós I Will Follow agus Out of Control ar an
albam Boy, amhráin a sheineann U2 go fóill ina gcuid ceolchoirmeacha.

Tháinig October amach i 1981. Tá téama láidir (an Críostaíocht) le feiceáil san
albam seo. Ní haon ionadh é ansin go raibh Bono, Edge agus Larry Mullen ina
mbaill de ghrúpa Críostaíoch darbh ainm "Shalom" ag an am seo. Is é "October" an
t-aon albam roc-Críostaíoch a d'eisigh U2 agus níor éirigh go ró-mhaith leis an
albam sna cairteacha.

Tháinig The Joshua Tree amach i Márta 1987 agus tháinig Rattle and Hum amach i
Deireadh Fómhair 1988.

Tháinig Achtung Baby amach i Samhain 1991 agus tháinig Zooropa amach i Iúil
1993.

Tháinig All That You Can't Leave Behind amach i Deireadh Fómhair 2000 agus
tháinig How to Dismantle an Atomic Bomb amach i Samhain 2004.



https://ga.wikipedia.org/wiki/Tianjin

Is cathair agus bardasacht neamhspleách ar mhachaire oirthuaisceart na Síne í
Tianjin (Sínis: 天津 ; hanyu pinyin: Tiānjīn; litriú traidisiúnta an chórais
phoist: Tientsin). Tá Tianjin ar cheann de na ceithre chathair sa tír atá faoi
smacht díreach an rialtais náisiúnta agus nach cuid de chúigí iad (amhail roinnt
chathracha na hÉireann, ach go bhfuil ceantracha tuaithe sách fairsinge sna
bardasachtaí neamhspleácha sa tSín). Tá Bardasacht Tianjin ag críochantacht le
Bardasacht Béising ar an taobh thiar-thuaidh, le Murascaill Bohai ar an taobh
thoir, agus le Cúige Hebei ar gach taobh eile. Is í Tianjin an séú cathair is mó
sa tír úd agus an cúigiú ceantar uirbeach is mó d’achar ann, i ndiaidh Béising,
Shanghai, Guangzhou, agus Shenzhen. Tá an chathair Tianjin suite timpeall is 92
míle slí (150 km) ó dheas soir ó Bhéising. Tá calafort tábhachtach ag Tianjin ar
an mBohai. Tá isteach is amach le deich milliún duine ar fad ina gcónai in
Tianjin.

Tá cathair Tianjin suite ar bhruacha na Hai He, abhainn atá ceangailte le dhá
abhainn mhóra na Síne, an Yangtze agus an Huang He, tríd an Chanáil Ríoga. Tá
calafort Tianjin ar an mBohai, ar chuid den Mhuir Bhuí agus den Aigéan Ciúin é,
achar áirithe ón gcathair féin. Bhíodh lámhaltas trádála ag roinnt tíortha
eachtrannacha in Tianjin le linn an ríshleachta Qing dhéanaigh agus faoi réimeas
luath an Kuomintang sa 20ú aois.

Thosaigh Tianjin ag forbairt mar ionad trádala mar thoradh ar oscailt na Canála
Ríoga faoin Ríshliocht Sui. Zhigu, nó “Port Díreach”, an t-ainm a bhí ar an áit
go dtí an bhliain 1404, nuair a chuir an t-impire Yongle an t-ainm Tianjin, nó
“Ath Neimhe”, ar an áit. Tharla an t-impire ag cur cogaidh ar an nia agus iad i
ngleic ar an gcoróin nuair a chuaigh an t-impire (“mac neimhe”) trasna na
habhann ag ath ansin. Ní ba dhéanaí, tógadh dún ansin ar tugadh Tianjin Wei air,
is é sin, Dúnfort Tianjin. Rinneadh maoracht (“prefecture” i scríbhinní Béarla
faoin tSín) de Tianjin sa bhliain 1725, agus cuireadh Contae Tianjin ar bun
laistigh de sa bhliain 1731.

Bhí Dara Cogadh an Óipiam faoi lánseol sa bhliain 1856 nuair a chuaigh
saighdiúirí Síneacha ar bord The Arrow, long Síneach a bhí cláraithe i Hong Cong
agus a raibh bratach na Breataine ar foluain aici. Ceapadh go raibh an long
páirteach i smuigleáil, i bpíoráideacht, agus i dtrádáil an chodlaidín, nó
óipiam. Gabhadh 12 fear ar an long agus cuireadh faoi ghlas iad. Mar fhreagra, i
mBealtaine na bliana 1858, chuir na Breatnaigh agus na Francaigh báid ghunnaí
faoi cheannas an Aimiréil Sir Michael Seymour le daingnithe Taku, lámh le
Tianjin, a ghabháil. An mhí ina dhiaidh sin, síníodh Conarthaí Tianjin, a
d’oscail Tianjin don trádáil eachtrannach.

Bhunaigh na Sasanaigh agus na Francaigh lámhaltais sa chathair, agus faoi
dheireadh na haoise, bhí a lamháltais féin ag líon mór tíortha eile ann chomh
maith. Tháinig na Seapánaigh, na Gearmánaigh, agus na Rúisigh ar dtús, agus sula
i bhfad bhí a lonnaíochtaí féin ag an Ostair-Ungáir, ag an Iodáil, agus ag an
mBeilg freisin. Bhí scoileanna, ospidéil, príosúin, agus beairicí dá gcuid féin
ag gach tír acu. Faoi thús an 20ú céad, bhí 200,000 duine sa chathair, leath
díobh ar a laghad sna lamháltais eachtrannacha. D’fhág na tíortha seo a rian ar
chuma na cathrach, go mór mhór le hailtireacht na neaglaisí agus na mílte tithe
a thóg siad inti. Blas coimhthíoch atá ar Tianjin inniu dá bharr sin.

Ar na himeachtaí ab fhoréigní sa tréimhse sin bhí Eachtra Shéipéil (nó
Chreidimh) Tianjin i Meitheamh na bliana 1870. Tharla teach pobail a bheith
tógtha ag misinéirí Caitliceacha ón bhFrainc sa chathair, an Wanghailou, chomh
maith le dílleachtlann. Cuireadh fuadach agus síolteagasc páistí Síneacha i
leith na mban rialta a bhí i mbun na dílleachtlainne. Géaraíodh an teannas agus
scaoil saighdiúirí Francacha faoi cheannas chonsal na Fraince a ngunnaí san
"yamen", oifig riaracháin áitiúil Síneach. Chuir sin fearg ar na sluaite a
chruinnigh sna sráideanna agus mharaigh siad 30-40 Síneach Críostaí agus 21
eachtrannach, an consal ina measc. Dódh an séipéal agus consalacht na Fraince.
Rinne an Fhrainc agus sé thír eile gearán leis an rialtas Qing. Ní raibh aon dul
as acu seo ach cúiteamh a thabhairt, idir airgead agus phionós an bháis ar shé
dhuine dhéag.

Nuair a tharla Éirí Amach na mBocsar sa tSín, d’éirigh leis na reibiliúnaigh
cuid de Tianjin a chur faoina smacht. Bhí lámhaltais na n-eachtrannach faoi
léigear acu sin ar feadh roinnt seachtainí. I mí Iúil, sa bhliain 1900, rinne
Comhghuaillíocht na nOcht Náisiún ionsaí ar na Bocsair sa chathair agus chuir
siad ruaig orthu. Chuir na comhghuaillithe seo Rialtas Sealadach Tianjin ar bun,
a raibh ionadaithe de chuid na náisiún éagsúil páirteach ann. Tugadh rialú na
cathrach ar ais do na Qing ar 15 Lúnasa, 1902. Thug Yuan Shikai, ginearál
Síneach cáiliúil na linne, faoin chathair a chur in oiriúint don aois nua. Chuir
sé póilíneacht agus toghcháin do chomhairle na cathrach ar siúl don chéad uair
riamh sa tSín.

I ndiaidh Éirí Amach na mBocsar, fuair na tíortha coimhthíocha cead garastúin a
choimeád in Tianjin chun go mbeadh a gcuid fórsaí ábalta Péicing a bhaint amach
go réidh. Bhí dhá chathlán ag na Briotanaigh, ach níor ghlac na Meireacánaigh
páirt ann ar feadh tamaill sách fhada. Le linn an Chéad Chogaidh Dhomhanda,
ghabh Forsaí na gComhghuaillí garastúin na Gearmáine agus Impireacht na
hOstaire-Ungáire, agus coimeádadh na saighdiúirí sin mar phríosúnaigh chogaidh.
Bhain an rialtas Boilséiveach an garastún Rúiseach den chathair sa bhliain 1918.
In 1920 d’iarr na náisiúin eile ar na Stáit Aontaithe trúpaí a chur ann, rud a
rinne an tír úd. Ba George C. Marshall, ginearál tábhachtach eile sa chéad leath
den 20ú haois, a bhí i gceannas ar shaighdiúirí Mheireacá in Tianjin (ar
thaitníodh seirbhís in Tianjin leo). Bhain na Meireacánaigh a gcuid forsaí de
Tianjin sa bhliain 1938.

Mhair seilbh na Seapánach ar an gcathair go dtí 15 Lúnasa, 1945. Sheas na fórsaí
Meiriceánacha sa bhearna ansin go raibh Chiang Kai-shek agus na Náisiúnaithe
(.i. fórsaí an Kuomintang) ábalta Tianjin (agus Péicing) a bhaint amach. Thit an
chathair do na Cumannaigh Shíneacha ar 15 Mí Eanáir, 1949.

Bhí geilleagar na cathrach marbhánta sna 1950idí agus níor tháinig aon rath faoi
leith air go dtí am éigin i ndiaidh na Réabhlóide Cultúrtha sna 1970idí. Thóg
Mao Zedong carabhuaic in Tianjin sa bhliain 1958 nuair a chonacthas é ag ithe i
mbialann sa chathair, an t-aon uair a d’ith sé i mbialann sna 27 bliana a raibh
sé i gcumhacht. Tháinig na deich mílte sna sráideanna ag scairteadh moltaí ar
Mao; glactar gur cleas poiblíochta a bhí ann.

Tá bardasacht Tianjin go díreach faoi smacht an rialtais náisiúnta; ní cuid de
chúige í. Cosúil leis an chuid eile den tSín, tá córas rialaithe dúbailte taobh
istigh de bhardasacht Tianjin, is é sin, go bhfuil rialtas sibhialta ann a
fhéidhmíonn in éineacht leis an bPáirtí Cumannach. Bíonn baill den pháirtí ag
obair i ngach oifig agus an chumhacht ag an bpáirtí ar deireadh thiar i gcónaí.

Ag deireadh na bliana 2009, bhí 12.28 milliún duine ina gcónaí i mBardasacht
Tianjin, agus cead buanchónaithe (hukou) ag 9.8 milliún díobh. Orthu seo, bhí
5.99 milliún áitritheoirí uirbeacha ann agus 3.81 milliún duine eile faoin
tuath.



