https://ca.wikipedia.org/wiki/K%C3%ADlian_Jornet_i_Burgada

Kílian Jornet i Burgada (Sabadell, Vallès Occidental, 27 d'octubre de 1987) és
un esquiador de muntanya i corredor de muntanya català. Esportista especialment
prolífic, ha estat campió del món d'esquí de muntaya el 2010 i el 2011, i campió
del món de curses de muntanya del 2007 al 2010 i també del 2012 al 2014. És
especialment conegut per haver guanyat en tres ocasions (2008, 2009 i 2011)
l'Ultra-Trail du Mont Blanc i la Pierra Menta (2008, 2010 i 2011). Jornet també
s'ha proclamat vencedor en dues ocasions del Grand Raid de l'illa de la Reunió,
la Diagonale des Fous (2010 i 2012), ha guanyat en 8 ocasions la marató
Zegama-Aizkorri, i ha entrat en primera posició a totes les edicions del Giir di
Mont entre 2008 i 2011, cursa que també va vèncer el 2014. A més, també ha batut
nombrosos rècords de temps i distàncies, com el del Tahoe Rim Trail, el de la
Hardrock 100 (en tots dos sentits), el del GR20 (2009),[nota 1] el de l'ascens i
el descens del Kilimanjaro o el de diversos cims emblemàtics del planeta gràcies
al projecte Summits of my Life. És àmpliament reconegut com un dels millors
atletes de tots els temps en la seva disciplina, i l'any 2014 la revista
National Geographic el distingí com l'aventurer de l'any.

Jornet és fill d'Eduard Jornet i Núria Burgada. El seu pare és guia de muntanya
i guarda del refugi de Cap de Rec, a la Cerdanya, i la seva mare és professora
d'esports de muntanya, estant actualment a càrrec de les joves promeses del
Centre de Tecnificació d'Esquí de Catalunya. En Kílian té una germana dos anys
més petita, la Naila Jornet, integrant de l'equip estatal d'esquí de muntanya i
que practica curses de muntanya.

El seu primer aniversari ja el va celebrar al refugi del seu pare, a 1.986
metres d'altitud, on va viure gran part de la seva infantesa. Amb tres anys ja
va coronar el primer tres mil, el cim de Mulleres. Amb cinc anys va fer l'Aneto,
i amb sis el Breithorn. Als deu anys va finalitzar completament la travessa dels
Pirineus, combinant l'alta muntanya que ofereix el GR 10 i el GR 11.

Amb disset anys va decidir no realitzar els seus estudis universitaris a
Catalunya i optà per quedar-se a la Cerdanya, a la Facultat de Ciències i
Tècniques d'Activitats Físiques i Esportives que la Universitat de Perpinyà té a
Font-romeu. Fou al Centre Nacional d'Entrenament en Altitud (CNEA), a més de
1.800 metres d'altitud, on coincidí amb altres esportistes catalans de
l'especialitat com ara Daniel Solà, Mireia Miró, Marc Pinsach o Ignasi Andrés.
Des del 2004 és considerat Esportista d'Alt Nivell pel Consell Català de
l'Esport i pel Consejo Superior de Deportes en la categoria de Muntanya i
Escalada (núm. 40.563.172). El 2010 va ser nomenat Cerdà de l'Any. El 7 de
setembre de 2012 es publicà a internet una fotografia seva al cim del Mont Blanc
(4.800 m.), completament nu i envoltat de neu, com a mostra d'esbarjo.

Iniciat en la pràctica de l'esquí de muntanya l'any 1999, participà per primera
vegada en competició a la cursa de La Molina de la Copa espanyola de l'any 2000.
Tres anys més tard, ingressà a les files de la selecció espanyola d'esquí de
muntanya competint en categoria absoluta fins al 2007.

Pel que fa a la seva afiliació a clubs, ha format part del Grup Excursionista
Cerdanya (GEC) i del Club Poliesportiu Puigcerdà-SE, tot i que recentment
competeix per Atomic.

El seu primer triomf a escala mundial arribà al Campionat del Món d'esquí de
muntanya de 2004 realitzat a la Val d'Aran (Occitània) on es penjà la medalla
d'or de la cursa vertical, en la categoria de cadet. Ja en categoria sènior, es
penjà dos bronzes al Campionat del Món de 2008. Dos anys després, a l'edició de
2010, revalidà l'or en l'ascens vertical i obtingué la d'argent en la cursa
individual.

Ha guanyat, des de 2009, quatre edicions consecutives de la Copa del món d'esquí
de muntanya.

A escala continental, obtingué l'or en la cursa vertical i l'argent en els
relleus durant el Campionat d'Europa d'esquí de muntanya de 2009 celebrat a
Alpago (Itàlia). En els següents campionats europeus, celebrats del 4 a l'11 de
febrer de 2012 a Pelvós (Occitània), va revalidar la medalla d'or a la cursa
vertical. En la cursa individual, va obtenir la medalla d'argent.

Gràcies als seus mèrits esportius en categoria júnior d'esquí de muntanya, va
guanyar el Premi d'Honor d'EsportCatalà.cat els anys 2004, 2005 i 2006.

Ha estat sis voltes campió del món de curses en alçada (Skyrunner World Series),
els anys 2007, 2008 2009 2012, 2013 i 2014. D'aquesta forma supera en nombre de
victòries al capità del seu equip, el Salomon Santiveri Outdoor Team, Agustí Roc
(2002, 2003 i 2004) i esdevé el corredor de muntanya amb més campionats del món.

L'any 2008, amb vint anys, es presentà per primera vegada a l'Ultra-Trail du
Mont-Blanc, considerada una de les proves més dures d'Europa amb 166 quilòmetres
i 9.400 metres de desnivell positiu. Sent un novell de la prova, no només la va
guanyar amb comoditat (va treure quasi una hora al segon) sinó que va rebaixar
el rècord de la prova a 20 hores, 56 minuts i 59 segons. L'any següent, setena
edició de l'UTMB, va tornar a guanyar la cursa però no va ser capaç de rebaixar
la marca del 2008, en part degut a les males condicions climàtiques (vent, boira
i fred). En l'edició del 2011, també va guanyar la cursa amb un temps de 20
hores, 36 minuts i 43 segons.

L'1 de juny de 2008, els ajuntaments de Bellver de Cerdanya i Prullans li
dedicaren un homenatge al corredor local amb l'organització de la Cursa de
Muntanya Bellver Prullans - Espai Kilian, una mitja marató de muntanya que
recorre els dos municipis, amb la presència del corredor com a protagonista de
l'esdeveniment.

De la mateixa manera que en esquí de muntanya, els seus èxits en les curses de
muntanya no han passat per alt. És per això que ha estat premiat en nombroses
ocasions per entitats catalanes i espanyoles. Un dels mèrits més destacats és
l'obtenció del Premi d'Honor d'EsportCatalà.cat els anys 2008 i 2009 en
categoria skyrunning.

Per tal de mostrar el màxim potencial del corredor, l'empresa patrocinadora
Salomon organitzà el projecte Kilian's Quest, per tal que Jornet batés els
reptes més importants en curses de muntanya.

El 17 de juny de 2009 va batre el rècord de la ruta de muntanya GR 20, a l'illa
de Còrsega, en 32 hores, 54 minuts i 24 segons, rebaixant en quasi quatre hores
l'anterior rècord en mans de l'italià Pierrot Santucci. El GR 20 és considerada
la ruta de llarga distància més dura d'Europa, amb 190 quilòmetres i 21.000
metres de desnivell acumulat.

L'1 d'octubre de 2009 va batre una nova marca, en aquella ocasió a Sierra Nevada
(Estats Units). Aconseguí finalitzar el Tahoe Rim Trail, una prova que recorre
al voltant del llac Tahoe, passant pels estats de Califòrnia i Nevada, donant
inici i final a Sunnyside-Tahoe City, en 38 hores i 32 minuts. L'antic rècord
del sender, de 265 quilòmetres de distància i 8.000 metres de desnivell positiu,
estava en mans de Tim Twietmeyer quan l'any 1995 el fixà en 45 hores i 58
minuts.

Del 31 de maig al 7 de juny de 2010 corregué la Transpirinenca, una travessa que
creua el massís dels Pirineus des del cap Higuer (Hondarribia), al Mar
Cantàbric, fins al cap de Creus (Llançà), al Mar Mediterrani. Finalitzà el
recorregut, comprès de 700 quilòmetres i 35.717 metres de desnivell acumulat, en
8 dies. Si bé és cert que tardà un dia més del previst, rebaixà igualment
l'antic rècord fixat en 12 dies.

Durant la tardor del 2010, va pujar i baixar el cim més alt del continent
africà, el Kilimanjaro, en un temps rècord, 7 hores i 14 minuts.

Tanmateix, el projecte tenia previst rebaixar les marques del John Muir Trail,
340 quilòmetres creuant tres parcs naturals de Califòrnia (setembre 2009); o del
quilòmetre vertical, ja en mans de Jornet, però s'hagueren d'anul·lar per
molèsties físiques o obstacles administratius.

El 29 de maig de 2012 presentà en públic el nou projecte anomenat Summits of my
life (Cims de la meva vida). El propòsit de l'aventura consisteix a coronar en
solitari, sense assistència i amb el menor temps possible algunes de les
muntanyes més emblemàtiques del planeta. El 2012 té per objectiu completar dues
travessies integrals pel Massís del Mont Blanc, mai realitzades abans. El 2013
intentarà batre el rècord d'ascens de l'Elbrús (5642 m), el Cerví (4478 m) i el
Mont Blanc (4808 m). L'any següent ho intentarà als cims de l'Aconcagua (6962 m)
i el Mont McKinley (6194 m). I, finalment, l'any 2015 pretén batre el rècord
d'ascens al cim de l'Everest (8844 m) - sense guies, ni portadors, ni cordes
fixes, ni oxigen suplementari - que en el moment de plantejar el projecte estava
en 22 hores i 29 minuts.

El 4 de juny de 2012 es va veure obligat a ajornar la primera de les travessies
del Mont Blanc per causes metereològiques adverses, amb l'objectiu d'iniciar-la
la setmana següent. Durant el segon intent, el diumenge 17 de juny, el seu
company de travessa, el també esquiador francès Stéphane Brosse, va perdre la
vida en caure accidentalment d'una cornisa de neu de 600 metres d'altitud a
l'Agulla d'Argentière.

El 18 de setembre del mateix any va realitzar la travessa integral del Mont
Blanc (des de Courmayeur a Chamonix, coronant el Mont Blanc per la via
Innominata i baixant-lo per la via Royale) en 8 hores i 40 minuts, essent aquest
un recorregut que s'acostuma a efectuar en tres dies.

L'11 de juliol de 2013, Jornet va acomplir amb èxit el segon dels projectes
emmarcats en Summits of my life, tot establint un nou rècord de l'ascensió al
Mont Blanc. Parcialment acompanyat pel francès Mathéo Jacquemoud, Jornet va
pujar i baixar el cim més alt dels Alps en 4 hores i 57 minuts. La gesta havia
estat en mans d'André Gobet des de 1990, quan aquest invertí 5 hores i 10 minuts
en completar l'ascens.

El 21 d'agost del mateix any, Jornet culminava en solitari el tercer projecte de
Summits of my Life, coronant el Matterhorn i establint un nou rècord de l'ascens
i el descens d'aquest cim, un dels més alts i complicats dels Alps, que des de
1995 estava en mans de Bruno Brunod, qui havia parat el cronòmetre en 3 hores i
14 minuts. Per la seva banda, Jornet va completar la jornada en 2 hores i 52
minuts. El mes següent, Jornet es va traslladar a Rússia, per intentar batre el
rècord d'ascens i descens del mont Elbrús, el cim més alt de l'Europa
continental, tot aprofitant la celebració d'una cursa de muntanya al mateix
indret. El 21 de setembre, Jornet va dur a terme l'intent de batre el rècord,
acompanyat de Vitaly Shkel, però després de 2 hores i 45 minuts d'ascens, quan
es trobaven a uns 300 metres del cim, van decidir girar cua en tant que les
condicions meteorològiques eren adverses. Per qüestions de calendari, i en saber
que el temps no milloraria en els dies següents, es decidí deixar aquest intent
de batre el rècord d'ascens i descens de la muntanya més alta d'Europa per una
altra ocasió, encara per definir.[nota 4] Aquest fou el darrer projecte de la
iniciativa Summits of my Life de l'any 2013.

L'any següent, un cop finalitzada la temporada d'esquí de muntanya, Jornet va
combinar la participació en curses de muntanya amb la continuació d'aquest
projecte. D'aquesta manera, el juny de 2014 es va desplaçar a Alaska per tal
d'intentar batre el rècord d'ascens i descens del Mont McKinley, la muntanya més
alta d'Amèrica del Nord. La gesta la va dur a terme el 7 de juny. Fins a
l'intent de Jornet, el rècord d'ascens i descens del McKinley estava en mans
d'Ed Warren, un militar del servei aeri dels Estats Units que coronà el cim
després 12 hores i 20 minuts després de la sortida, i va arribar al punt de
sortida 4 hores després, aturant el cronòmetre a les 16 hores i 46 minuts. Per
la seva banda, Jornet va coronar i descendir del McKinley en 11 hores i 48
minuts, establint també un nou rècord de velocitat en coronar aquesta muntanya
en 9 hores i 43 minuts. Les primeres informacions respecte a la gesta no foren
del tot precises, ja que l'atac al cim es féu a través de la via Rescue Gully
(que segueix la via tradicional en molts punts però evita uns passos equipats
amb cordes fixes) i no a través de la via West Buttress, tal com s'havia
comentat.

El 19 de desembre de 2014, Jornet va emprendre el primer intent de batre el
rècord d'ascens i descens de l'Aconcagua, la muntanya més alta dels Andes. En el
moment de la temptativa de Jornet, el rècord es trobava en mans de Jorge
Egocheaga, qui va coronar i descendir l'Aconcagua en 13 hores i 46 minuts, per
bé que inicialment s'havia anunciat que havia invertit 14 hores i 5 minuts en la
gesta. El primer intent de Jornet resultà infructuós a causa del fort vent, que
l'obligà a girar cua abans de fer el cim. No obstant això, Jornet va batre el
rècord al segon intent, efectuat el 23 de desembre. A través de la via normal
d'ascens a l'Aconcagua (amb sortida i arribada a Horcones), Jornet invertí 12
hores i 49 minuts en coronar i descendir la muntanya més alta del continent
americà, un temps que rebaixa en 57 minuts la marca establerta per
Egocheaga.[nota 5]

El maig de 2015, Jornet tenia previst intentar l'ascens més ràpid a l'Everest,
però el terratrèmol esdevingut a finals del mes anterior féu que l'expedició
canviés els plans, desplaçant-se de totes maneres al Nepal amb la intenció
d'oferir ajuda en zones muntanyoses remotes, deixant l'intent de rècord per més
endavant.



https://ca.wikipedia.org/wiki/Guerra_del_Franc%C3%A8s

La Guerra del Francès (també coneguda com Campanya d'Espanya, Guerra de la
Independència Espanyola, o Guerra Peninsular) fou un conflicte bèl·lic entre
Espanya i el Primer Imperi Francès que s'inicià el 1808 amb l'entrada de les
tropes napoleòniques, i que conclogué el 1814, amb el retorn de Ferran VII
d'Espanya al poder. Fou provocada per la pretensió de Napoleó d'instal·lar el
seu germà Josep Bonaparte en el tron espanyol després de les abdicacions de
Baiona. Forma part de les Guerres Napoleòniques, una sèrie de guerres iniciada
el 1807 en declarar-li França i Espanya la guerra a Portugal, tradicional aliat
del Regne Unit. També va tenir un important component de guerra civil a nivell
espanyol entre afrancesats i patriotes. El conflicte es va desenvolupar en plena
crisi de l'Antic Règim i sobre un complex rerefons de profunds canvis socials i
polítics impulsats per l'aparició de la identitat nacional espanyola i la
influència en el camp dels «patriotes» d'alguns dels ideals nascuts de la
Il·lustració i la Revolució francesa, paradoxalment difosos per l'elit dels
afrancesats.

En l'anàlisi dels fets militars, no es pot parlar d'un enfrontament entre els
exèrcits francès i espanyol, sinó que existeix una important presència de la
guerra de guerrilles, en una dimensió desconeguda fins al moment.

Segons el tractat de Fontainebleau (27 d'octubre de 1807), el primer Ministre
Manuel Godoy preveia, de cara a una nova invasió hispanofrancesa de Portugal, el
suport logístic necessari al trànsit de les tropes imperials. Sota el
comandament del general Jean-Andoche Junot, les tropes franceses van entrar a
Espanya el 18 d'octubre de 1807, creuant el seu territori a tota marxa abans de
l'hivern, i van arribar a la frontera amb Portugal, el 20 de novembre. No
obstant això, els plans de Napoleó anaven més enllà, i les seves tropes van anar
prenent posicions en importants ciutats i places fortes a fi d'enderrocar la
Casa de Borbó i suplantar-la per la seva pròpia dinastia, convençut de comptar
amb el suport popular.

El ressentiment de la població per les exigències de manutenció de les tropes
estrangeres, que va donar lloc a nombrosos incidents i episodis de violència,
juntament amb la forta inestabilitat política sorgida per la querella entre
Carles IV d'Espanya i el seu fill i hereu Ferran VII, orquestrada pels
francesos, que es va iniciar amb el Procés de l'Escorial i va culminar amb el
Motí d'Aranjuez i l'ascens al poder de Ferran VII, va precipitar els
esdeveniments que van desembocar en els primers aixecaments al nord d'Espanya i
l'Aixecament del 2 de maig de 1808 a Madrid. La difusió de les notícies de la
brutal repressió, immortalitzada en les obres de Francisco de Goya, i de les
abdicacions de Baiona del 5 i 9 de maig, que van estendre per la geografia
espanyola la crida, iniciada a Móstoles, a enfrontar-se amb les tropes
imperials, van decidir la guerra per la via de la pressió popular malgrat
l'actitud contrària de la Junta de Govern designada per Ferran VII.

La guerra es va desenvolupar en diverses fases en les quals tots dos bàndols van
prendre successivament la iniciativa, i es va destacar per l'aparició del
fenomen guerriller que, juntament amb els exèrcits regulars aliats dirigits per
Arthur Wellesley, duc de Wellington, van provocar el desgast progressiu de les
forces bonapartistes. La població civil, que va patir els efectes d'una guerra
total, en la qual tant els francesos com els aliats van abusar de la població i
dels objectius civils, saquejant i devastant a gran escala i devastant, per
exemple, la indústria espanyola, considerada una amenaça per als seus respectius
interessos. Com el desmantellament de les fàbriques de tèxtils de Segòvia i
Àvila, o la destrucció de la ciutat de Sant Sebastià. Els primers èxits de les
forces espanyoles a la primavera i a l'estiu de 1808, amb la batalla del Bruc,
la resistència de Saragossa i València i, en particular, la sonada victòria de
Bailén, van provocar l'evacuació de Portugal i la retirada francesa al nord de
l'Ebre, seguida a la tardor de 1808 per l'entrada de la Gran Armée, encapçalada
pel mateix Napoleó, que va culminar el màxim desplegament francès fins a mitjan
1812. La retirada d'efectius amb destinació a la campanya de Rússia va ser
aprofitada pels aliats per reprendre la iniciativa a partir de la seva victòria
en la Batalla dels Arapiles (22 de juliol de 1812) i, contrarestant l'ofensiva
francesa, avançar al llarg de 1813 fins als Pirineus, derrotant als francesos en
les batalles de Vitòria (21 de juny) i Sant Marcial (31 d'agost). El tractat de
Valençay (11 de desembre de 1813) va restaurar a Ferran VII i deixava a Espanya
lliure de la presència estrangera, però no va evitar la invasió del territori
francès, sent la batalla de Tolosa de Llenguadoc (10 d'abril de 1814), l'últim
enfrontament de la guerra. Referint-se a la guerra d'independència espanyola,
Napoleó I, en el seu exili, va declarar:

En el terreny socioeconòmic, la guerra va costar a Espanya una pèrdua neta de
població d'entre 215.000 i 375.000 habitants, que no va poder compensar-se
malgrat els elevats índexs de natalitat propis de l'època, per causa directa de
la violència i les fams de 1812, i que es va afegir a la crisi arrossegada des
de les epidèmies de malalties i la fam de 1808, resultant en un balanç de
descens demogràfic de 560.000 a 885.000 persones, del 6 al 10% de la població
ponderada a partir del cens de 1787, que va afectar especialment a Catalunya,
Extremadura i Andalusia. A l'alteració social i la destrucció
d'infraestructures, indústria i agricultura es va sumar la fallida de l'Estat i
la pèrdua d'una part important del patrimoni cultural.

A la devastació humana i material es va sumar la feblesa internacional
d'Espanya, privada del seu poder naval i exclosa dels grans temes tractats en el
Congrés de Viena, on es va dibuixar el posterior panorama geopolític d'Europa. A
l'altre costat de l'Atlàntic, l'Amèrica espanyola obtindria la seva
independència després de la Guerra d'Independència Hispanoamericana. En el pla
polític intern, el conflicte va forjar la identitat nacional espanyola i va
obrir les portes al constitucionalisme, concretat en les primeres constitucions
de l'estat espanyol, l'Estatut bonapartista de Baiona i la Constitució de Cadis.
No obstant això, també va donar inici a una era de guerres civils entre els
partidaris de l'absolutisme i els del liberalisme, anomenades Guerres Carlines,
que s'estendrien a tot el segle XIX i que marcarien l'esdevenir d'Espanya.

El 1806 a Berlín, Napoleó va declarar el Bloqueig Continental, prohibint als
britànics les importacions de l'Europa continental, romanent dos països
neutrals, Suècia i el Regne de Portugal. Després de la signatura del Tractat de
Tilsit el 1807 amb Alexandre I de Rússia, Napoleó va decidir atacar els ports
portuguesos.

El 27 d'octubre, el Regne d'Espanya i el Primer Imperi Francès van signar el
Tractat de Fontainebleau, pel qual es repartiria Portugal en tres regnes: el nou
Regne de la Lusitania nord, L'Algarve (incloent-hi l'Alentejo), i la resta com
el Regne de Portugal. El novembre, després del rebuig del Príncep Joan a
participar en el Bloqueig Continental, Napoleó va enviar l'exèrcit de
Jean-Andoche Junot per envair Portugal, mentre el general Pierre Dupont de
l'Étang anava en direcció a Cadis i el mariscal Nicolas Jean de Dieu Soult cap a
La Corunya.

L'exèrcit portuguès estava posicionat per defensar els ports marítims contra una
invasió anglesa, i d'aquesta manera, Lisboa va caure l'1 de desembre, i el 29 de
desembre de 1807 la reina Maria I i el Príncep Joan, el regent, van fugir a Rio
de Janeiro amb tota la cort i van establir-hi la nova capital.

El tractat de Sant Ildefons de 1796, signat entre la Convenció Nacional Francesa
i Carles IV d'Espanya, representat pel favorit i primer Ministre Manuel Godoy,
així com el tractat d'Aranjuez de 1801 amb el Consolat de Napoleó Bonaparte, van
restablir l'aliança tradicional que des de la proclamació de Felip V d'Espanya
havia regit les relacionis entre la corona espanyola i la de França, portant-les
durant el segle XVIII, en la disputa d'interessos econòmics i colonials, a una
sèrie de successius enfrontaments armats amb l'Imperi Britànic.

Al maig de 1802, quan Napoleó va decidir forçar la neutralitat de Portugal que
es resistia a trencar com a aliat de la corona britànica, l'exèrcit espanyol va
intervenir a Portugal provocant l'efímera Guerra de les Taronges. Aquest
conflicte va rebre aquest nom a causa de la branca de taronges que Godoy va
enviar a la reina quan assetjava la ciutat d'Elvas, que va posar de manifest la
falta de resolució de la cort espanyola. Des de 1803, Espanya va ajudar
econòmicament i va posar a disposició la seva Armada per a la guerra naval
contra els britànics, que culminaria a l'octubre de 1805 en la Batalla de
Trafalgar.

La gravetat de la derrota hispano-francesa de Trafalgar no va tenir les mateixes
repercussions a Espanya i França. Napoleó, proclamat ja el 1804 Empereur des
Français, va haver de renunciar, llavors, a la invasió immediata per via
marítima de la Gran Bretanya, però va poder equilibrar la seva posició amb els
triomfs militars successius a Austerlitz, també anomenada Batalla dels Tres
Emperadors el 2 de desembre de 1805, i de Jena el 14 d'octubre de 1806,
aconseguint acords de pau amb austríacs, russos i prussians. No obstant això, a
Espanya, la destrucció de l'Armada va agreujar la crisi econòmica al no permetre
les comunicacions amb les colònies americanes, mentre que augmentava el recel
cap a la política d'aliança.

El fracàs de les negociacions amb el govern britànic del primer ministre Lord
Grenville va induir Napoleó a rellançar amb el Decret de Berlín del 21 de
novembre de 1806 l'enfrontament directe amb els britànics mitjançant la pràctica
de la guerra econòmica total del Bloqueig Continental, que ja es venia aplicant
de facto després de l'augment de les taxes duaneres, el tancament dels ports del
nord de França i de les desembocadures del Riu Elba i el Weser a la primavera de
1806.

La política del Bloqueig va orientar l'interès de Napoleó cap a la península
Ibèrica i el Mediterrani occidental, incrementant la pressió sobre la cort de
Portugal, a la qual se li va advertir perquè adoptés mesures per al tancament
del comerç amb els britànics des dels seus ports, així com la confiscació dels
béns i bloqueig dels residents al país. Davant la inacció portuguesa, a l'agost
de 1807 Napoleó va encarregar a Jean-Andoche Junot l'organització en Baiona del
Cos d'Observació de la Gironda amb una força d'uns 30.000 soldats, i reprenent
la fórmula de 1801 per forçar a acceptar el Bloqueig als portuguesos, va
reclamar el suport de la cort espanyola que, a aquest efecte, va enviar a través
del comte de Camp Alange un ultimàtum al govern portuguès el 12 d'agost de 1807.
A partir del 25 de setembre de 1807, els portuguesos van expulsar als navilis
anglesos però, anteriorment notificats que el govern britànic no permetria cap
acte hostil contra els seus ciutadans a Portugal, no es va realitzar cap acció
en aquest sentit.

El 18 d'octubre de 1807, Junot travessa la frontera i pocs dies després, el 27
d'octubre, el representant de Godoy signa el tractat de Fontainebleau, en el
qual s'estipula la invasió militar conjunta, la cessió a la corona dels nous
regnes de Lusitània i Algarves, així com el repartiment de les colònies.

A la fi de 1807, Napoleó va decidir que la monarquia de Carles IV, aliada però
independent, era ja de molt escassa utilitat i que seria molt més convenient per
als seus designis la creació d'un Estat satèl·lit, situació a la qual
s'arribaria per un cúmul de circumstàncies que resumeix l'historiador Jean
Aymes:

La presència de tropes franceses a Espanya en virtut del tractat de
Fontainebleau s'havia anat fent amenaçadora a mesura que anaven ocupant (sense
cap suport del tractat) diverses localitats espanyoles, com Burgos, Salamanca,
Pamplona, Sant Sebastià, Barcelona o Figueres. El total de soldats francesos
acantonats a Espanya ascendia a uns 65.000, que controlaven no només les
comunicacions amb Portugal, sinó també amb Madrid i la frontera francesa.

La presència d'aquestes tropes va acabar per alarmar a Godoy. Al març de 1808,
tement-se el pitjor, la família reial es va retirar al Palau Reial d'Aranjuez
per, en cas de necessitat, seguir camí cap al sud, cap a Sevilla i embarcar-se
cap a Amèrica, com ja havia fet Joan VI de Portugal.

Aprofitant els successos derivats del motí d'Aranjuez i el fet que tropes
franceses al comandament de Murat havien ja ocupat el nord d'Espanya
(emparant-se en el tractat de Fontainebleau), Napoleó va forçar la cessió de la
corona espanyola al seu germà, Josep Bonaparte, com Josep I a les Abdicacions de
Baiona.

Les primeres tropes franceses entren a Espanya per Catalunya el 10 de febrer de
1808, comandades pel general Guillaume Philibert Duhesme. Posteriorment
entrarien les tropes de Joseph Chabran, que ocupen el Castell de Sant Ferran de
Figueres, Honoré Charles Reille i Laurent Gouvion Saint-Cyr. El 13 de febrer de
1808, les tropes de Duhesme i Giuseppe Lechi entren a Barcelona, amb 5.427 homes
i 1.830 cavalls. Teòricament havien de romandre tres dies a la ciutat, fent
parada de camí a la seva destinació final, Cadis, però el 29 de febrer els
francesos ocupaven per sorpresa la Ciutadella i el Castell de Montjuïc.

L'abril de 1808 Napoleó després d'aconseguir l'abdicació de Carles IV i Ferran
VII a Baiona, va nomenar rei el seu germà Josep I Bonaparte.

L'aixecament contra els francesos va partir de les classes populars i dels
notables locals. Va començar com una sèrie de motins espontanis, però la seva
reiteració i la seva ràpida expansió per tota Espanya permeten entreveure cert
grau d'inducció o, si més no, de coordinació. És probable que el detonant fos la
pressió de les tropes d'ocupació sobre la població civil, l'obligació de
mantenir a un exèrcit depredador d'aliments i béns de consum bàsic, sobretot
quan Espanya havia travessat recentment per un cicle de fams i males collites.
Ja a l'abril va haver-hi revoltes en ciutats com Lleó o Burgos, si bé, després
de l'aixecament de Madrid, el 2 de maig de 1808, les accions contra els ocupants
es van propagar per tota Espanya. La difusió de les notícies sobre la repressió
exercida per l'exèrcit invasor a Madrid i a altres localitats va encoratjar la
insurrecció. Així mateix, la revolta va tenir certa continuïtat amb el Motí
d'Aranjuez, que va derrocar a Godoy al març de 1808: els qui llavors havien
combatut l'aliança contra Napoleó es van unir de nou contra l'exèrcit del Nord.
Un sector majoritari de l'Església, que considerava en perill la religió i la
tradició davant l'onada secularitzadora provinent de França, va viure
l'aixecament com una croada. El baix clergat va ser un eficaç agent
mobilitzador: la seva agitació i les seves proclames van resultar crucials per
transformar una sèrie de revoltes aïllades en una escomesa general contra els
francesos que es va estendre amb força en mitjans populars.

Amb gran part d'Espanya en rebel·lió oberta, Napoleó Bonaparte va establir el
comandament a Baiona per reorganitzar les seves forces i corregir la situació,
creient que un desplegament ràpid de les forces acovardiria els insurgents i
consolidaria ràpidament el seu control d'Espanya, i va enviar una sèrie de
columnes que volien escanyar a la rebel·lió prenent i pacificant les principals
ciutats d'Espanya: Des de Madrid Jean Baptiste Bessières va dirigir-se a
Castella la Vella amb 25.000 homes i va enviar un destacament a Aragó, amb
l'objectiu de capturar Santander i Saragossa; Jeannot de Moncey va marxar cap a
València amb 29.350 homes i Guillaume Philibert Duhesme amb 12.710 soldats cap a
Catalunya, per prendre Girona. Finalment, Pierre-Antoine Dupont conduiria 13.000
homes al sud cap a Sevilla i el port de Cadis, que resguardava la flota de
François Rosilly de la Royal Navy.

Arreu de Catalunya començaren enfrontaments locals: crema de paper segellat a
Manresa, o la constitució de la Junta de Govern i Defensa a Lleida. El 6 i 14 de
juny es donen els primers incidents bèl·lics importants a la batalla del Bruc,
primeres victòries sobre els exèrcits napoleònics. Les tropes franceses són
derrotades a la batalla de Bailèn el juliol i inicien el Bloqueig de Barcelona,
que és respost per les forces de Laurent Gouvion Saint-Cyr que es trobaven a
l'Empordà per prendre Girona, fracassant en dues ocasions, el juny i juliol.

Amb el suport financer de Nathan Mayer Rothschild, Arthur Wellesley fou nomenat
cap de la força expedicionària a Portugal i va derrotar Jean-Andoche Junot a la
Batalla de Roliça i a la Batalla de Vimeiro l'agost de 1808. La resultant
Convenció de Sintra estipulava que l'exèrcit britànic transportaria el francès
fora de Lisboa.

La derrota francesa a la batalla de Bailén, l'arribada dels anglesos i la
reorganització dels exèrcits espanyols que planejaven l'atac de Madrid va forçar
el rei Josep I Bonaparte a abandonar Madrid i retirar tot l'exèrcit més enllà de
l'Ebre, a més de posar en dubte que els exèrcits francesos eren invencibles,
però els espanyols van ser incapaços d'expulsar els francesos per la seva
derrota a la batalla de Tudela el 23 de novembre i els francesos avançaren de
nou sobre Madrid derrotant pocs dies després als espanyols en la batalla de
Somosierra, entrant a la capital el 4 de desembre. Soult rep ordres de
l'emperador de perseguir i derrotar l'exèrcit anglès del general Moore, que ha
de reembarcar durant la batalla de La Corunya. Saragossa quedà assetjada,
Saint-Cyr derrotà les tropes de Joan Miquel de Vives i Feliu a la Batalla de
Llinars i entren a la capital de Catalunya el 17 de desembre de 1808.

L'any 1809, Soult envaeix de nou Portugal i pren Porto, però és aïllat per
l'estratègia de contenció emprada pel general Francisco da Silveira. Més
preocupat per mirar d'aconseguir el tron de Portugal no aten els consells dels
seus oficials. Trobant-se aïllat és derrotat en la segona batalla de Porto per
Arthur Wellesley de Wellington, iniciant una retirada, desastrosa, per les
muntanyes perseguit per William Carr Beresford i Silveira, mentre Wellington
avança cap a Madrid, derrotant de nou els francesos a la Batalla de Talavera el
1809, retirant-se de nou a Portugal mentre els francesos ocupaven la península
fins al Guadiana.

Amb el front estabilitzat fins a la batalla de Valls, el 25 de febrer de 1809,
la derrota espanyola permet que el 26 de febrer les tropes franceses entrin a
Reus, i la mort de Teodoro Reding feu que Antonio Malet de Coupigny prengués el
comandament de l'exèrcit espanyol a Catalunya interinament. Immediatament
després, Girona, la defensa de la qual fou dirigida pel general Àlvarez de
Castro, assetjada per Saint-Cyr entre maig i desembre de 1809. El 10 de desembre
Girona capitulava davant el nou cap de les tropes franceses, el mariscal Charles
Pierre François Augereau, duc de Castiglione.

L'abril de 1810, s'inicia el setge de Lleida, defensada pel general Juan Garcia
Conde i amb el suport de les divisions del general O'Donnell. Aquell any,
l'activitat guerrillera comença a prendre força importància i una nova invasió
de Portugal fracassa a la batalla de Buçaco.

El gener de 1811 es pren Tortosa. A finals de Juny de 1811, cau Tarragona,
després d'un setge terrible i que el marquès de Campoverde abandonés la ciutat
amb l'excusa d'anar a cercar més tropes per defensar la ciutat, ordre que
popularment es creu que mai es va donar, pel que assumeix el comandament el
general Juan Senén de Contreras, que esperava l'arribada per mar dels reforços
del Coronel britànic John Skerret, però en arribar aquest, per covardia, es va
negar a intervenir al veure la situació de la plaça, i els francesos
reconquereixen el 19 d'agost (diada de Sant Magí a Tarragona) el Castell de Sant
Ferran, que el terç dels Miquelets havia pres l'11 d'abril. A finals de 1811 es
pot considerar que Catalunya és totalment ocupada pels francesos. A inicis de
1812, es procedeix a l'annexió de Catalunya dins l'imperi napoleònic, dividida
administrativament en els departaments del Ter, de Montserrat, del Segre i de
l'Ebre.

A mitjans de 1812 el decurs dels esdeveniments militars són desfavorables als
francesos. A escala europea, Napoleó pateix fortes derrotes a Rússia, i
Wellington al comandament de les tropes aliades (espanyoles, angleses i
portugueses) comença a obtenir victòries a la península, concretament amb la
victòria a la batalla dels Arapiles (Salamanca) que va marcar l'inici de la
retirada francesa. Les Corts de Cadis van proclamar el 19 de març de 1812 la
Constitució Espanyola de 1812, de caràcter liberal. El general Luis de Lacy és
designat per la regència nou capità general de Catalunya, i les Corts reemplacen
Lacy per Copons el febrer de 1813.

Les derrotes de les tropes franceses van motivar que Josep I abandonés Madrid el
març de 1813 iniciant la davallada del domini francès a la península. Després de
la batalla de Vitòria, les forces aliades es van reagrupar i van ocupar Sant
Sebastià i Pamplona. El desembre es va iniciar la invasió des de les bases del
País Basc del Nord, i per a la seva defensa, Napoleó Bonaparte va enviar Nicolas
Jean de Dieu Soult des del front alemany. En aquesta campanya Soult demostra el
seu talent com a general, malgrat que fou vençut repetidament per les tropes
comandades per Arthur Wellesley de Wellington. Les seves últimes ofensives a
Espanya són rebutjades per Wellington en la batalla de Sorauren i pel general
Manuel Alberto Freire Andrade Armijo a la Batalla de San Marcial.

Amb la signatura del Tractat de Valençay, l'11 de desembre de 1813, la Corona
espanyola tornava a Ferran VII, que el 7 de març de 1814 ja fou autoritzat a
tornar a Espanya, i el seu retorn el va fer el dia 22 de març de 1814.

L'exèrcit de Soult és perseguit pels aliats dins de França, on lliura les
batalles del riu Nivelle, Nive i Ortès, abans de batre's amb Wellington en una
sagnant batalla final a Tolosa el 1814.

A Catalunya, les tropes de Louis-Gabriel Suchet, vingudes des de València,
restarien fins al final del conflicte. Es mantindria a Barcelona i marxaria
ordenadament cap a França instal·lant-se primer a Girona i després a la línia
del riu Fluvià. El general Habert va mantenir el domini de Barcelona fins
després de la caiguda de Napoleó. Finalment, el 28 de maig de 1814, Barcelona és
deslliurada dels francesos. Catalunya és la zona de la península ocupada més
temps, però sense estar-ho mai del tot. Les tropes franceses dominaven viles i
ciutats, però no les zones rurals, cosa que fou un constant desgast per les
tropes napoleòniques.

Al retorn de Ferran VII, un grup de diputats absolutistes li van presentar el
Manifest dels Perses, en què li aconsellaven la restitució del sistema
absolutista i la derogació de la Constitució elaborada a les Corts de Càdis el
1812.

Sense un exèrcit digne d'aquest nom amb el qual combatre els francesos, els
espanyols de les zones ocupades utilitzen com a mètode de lluita la guerra de
guerrilles, com a única manera de desgastar i destorbar l'esforç de guerra
francès. Es tracta del que avui es denomina guerra asimètrica, en la qual grups
de poca gent, coneixedors del terreny que trepitgen, fustiguen amb ràpids cops
de mà a les tropes enemigues, per dissoldre's immediatament i desaparèixer a les
muntanyes.

Com a conseqüència d'aquestes tàctiques, el domini francès no passa de les
ciutats, quedant el camp sota el control de les partides guerrilleres de líders
com Francisco Chaleco, Vicente Moreno Baptista, Espoz i Mina, Jerónimo Merino,
Julián Sánchez, el Charro, Gaspar de Jáuregui o Juan Martín el Empecinado. El
mateix Napoleó reconeix aquesta inestabilitat quan, en contra dels desitjos del
seu germà, teòric rei d'Espanya, posa sota govern militar (francès) els
territoris des del marge esquerre de l'Ebre, en una sort de nova Marca
hispànica.

La guerra a Espanya tindrà importants repercussions en l'esforç de guerra de
Napoleó. Un aparent passeig militar s'havia transformat en un entrebanc que
absorbia uns contingents elevats, preciosos per a la seva campanya contra
Rússia. La situació era, en qualsevol cas, tan inestable que qualsevol retirada
de tropes podia conduir al desastre, com efectivament va ocórrer al juliol de
1812. En aquesta data, Wellington, al capdavant d'un exèrcit angloportuguès i
operant des de Portugal, va derrotar als francesos primer a Ciudad Rodrigo i
després als Arapiles, expulsant-los de l'oest i amenaçant Madrid: José Bonaparte
es va retirar a València. Si bé els francesos van contraatacar i el rei va poder
entrar de nou a Madrid al novembre, una nova retirada de tropes per part de
Napoleó després de la seva catastròfica campanya de Rússia al començament de
1813 va permetre a les tropes aliades expulsar ja definitivament a José
Bonaparte de Madrid i derrotar als francesos a Vitòria i San Marcial. Al mateix
temps Napoleó es va afanyar a defensar la seva frontera fins a poder negociar
amb Ferran VII una sortida. A canvi de la seva neutralitat en el que quedava de
guerra, aquell va recuperar la seva corona (començaments de 1814) i va pactar la
pau amb França, permetent així a l'emperador protegir el seu flanc sud. Ni els
desigs dels espanyols, veritables protagonistes de l'alliberament, ni els
interessos dels afrancesats que havien seguit a l'exili al rei Josep, van ser
tinguts en compte.

La signatura del tractat de Valençay pel qual es restituïa en el tron a Ferran
VII, el Desitjat, com a monarca absolut, va ser el començament d'un temps de
desil·lusions per tots aquells que, com els diputats reunits a les Corts de
Cadis, havien cregut que la lluita contra els francesos era el començament de la
Revolució espanyola i també l'inici de la Guerra d'Independència
Hispanoamericana.

D'altra banda, les conseqüències materials de la guerra van ser desastroses per
a Espanya. A la gran quantitat de morts i la destrucció de pobles i ciutats es
van unir la rampinya de molts francesos i també dels anglesos, la deslleialtat
dels quals pot veure's exemplificada en el bombardeig, ordenat per Wellington,
de la indústria tèxtil de Béjar, que era competidora de l'anglesa, o en la
destrucció de la Reial Fàbrica de Porcellana del Bon Retir a Madrid, quan ja els
francesos havien evacuat la ciutat.

Va ser una guerra llarga i destructora: França va perdre uns 200.000 homes i
Espanya entre 300.000 i 500.000. A més, la guerra va resultar molt costosa. Els
exèrcits contendents i les guerrilles es van aprovisionar sobre el terreny
mitjançant requises. La devastació i els robatoris van delmar la producció
agrària, mentre que els camperols no es van animar a conrear per la incertesa.
Les collites de 1811 i 1812 van ser dolentes i escasses. La falta de
subsistència va estendre la gana i va provocar una intensa crisi de mortaldat el
1812. No només va caure la producció agrícola, va haver-hi indústries que
gairebé van desaparèixer com la tèxtil llanera de Castella, ja que els ramats
d'ovelles merines van servir per alimentar les tropes. El transport de
mercaderies es va paralitzar, perquè els bous, muls, cavalls i altres animals de
tir van ser confiscats pels militars. Finalment, la guerra va generar un fort
dèficit en les finances públiques: el 1815 el deute estatal superava els 12.000
milions de reals, xifra vint vegades superior als ingressos anuals ordinaris.

Per decret de Napoleó de 26 de gener de 1812 fins al final de la guerra el maig
de 1814, Catalunya va quedar incorporada a l'Imperi francès. Es va dividir el
territori en quatre departaments a la francesa:



https://ca.wikipedia.org/wiki/Gran_Teatre_del_Liceu

El Gran Teatre del Liceu, popularment conegut simplement com el Liceu, és un
teatre d'òpera situat a la Rambla de Barcelona, al núm. 51-59. Es va inaugurar
el 4 d'abril de 1847, tot i que la seva història comença el 1837. Va ser, pel
seu aforament, el teatre d'òpera més gran d'Europa durant els seus primers cent
anys.

Es caracteritza per un passat accidentat, del qual en repetides ocasions ha
ressorgit. Des de la seva inauguració i durant gairebé un segle, el Liceu va
ser, a més de la primera sala d'òpera de Catalunya i Espanya, el punt de
referència, de confluència i d'expansió de la vida artística, social i política
de Barcelona. Va ser el termòmetre de les seves etapes d'esplendor, de
desenvolupament, de decadència i de les seves inquietuds. Després, a partir de
la tercera dècada del segle XX, el Liceu va anar perdent la seva directa relació
amb els alts i baixos de la vida social per assumir una hegemonla més
determinadament artística i musical.

El teatre és a la Rambla, al centre de la ciutat. Fins al 1994, no era un
edifici aïllat i només tenia dues façanes al carrer, limitant els altres dos
costats amb cases mitjaneres. Aquesta circumstància limitava el seu creixement.
Arran de l'incendi, es van expropiar les finques veïnes i sobre el terreny es va
edificar l'ampliació del teatre, que des d'aleshores té façanes a la Rambla, i
als carrers de la Unió i de Sant Pau. El projecte de reconstrucció, fet a partir
d'un de reforma del teatre de 1986, fou dels arquitectes Ignasi de Solà-Morales,
Xavier Fabré i Lluís Dilmé.

En la reconstrucció de 1999 es van introduir algunes novetats. Les nou pintures
circulars del sostre i les tres del prosceni van perdre's a l'incendi; les noves
foren encarregades a l'artista Perejaume, que va col·locar nou grans muntatges
fotogràfics amb paisatges formats per les butaques del teatre. El teló és obra
del sastre Antoni Miró. Es va col·locar un gran llum de forma hemisfèrica al
centre del sostre que incorpora elements per al control de la il·luminació i el
so.

La façana, vestigi del moment de la construcció del primer teatre, està
presidida per dues inscripcions a les finestres laterals (a la central hi ha el
nom del teatre) que diuen: "Calderón - Mozart" i "Rossini - Moratín", en
referència als màxims representants de la història del teatre i la música
(Calderón i Mozart, tot i que en 1847 no eren autors gaire representats) i de la
seva actualitat: Rossini era un autor encara popular i Moratín era el paradigma
del teatre "modern" de bon gust, ja que el teatre romàntic no deixava de ser una
novetat.

En aquests tres finestrals, sota les inscripcions, hi ha sis medallons amb
bustos de músics: al del centre, Beethoven i Auber; al de l'esquerra, Donizetti
i Meyerbeer, i al de la dreta, Rossini i Mozart.

Al sostre, el plafó a l'oli de Josep Mirabent representa el Parnàs, amb Apol·lo,
déu de les arts i la font que nodreix les nou muses, que són als seus peus, amb
atributs de les arts. Al voltant, en quatre frisos hi ha angelets: en dos
d'ells, toquen instruments musicals, com a al·legoria de la música; en els
altres, n'hi ha les de la dansa i la del teatre; a les cantonades del peu del
plafó, dos medallons amb els retrats d'Homer i Dant, com a representació de la
Poesia.

El sostre de la sala d'espectacles, entre 1861 i 1994 estigué decorada amb vuit
olis circulars amb representacions de diverses obres que formaven al·legories de
diferents gèneres teatrals i musicals. Obra de Ramon Martí i Alsina, Joan
Vicens, Agustí Rigalt i Antoni Caba, representaven (des de l'eix del teatre, el
més proper a l'entrada, en el sentit de les agulles del rellotge):

En la reforma de 1881, per Pere Falqués, el sostre rebé un nou disseny, obra de
Marià Carreras, on el sostre figurava un celatge darrere el qual es veu el cel
amb núvols; els olis circulars es col·locaren sobre aquesta base i
s'acompanyaren d'una decoració sumptuosa de motllures i daurats. Cada medalló
anava acompanyat d'un altre més petit on es veien músics i poetes: foren
suprimits en la reforma de 1909.

Sobre el prosceni s'instal·laren, en 1909 tres plafons amb escenes d'òperes que
representaven les tres principals escoles operístiques i els seus representants
més reconeguts: a l'esquerra, la italiana, amb una escena d'Otello i la
inscripció "Verdi"; al centre, més gran, l'escola alemanya, amb el comiat de
Wotan de Die Walküre i la inscripció "Wagner", i a la dreta, la francesa amb una
escena de Manon amb la inscripció "Massenet".

Finalment, l'ampit de l'amfiteatre està decorat amb estucs d'angelets que
sostenen catorze medallons amb caps de músics, obra de Josep Llimona per a la
reforma de la sala en 1893; hi ha autors com Christoph Willibald Gluck, Wolfgang
Amadeus Mozart, Gioachino Rossini, Charles Gounod o Jules Massenet, entre
d'altres; destruïts pel foc de 1994, foren refets, amb l'afegit d'alguns de més
moderns, com Giacomo Puccini, Richard Strauss o Igor Stravinski. Les llotges de
prosceni que corresponen a l'amfiteatre tenen els medallons de Verdi (esquerra)
i Wagner (dreta).

Amb motiu d'unes obres de manteniment i de renovació de la il·luminació de la
façana, el mes de gener de 2016 es va fer públic que l'artista Frederic Amat
tenia la intenció de fer-hi una intervenció artística. Es tractaria d'una segona
pell que constaria d'unes 150 o 200 (en un principi, se'n parlà de 365) anelles
de ceràmica esmaltada de color vermell amb la forma d'un «cercle obert» de 105
centímetres de diàmetre, que reprodueix la ferradura del teatre. Segons
l'artista, "el cercle obert evoca la presència del públic, és la gent". Es
preveu que el projecte sigui finançat pel mecenes Josep Suñol.

Des del 1750, el Teatre Principal monopolitzava l'òpera a Barcelona per
privilegis reials que no es van perdre fins al 1833 amb la revolució lliberal.

L'any 1837, el 24 de febrer, un Batalló de la Milícia Nacional, amb Manuel
Gibert i Sans al capdavant, creà, al Convent de Montsió, que es trobava als
voltants del que avui és el Portal de l'Àngel, la Sociedad Dramática de
Aficionados, que es conegué com a Liceo Filodramático de Montesión. Els
objectius de la nova entitat eren, per una banda, promoure l'ensenyament musical
(d'aquí el nom de "liceu") i, per l'altra, l'organització de representacions
escèniques i d'òpera per part dels alumnes. Es va condicionar un teatre al
convent, anomenat Teatre de Montsió o Teatre del Liceu de Montsió, on van
representar-se obres de teatre i òperes des de 1838 a 1844.

La primera representació, el 21 d'agost, fou la comèdia El marido de mi mujer de
Ventura de la Vega. La primera representació d'una òpera va ser Norma de
Bellini, el 3 de febrer de 1838, feta amb artistes catalans. El repertori va ser
bàsicament italià, tal com dictava la moda: Donizetti i Mercadante eren els
autors més representats, amb Bellini i Rossini, i a part de l'estrena a
Barcelona deZampa d'Hérold.

El 25 de juny de 1838, l'entitat va canviar el nom pel de Liceo Filarmónico
Dramático de S.M. la Reina Isabel II. La prosperitat i la manca d'espai van
suggerir la idea de donar majors proporcions al projecte, i es va demanar al
govern que cedís l'església i el convent que tenien els Trinitaris descalços a
la Rambla. Les pressions de les monges, antigues propietàries del Convent, que
havien recuperat els drets que havien perdut i reclamaven de tornar-hi, van
motivar que el Liceu hagués d'abandonar el convent el 1844; l'última
representació va ser el 8 de setembre.

A canvi, l'ajuntament li va concedir la compra de l'edifici de l'antic Convent
dels Trinitaris Descalços, situat al centre de la ciutat, a la Rambla. Adquirit
el 9 de juny, el setembre es van començar els treballs d'enrunament d'aquest
convent per tal d'edificar un nou edifici capaç d'acollir totes les activitats
del Liceu. Els responsables del teatre van encarregar el projecte de gestió a
Joaquim de Gispert d'Anglí. El nou reglament s'aprovà el 25 de juliol i va
formar, per tal d'obtenir-ne els recursos necessaris per a la construcció, dues
societats: la Sociedad de Construcción i la Sociedad Auxiliar de Construcción.
Els accionistes de la primera obtenien, a canvi de les seves aportacions
econòmiques, el dret d'ús a perpetuïtat d'algunes llotges i butaques del futur
teatre. Els de la segona, en canvi, aportaven la resta de diners necessaris per
construir el teatre a canvi de la propietat d'altres espais de l'edifici—part
dels baixos, on van instal·lar-se botigues, i el Cercle del Liceu, un club
privat. Finalment la construcció costaria 338.029 duros, xifra no gaire elevada
en aquell moment.

Així, a diferència d'altres ciutats europees, on la monarquia es feia càrrec de
la construcció i manteniment dels teatres d'òpera, a Barcelona la construcció
del Gran Teatre del Liceu es va fer mitjançant les aportacions d'accionistes
particulars, segons una estructura de societat mercantil. A més, la reina
Isabel, malgrat que se li va demanar ajut, no va contribuir a la construcció.
Aquests fets van condicionar fins i tot l'estructura del nou edifici, mancat,
per exemple de llotja reial; a més, la societat va canviar el seu nom,
traient-ne el nom de la reina i passant a dir-se Liceo Filarmónico Dramático.
Fou així com el Liceu esdevenia no pas un teatre reial sinó un teatre de la
burgesia.

Miquel Garriga i Roca va ser l'arquitecte encarregat de la construcció del
Liceu. Les obres es van començar el 23 d'abril de 1845 i el Teatre es va
inaugurar el 4 d'abril de 1847, enmig d'importants canvis urbans a Barcelona
iniciats amb les desamortitzacions 27 anys abans. L'arquitecte que finalment va
acabar tan magna obra va ser Josep Oriol Mestres. En el moment de la
inauguració, era el teatre més gran d'Europa: tenia capacitat per a 3.500
espectadors.

Des del punt de vista tipològic, el disseny es va inspirar en la forma canònica
dels teatres a la italiana i més concretament a La Scala de Milà (obra de
Giuseppe Piermarini del 1778), amb una sala disposada en forma de ferradura, amb
una platea i cinc pisos amb llotges en tres d'ells, però amb la particularitat
que les llotges del Liceu només se separaven amb mampares baixes, sense columnes
ni parets que creessin cel·les. La façana interior que envolta la sala està
determinada per un mur portant d'un metre de gruix, en ferradura, que sosté la
volta del sostre i els ampits volats dels cinc pisos, voladissos ja que no hi ha
elements de sustentació verticals. En el primer i segon pis, a més, hi havia
sengles voladissos en ferradura que, avançant sobre el buit en la part central i
part dels laterals, augmentaven tres o quatre files més la capacitat dels pisos.

Quan es va obrir el Liceu, el període de repòs no era l'estiu, sinó la Quaresma,
i la solemne obertura tenia lloc el diumenge de Pasqua. La inauguració va
consistir en un programa mixt que incloïa música, teatre, cant i dansa, com a
declaració programàtica de les activitats que s'hi durien a terme; s'hi van
estrenar: una obertura musical del compositor valencià Josep Melcior Gomis; el
drama històric en tres actes Don Fernando de Antequera, de Ventura de la Vega,
amb actors tan coneguts com Carlos Latorre i Bárbara Lamadrid; el ballet La
rondeña de Josep Jurch, amb coreografia de Joan Camprubí, i la cantata, amb text
italià de Joan Cortada i música de Marià Obiols (director musical del teatre)
titulada Il regio imene, dedicada a les noces d'Isabel II i Francesc d'Assís de
Borbó.

L'esdeveniment va atreure tal magnitud de públic al teatre, que s'hi van embotir
més de 4.000 persones (moltes sense localitat) mentre una banda amenitzava a la
Rambla els prolegòmens de l'acte. Unes nenes repartien flors i poesies al públic
que, admirat, contemplava per primera vegada l'interior del Liceu.

Pocs dies després de la inauguració, el 17 d'abril, s'hi estrenava la primera
òpera: Anna Bolena, de Gaetano Donizetti, amb la direcció de Marià Obiols i un
repartiment encapçalat per Giovanna Rossi-Caccia, cantant catalana de mare
italiana molt apreciada a l'època, Carlotta Maironi, Manuel Renou i Andrea
Castellan. Altres òperes que foren representades al Liceu durant el seu primer
any de vida foren, per aquest ordre, I due Foscari (Verdi), Il bravo
(Mercadante), Parisina d'Este (Donizetti), Giovanna d'Arco (Verdi), Leonora
(Mercadante), Ernani (Verdi) Norma (Bellini), Linda di Chamounix (Donizetti), Il
barbiere di Siviglia (Rossini), Don Pasquale (Donizetti) i L'elisir d'amore
(Donizetti). Predomina sobretot Donizetti, l'autor que estava de moda en aquells
moments, i Mercadante, mestre del director Marià Obiols, ambdós destacats
compositors del belcanto que tenia els dies comptats amb l'aparició de Macbeth
aquell mateix any.

La segona temporada començà el maig de 1848 amb I Lombardi de Verdi, cantada per
Alberto Bocceti. La temporada comptà amb un total de 15 òperes, entre les quals
Lucrezia Borgia, una altra obra de Donizetti cantada novament per Giovanna
Rossi-Caccia. El nombre tan elevat de representacions es deu al fet que en
aquella època no hi havia pausa a l'estiu. També ajudava que els muntatges no
eren gens complicats, ja que es feien amb teles pintades, que fins i tot
s'aprofitaven per diferents òperes.

En aquells anys, el Liceu alternava les representacions d'òpera amb altres de
teatre de text, preferentment en castellà (amb la presència més ocasional
d'obres en francès, italià o català), sarsuela, dansa clàssica, concerts i
recitals, a més d'una gamma d'espectacles diversos, habituals llavors als grans
teatres: números de màgia, funambulisme, gimnàstica, circ, varietats, etc.,
precedides sovint d'una peça musical (obertures, simfonies, etc.), anunciada
sense precisar-ne l'autor.

L'etapa inicial del Liceu, fins a l'any del memorable incendi, va ser
caracteritzat en l'aspecte líric per l'auge italianista, polaritzat
principalment cap Donizetti -que va ser l'autor ídol d'aquells anys- i pels
primers èxits majoritaris de Verdi. El repertori liceístic es nodria també de
sarsuela, amb especials triomfs per Barbieri, i d'algunes comèdies o drames
d'autors locals que es limitaven a mimetitzar l'estil italià sense dissimular
gaire.

No fou fins al 4 d'agost de 1849 en què s'estrenà la primera òpera alemanya: Der
Freischütz de Weber. L'estrena a Catalunya d'aquesta òpera va ser molt important
per l'aparició del gust pel cant coral a Catalunya. El cor dels caçadors va ser
el detonant dels gustos corals que posteriorment Clavé derivaria en les seves
activitats. El primer cor (també de caçadores) femení no arribaria fins al 1860
al teatre Principal i el 5 de març de 1861 al Liceu amb Martha de Flotow.

Cal assenyalar l'arribada, el 1859, de l'òpera francesa La juive, de Halévy, que
seria popular durant molts anys, bé que sempre cantada en italià.

En 1854, es van separar les seccions dedicades al teatre i al conservatori: la
Societat del Gran Teatre del Liceu seria l'encarregada de l'explotació del
teatre i es constitueix independent del Conservatori del Teatre del Liceu,
dedicat a l'ensenyament.

Des de la seva obertura, el Liceu esdevingué el rival més important del Teatre
Principal, fins llavors teatre que monopolitzava l'òpera a Barcelona. Va ser
així com va sorgir la pugna entre "liceistes" i "creuats" (o "principalistes"),
que va retratar Pitarra en un conegut sainet. Sovint s'ha dit que els liceistes
eren els progressistes i els principalistes els conservadors, tot i que no va
ser exactament així: de fet, el Liceu i el Principal competien amb els mateixos
títols teatrals i lírics i intentaven contractar els mateixos artistes. Però el
Liceu era un "gran" teatre que atreia més gent, especialment el públic jove, per
la qualitat de l'espectacle, i a partir dels anys cinquanta va prendre
definitivament la iniciativa, que va ser indiscutida quan, cap als setanta del
segle XIX, el Principal va entrar en crisi i va quedar en un lloc secundari,
almenys pel que fa a la programació d'òperes. Les disputes entre liceistes i
cruzados van ser beneficioses per a tots, ja que la cultura sempre necessita
tensions i participació.

El 9 d'abril del 1861, les flames destruïren el teatre per primer cop. Fou el
dia posterior a la representació d'una obra de teatre María la cieguita
d'Enrique Gil y Zárate; el dia d'abans s'havia representat l'òpera Rigoletto de
Verdi, i el mateix dia 9 s'havia de fer una altra obra de teatre, Fortuna contra
fortuna de Tomàs Rodríguez Rubí. El foc començà al quart pis que hi havia el
taller de sastreria segurament amb un llum d'oli mal apagat. El foc es va
propagar molt despresa i no van ser a temps d'utilitzar els dipòsits d'aigua. En
ser tot de fusta, només va quedar la carcassa de pedra del teatre. Hi ha la
llegenda urbana que els veïns varen intentar apagar el foc amb llargues files
per les quals passaven els cubells d'aigua. Va ser una desgràcia considerable,
en aquells moments el Liceu era un teatre eminentment popular. De la destrucció
es van salvar, malgrat tot, les estructures del saló de descans, les escales del
vestíbul, part dels corredors i les dependències del Cercle del Liceu. El teatre
va renéixer, doncs, en la seva forma primitiva encara molt millor i més ricament
decorat de com ho era abans del desastre. A les imatges que es conserven
d'aquell primer incendi es veu exactament el mateix esquelet que es va poder
observar en el segon incendi de 1994. Això vol dir que es va reconstruir amb el
mateix sistema de l'any 1847 i aprofitant l'estructura que havia quedat.

Els propietaris van col·laborar amb generositat i sense fissures, les entitats
locals directament relacionades amb el Liceu, també. Només Isabel II no va estar
a l'altura de les circumstàncies i va refusar prestar la col·laboració que li
havia estat sol·licitada amb mesquinesa règia.

El teatre es convertí en un feu de l'òpera italiana on arribaven poc després de
la seva estrena les obres dels autors italians més importants del moment:
Donizetti, Bellini, Mercadante i Verdi, als quals cal afegir el francoalemany
Giacomo Meyerbeer. Actuaren al Liceu cantants de tant prestigi com Fanny
Salvini-Donatelli, que havia estrenat La Traviata a Venècia. També s'hi van
introduir alguns autors francesos com Ferdinand Hérold o Daniel-François Esprit
Auber, però cantats en italià, segons els costums de l'època.

A partir de la catàstrofe de 1861, el Liceu va cobrar nous impulsos. A l'auge de
l'òpera italiana es va afegir el del repertori francès presidit per l'estrena
d'Il profeta i La Africana de Meyerbeer -que va donar lloc al naixement del
"meyerbisme" entre els aficionats- i per les més conspícues òperes de Gounod,
Thomas, Halévy, Auber, etc.

El 20 d'abril del 1862, només un any després de l'incendi, es tornaven a obrir
les portes del teatre al públic amb una representació de l'òpera de Bellini I
Puritani, que protagonitzà el tenor Pietro Mongini. La restauració havia estat a
càrrec de l'arquitecte Josep Oriol Mestres. La sala era totalment nova, restant
de l'edifici anterior només les parts que l'incendi havia respectat: les façanes
i el cos de la façana de la Rambla, amb el Saló dels Miralls, el vestíbul i els
locals del Cercle del Liceu i el Conservatori. Poc després, el 30 de maig, s'hi
va fer la primera prova d'ús de llum elèctrica a l'escenari.

El silenci reverencial que existeix avui a les sales d'òpera no hi era en
aquella època. La gent parlava, entraven, sortien. Fins i tot, a la sala dels
miralls, mentre es representava l'òpera, es convertia sovint en una petita borsa
on es compraven i venien títols. En moments d'anades i vingudes perquè pujava o
baixava la gent es queixava del soroll.

L'any 1863 s'hi representà Il giuramento, possiblement la millor obra de
Mercadante i que ja s'havia estrenat al Teatre de Montsió l'any 1839. Mercadante
era un gran amic i mentor del primer director del Liceu, Marià Obiols, el qual
sempre que podia programava obres del seu mestre.

El 1866 es va representar per primera vegada una òpera de Mozart: Don Giovanni.
A Mozart se'l venerava però no es representava en ple Romanticisme. De fet,
aquesta òpera no va agradar gaire tot i ser la més romàntica de Mozart, i no es
va tornar a repetir fins al 1880.

Sonada va ser la inauguració de la temporada el 1868. Des de feia alguns anys,
en obrir-se les muralles de la ciutat, a l'estiu, el públic es desplaçava als
teatres i jardins d'esbarjo, i el Liceu va tancar a l'estiu per obrir
solemnement el 10 d'octubre coincidint amb el desè aniversari de la reina Isabel
II. Però poc abans d'aquesta data, i durant la revolució de 1868, la reina havia
estat destronada, i el seu bust arrencat de la fornícula a la part alta de
l'escala principal i llançat al mar. Així que es va inaugurar uns dies més tard,
amb Guglielmo Tell, títol molt apropiat per la seva apologia de la llibertat. La
situació política i el fet que la reina, novament, no hagués contribuït a la
reconstrucció del teatre després de l'incendi, va fer que el record d'Isabel II
s'esborrés definitivament del teatre, substituint-ne el bust per una escultura
al·legòrica.

El 25 de febrer de 1877, un any després d'estrenar-se al Teatre Principal, es
representà per primera vegada al Liceu Aïda de Verdi amb un èxit rotund. El
Teatre Principal tenia la batalla perduda respecte al Liceu però procurava de
tant en tant donar cops d'efecte i importar obres que cridessin l'atenció.

A partir dels anys vuitanta del segle XIX el Liceu es converteix progressivament
en un teatre d'òpera i dansa i es consolida una estructura de la programació
basada en l'assignació de gèneres a cadascuna de les tres temporades que
constitueixen l'oferta artística anual del teatre: la d'hivern, dedicada
exclusivament a l'òpera; la de quaresma, on alternen els concerts amb el ballet
i l'opereta, i la de primavera, dedicada tant a l'òpera com a l'opereta. Així,
el Liceu va anar consagrant-se als grans gèneres, deixant-ne la resta per als
altres teatres. El Liceu acollia la burgesia en els seus espectacles cars i més
sofisticats, mentre que els teatres del Passeig de Gràcia acollien menestrals en
espectacles, en principi, de menys exigència: teatre, sarsuela, òpera còmica,
etc.

Gradualment, el monopoli de l'oferta operística italiana es va anar trencant
gràcies a l'arribada de repertori operístic francès, amb fites tan destacades
com el Faust (1864) i Roméo et Juliette (1884) de Gounod, Carmen de Bizet
(1888).

La primera òpera de Richard Wagner no arribaria fins al 6 de març de 1883 amb
Lohengrin. Wagner seria molt important al Liceu. La tradició wagneriana de
Barcelona és coneguda arreu del món tot i que en aquesta època l'auge encara no
havia arribat. Però una vegada més el Principal s'havia anticipat estrenant
abans que el Liceu aquest Lohengrin tot i que de forma molt poc reeixida per
haver de comptar amb cantants italians que no sabien cantar Wagner. En canvi, la
posada en escena del Liceu comptà amb més recursos i va agradar molt als primers
wagnerians tot i que també es canta en italià, ja que els cantants de l'època no
sabien l'alemany.

Wagner va ser una cosa especial al Liceu i a Catalunya des del precís moment en
què es va estrenar la primera òpera. Però el primer a introduir Wagner a
Catalunya havia sigut Clavé i els seus cors que van portar la marxa de
Tannhäuser a Barcelona després d'escoltar-lo a París. Era el 16 de juliol de
1862 i serien les primeres notes de Wagner que van sonar a Barcelona. L'obra
sencera no va arribar al Liceu fins al 1887.

En aquella època, totes les obres eren cantades en italià, tret d'alguna en
francès, perquè la majoria de cantants eren italians i es considerava l'idioma
de l'òpera. Per tant, menys a Alemanya, Wagner també era cantat en italià.

Del 1880 al 1890 hi va haver una gran rivalitat entre dos il·lustres tenors: el
navarrès Julián Gayarre i l'italià Angelo Masini, que cantaven tant al Liceu com
al Principal: els "gayarristes" i "massinistes" reviscolaren l'antiga rivalitat.
El 1888 va ser el darrer any de Gayarre a Barcelona, i el primer del tenor
català Francesc Viñas, especialista de les òperes de Wagner. El tenor català
quan havia de fer bisos d'algun fragment de les òperes de Wagner les feia en la
seva traducció catalana.

El 1890, Victor Maurel, com ho havia estat a l'estrena absoluta a Milà, era
també Iago a l'estrena al Liceu de l'Otello verdià, mentre que Francesco Tamagno
(protagonista a l'estrena de La Scala) va cantar-la en representacions
posteriors.

Amb el moviment del modernisme, en un cert clima d'eufòria, tant en l'aspecte
econòmic (la consolidació d'una burgesia pròspera) com en el polític (una
creixent afirmació catalanista) i cultural, arriba el desig de dotar la cultura
catalana dels signes de modernitat que l'equiparin a la de qualsevol altra nació
europea. Aquest clima també repercuteix en el Liceu amb l'estrena d'òperes de
compositors catalans en sintonia amb els corrents artístics del moment com les
de Felip Pedrell, Jaume Pahissa i Jo, Joan Lamote de Grignon o Enric Morera, i
amb textos de Víctor Balaguer, Àngel Guimerà o Eduard Marquina, que foren ben
rebudes, tot i que no aconseguiren consolidar-se al repertori habitual.

El Liceu es convertí també en l'aparador social d'una burgesia que hi veia un
espai refinat i prestigiós. A la vegada, l'anarquisme, que s'havia apoderat dels
moviments de revolta social de l'època, veié en el Liceu un dels símbols de
l'oligarquia dominant. Aquesta identificació afectà tràgicament la vida del
teatre: el 7 de novembre de 1893, en la nit d'inauguració de la temporada (s'hi
representava Guillaume Tell, de Rossini), l'anarquista Santiago Salvador i
Franch llençà dues bombes tipus Orsini sobre la platea del teatre, de les quals
només n'explotà una que causà una vintena de morts. La Bomba del Liceu, com es
conegué aquest fet commocionà la ciutat; el públic liceístic (i, en general, el
dels teatres de la ciutat) va trigar a tornar a la normalitat i durant anys no
es van utilitzar les butaques que ocupaven els morts per la bomba. Alhora, "la
bomba del Liceu" va potenciar, i sovint distorsionar, la imatge classista del
Liceu. El poeta Maragall, que estava aquella nit al teatre, va escriure un dels
seus versos més tètrics arran d'aquest succés.

El Liceu tancà i no va tornar a obrir fins al 18 de gener de 1894 amb uns
concerts dirigits per Antoni Nicolau. Poc després, es van representar per primer
cop L'amico Fritz, de Mascagni, i Manon, de Massenet, amb Hariclea Darclée com a
protagonista.

La inauguració de la temporada 1909, a la tardor, va ser important perquè
s'havia rejovenit el teatre, es van instal·lar butaques noves i es va decorar el
prosceni amb les pintures de Ramiro Lorenzale. La neutralitat d'Espanya durant
la Primera Guerra Mundial va permetre que la indústria tèxtil catalana creixés
en ser subministradora dels països en guerra. S'hi van fer grans fortunes i els
anys vint van ser de prosperitat. El Liceu va esdevenir un teatre de primera
línia i va acollir els millors cantants i directors d'orquestra del moment, com
també companyies com els Ballets Russos de Sergei Diaghilev. La primera vegada
que van actuar al Liceu fou el 24 de juny de 1917 en la inauguració de la
temporada i en un breu cicle dels ballets que tant van influir en la programació
del Liceu en els anys següents. Van ballar el cèlebre Nijinski i Lydia Lopokova.

Fins al definitiu esclat del wagnerisme el 1899, el públic de l'òpera del Liceu
sofrí un creixent enrocament conservador, i es va declarar partidari de l'òpera
italiana per contradir els moviments nacionalistes joves i contrari a les
novetats que els joves consideraven imprescindibles. La rivalitat entre
empresaris operístics va fer que a vegades algunes estrenes de relleu no es
donessin al Liceu, el teatre que millor representava la burgesia, com és ara el
cas de Carmen, que es va estrenar al nou Teatre Líric (1881), o Lohengrin,
estrenada al Principal (1882).

La rivalitat entre teatres i entre aficions eren molt il·lustratives de la
passió que despertava la lírica i fou motiu de situacions tenses entre
partidaris de les òperes wagnerianes i els defensors de Puccini. També es
discutia entre els partidaris de la reforma de l'espectacle i de tot el que
implicava dotar de seriositat i rigor la posada en escena de les òperes i els
defensors del teatre com a centre social burgès. Cal recordar que en aquell
temps els llums de la sala romanien encesos durant la sessió, ja que es
considerava un interès principal la sociabilitat entre el públic.

A poc a poc les temporades, per motius de funcionament i mecànica de
contractacions, abonaments, etcètera, van acabar dividint-se en dos: temporada
de tardor-hivern i temporada de primavera. A finals de segle, l'hora d'inici de
les funcions queda fixada a les 20.30 h. Aquesta formalització, que amb
matisacions es consolidà al teatre, és significatiu perquè representa que el
Liceu havia començat a ser un teatre dedicat preferentment a representacions
completes d'òpera i dansa. Una de les primeres conseqüències és que es comença a
formar un públic, i per tant una tradició, que s'anirà convertint en expert a
valorar un repertori líric que, d'altra banda, s'ha reduït a menys títols, com a
la resta d'Europa. Els espectadors ja es consideren experts i capaços, per tant,
de valorar.

El Liceu havia mantingut des dels primers moments la voluntat d'incorporar a la
programació del teatre les grans veus de l'òpera, això havia consolidat un
públic interessat gairebé exclusivament en la competència vocal dels cantants, i
mancat, segurament, de la possibilitat de valorar altres estímuls. Així es forjà
molt aviat el mite d'un Liceu exigent, expert i implacable amb alguns cantants
famosos, que enorgullien els afeccionats. Però alhora es produïa, amb un èxit
enorme, la introducció de noves estètiques: el wagnerisme, l'òpera russa i els
ballets russos, i algunes mostres de l'avantguarda musical i plàstica.

En el període que va de l'estrena de Lohengrin (1883) a la famosa representació
de Parsifal (1913), el públic prefereix l'obra de Richard Wagner que curiosament
no fou introduït a Catalunya pel Liceu i, d'altra banda, la seva programació
trobà tota mena de resistències dels wagnerians més ortodoxos -el 1901 es
constitueix l'Associació Wagneriana per estudiar l'obra del compositor alemany i
divulgar-la en català-, perquè consideraven que Wagner no es representava
adequadament al Liceu, ja que es feia en italià, sense una dramatúrgia apropiada
i, sovint, amb cantants no especialitzats en la tècnica wagneriana.

Així, la inauguració de la temporada de l'Exposició Universal, el dia 17 de maig
de 1888, fou molt solemne. L'òpera escollida va ser Lohengrin. El wagnerisme
estava començant a ocupar un lloc important en la societat catalana. A la funció
hi van assistir diversos monarques europeus i la reina regent d'Espanya, Maria
Cristina.

A partir del 1914 fins al 1936, les representacions wagnerianes no fan més que
créixer en quantitat i en qualitat, cantades en alemany per grans veus
wagnerianes, amb escenografies adients, i dirigides pels millors directors
internacionals d'òpera germànica. Com a mostra:

Amb l'entrada del nou segle XX es compaginen el furor wagnerià i els primers
grans èxits de l'anomenada escola verista (Manon Lescaut i La Bohème de Puccini,
Andrea Chénier de Giordano, Cavalleria rusticana de Mascagni, Pagliacci de
Leoncavallo). També arribava per primera vegada una òpera russa a l'escenari del
Liceu, Neron, d'Anton Rubinstein, encara que cantada en italià.

L'estrena de Borís Godunov, de Mússorgski, el 20 de novembre de 1915, marca
l'inici de l'esplendor de l'òpera russa al Liceu. El públic català aplaudeix les
obres d'ambient oriental, on el poble (el cor) pren el protagonisme. La passió
pels autors eslaus fa que el 1926 el Liceu sigui el primer teatre a estrenar,
fora de Rússia, La ciutat invisible de Kitege, de Rimski-Kórsakov. L'orquestra i
el cor del Liceu adquireixen un estatus més estable. Grans orquestres i
directors fan concerts el teatre: Richard Strauss, Igor Stravinski, Pau Casals,
Ottorino Respighi, etc.

Als anys 20, el teatre continua sent l'aparador de les classes altes, tret del
quart i el cinquè pis, refugi dels melòmans amb menys recursos. Artísticament,
el teatre es renova i amplia el repertori i la qualitat de les representacions.

En proclamar-se la Segona República espanyola el 1931, la inestabilitat política
va conduir al teatre a una crisi econòmica que es va superar gràcies a les
aportacions de l'Ajuntament de Barcelona i la Generalitat de Catalunya. El 14 de
gener de 1933, el Liceu es va poder tornar a obrir, després d'una crisi que
havia estat a punt de provocar-ne el tancament, gràcies a l'acció conjunta de
persones i entitats que van formar el Comitè Pro-Liceu, presidit pel tenor
Viñas. Durant la Guerra Civil espanyola, el Liceu va ser nacionalitzat i va
prendre el nom de Teatre del Liceu - Teatre Nacional de Catalunya. La temporada
d'òpera va ser suspesa, però s'hi van fer obres de teatre, concerts i
representacions de sarsuela. Després de la guerra, el 1939, va ser retornat a la
Societat de Propietaris.

El Liceu, que durant la guerra havia passat a dependre de la Generalitat, va
retornar a la Junta de Propietaris, i així que un nombre suficient hagueren
retornat a la ciutat es va constituir una directiva presidida pel marquès de
Sentmenat, que tot seguit va demanar a l'antic empresari, Joan Mestres i Calvet,
que organitzés tan ràpidament com fos possible una temporada d'hivern. La trista
inauguració de la temporada ja sota el règim franquista fou el 9 de desembre de
1939 amb La Bohème, de Puccini, en una funció benèfica "como homenaje al
Ejercito y a beneficio de Auxilio Social y el Hospital Clinico de Barcelona". El
preu de les entrades més cares era de 500 pessetes, l'equivalent a tres mesos de
salari d'un obrer. Com a protagonista femenina es va contractar a Mercè Capsir,
que havia estat a Itàlia durant els anys de guerra, i que va esdevenir
l'estrella indiscutible del Liceu de la immediata postguerra, participant en
diverses representacions ja l'any 1939. Mercè Capsir va rebre, el 5 de enero de
1940, la medalla d'or de la ciutat de Barcelona, "por sus méritos artisticos, y
por sus reiteradas pruebas de acendrado españolismo". El Liceu estava tenyit del
blau intens dels que van imposar escoltar al públic tres himnes -l'Oriamendi, el
Cara al sol i l'himne nacional espanyol amb el braç en alt-. També es va
estrenar Goyescas, de Granados, i va actuar, a més, Alícia de Larrocha.

La societat catalana es va anar refent i el Liceu, recuperant la seva categoria.
Els "nous rics" i uns estranys que buscaven un suposat esplendor social en la
lírica es van apoderar del Liceu: totes les inauguracions eren "solemníssimes" i
una fira de vanitats com les d'abans. Però els empresaris, Joan Mestres i, a
partir de 1947, Joan Antoni Pàmias i Josep Fugarolas es preocupaven del nivell
realment artístic de l'esdeveniment. Dels anys quaranta als seixanta, les
temporades assoliren un alt nivell de qualitat.

El teatre era visitat per les millors veus i companyies, i el repertori s'amplià
amb noves obres i autors: les obres d'autors contemporanis eren freqüents, a més
de la recuperació de títols antics. Així, el 1947, amb ocasió dels 100 anys del
teatre, es va reposar Anna Bolena de Donizetti, en un moment que feia anys que
no es representava enlloc.

L'òpera més popular de la temporada 1949-1950 fou La Gioconda de Ponchielli,
però també comptà amb la Salomé de Strauss, Louise de Charpentier, L'Africaine
de Meyerbeer, quan ja no la feia ningú, així com l'Aïda de Verdi. Però la
temporada va ser sobretot wagneriana amb Tristany i Isolda, El capvespre dels
déus i La valquíria perquè Pàmias va portar al Liceu un gran figura del cant
wagnerià: Kirsten Flagstad

El 1951 es fa un homenatge a Kirsten Flagstad, que va precedir la primera òpera
de la temporada i amb una brillantor que va commoure a la il·lustre artista. La
temporada 1953 comença el 4 de novembre de 1953 amb el debut de Renata Tebaldi a
La Traviata. El 1955, gràcies a la feina d'una comissió especial, el Liceu rebé
la visita de la companyia del Festival de Bayreuth al complet, en la seva
primera gira fora de Bayreuth. Hi donaren representacions memorables de
Parsifal, Tristan und Isolde i Die Walküre, amb escenografies innovadores de
Wieland Wagner, que van ser rebudes amb entusiasme.

La temporada 1960-1961 va obrir amb Il Barbiere di Siviglia en una nit estel·lar
amb Alfredo Kraus i Gianna D'Angelo. Jaume Aragall va inaugurar la temporada amb
la mateixa soprano i Manuel Ausensi, el 9 de novembre de 1965. També fou
brillant la inauguració de la temporada que va oferir Montserrat Caballé, el
mateix dia de 1968, amb Roberto Devereux, i la no menys esplèndida, Adriana
Lecouvreur (1972) amb la mateixa Caballé i el nou valor líric per ella
descobert, Josep Carreras.

La mort de l'últim empresari, Joan Antoni Pàmias en 1980 va revelar la
necessitat d'una intervenció de l'administració pública en la institució si
aquesta volia tornar a ser un teatre d'òpera important. El 1981 la Generalitat
de Catalunya, juntament amb l'Ajuntament de Barcelona i la Societat del Gran
Teatre del Liceu van crear el Consorci del Gran Teatre del Liceu que va ser,
llavors, responsable de la gestió i explotació del teatre. La Diputació de
Barcelona i el Ministeri de Cultura espanyol van incorporar-se al Consorci en
1985 i 1986, respectivament. En poc temps, el Consorci aconseguí millorar
notablement el nivell artístic, i el públic va tornar a omplir el teatre. El cor
i l'orquestra van ser renovats i millorats, es van contractar bons repartiments,
amb especial cura d'atreure el públic amb grans cantants, i es van millorar els
aspectes escenogràfics de les representacions. Això, juntament amb una important
inversió de diners, va tenir com a conseqüència un nivell mitjà alt en les noves
produccions i en les temporades dels anys vuitanta i noranta. Els torns
d'abonament van augmentar, ja que hi havia més demanda d'entrades (la
popularització de l'òpera als mijtans de comunicació va tenir molt a veure-hi) i
el teatre es va "professionalitzar": va deixar de ser un aparador social per
esdevenir un local teatral on l'important era el que passava sobre l'escenari.

Entre dos i tres quarts d'onze del matí del 31 de gener de 1994, mentre dos
operaris treballaven en la reparació del teló d'acer que, en cas d'incendi,
havia d'impedir que el foc passés de l'escenari a la sala –ironia del destí–,
les guspires del seu bufador van prendre en els plecs de la guardamalleta, el
cortinatge fix de tres cossos que amagava la part alta de l'escenari. Alguns
trossos encesos de roba van caure a terra i, encara que els treballadors es van
apressar a apagar-los i es va abaixar el teló d'acer, tot va ser inútil: les
flames havien ja saltat al teló de vellut i pujaven fins al teler i el sostre.

Aquells dies s'estava fent al teatre l'òpera de Paul Hindemith Mathis der Maler,
a la que havia de seguir Turandot de Puccini.

Les institucions públiques van acordar unànimement que el teatre seria
reconstruït al mateix lloc on era i tal com era, però amb totes les millores
necessàries. Per fer possible la reconstrucció del Liceu, es va crear la
Fundació del Gran Teatre del Liceu, i la Societat del Gran Teatre del Liceu va
cedir la propietat del teatre a les administracions públiques: el teatre va ser,
finalment, de titularitat pública, malgrat l'oposició d'un reduït sector de
propietaris. Per a obtenir recursos, la Fundació va endegar una campanya de
captació de diners, aconseguint la participació d'un gran nombre d'empreses i
institucions privades, que van exercir com a patrocinadores i mecenes i van
contribuir a la reconstrucció del teatre: el resultat va ser que gairebé la
meitat del pressupost final d'aquesta reconstrucció va provenir de recursos
privats.

Entre 1994 i 1999, quan es va reobrir, les temporades d'òpera del Liceu (el
"Liceu a l'exili", com es va conèixer) van tenir lloc en diferents sales: el
Palau Sant Jordi (només en tres espectacles d'assistència massiva, el mateix
1994), el Palau de la Música Catalana i el Teatre Victòria. Algunes
representacions van fer-se també al Teatre Nacional de Catalunya i al Teatre del
Mercat de les Flors.

El nou i millorat teatre va obrir les portes el 7 d'octubre de 1999, amb la
Turandot de Puccini, que era l'obra que s'havia de representar quan el teatre es
va cremar: es va tancar així un cercle, tornant el teatre a la normalitat
després de cinc anys. El nou teatre combina les parts conservades de l'antic
edifici (façanes, Saló dels Miralls, Cercle del Liceu i Conservatori) amb les
noves, com la sala principal, reedificada respectant-ne l'aspecte original
(llevat de les pintures del sostre, substituïdes per obres de Perejaume), però
dotada de les innovacions tecnològiques més avançades. També nous són
l'escenari, els espais d'oficines, d'assajos, una nova sala per a espectacles de
format reduït i més espais públics. Els arquitectes del projecte de
reconstrucció van ser Ignasi de Solà-Morales, Xavier Fabré i Lluís Dilmé.

El teatre té un sistema de sobretítols que es projecten en una pantalla sobre el
prosceni, donant el text, traduït al català, de les òperes i obres cantades.
També hi ha un sistema de llibret electrònic que dóna les traduccions (a
l'anglès, castellà i català, segons es triï), en monitors individuals situats a
la majoria de seients.

Des de la reobertura, a més de la programació habitual d'òpera i ballet, amb més
representacions de cada títol, el teatre ha endegat campanyes per a fer-se més
accessible. Sessions populars amb repartiments de cantants joves, abonaments a
preus reduïts, ofertes d'entrades d'última hora, retransmissions d'espectacles
en directe a cinemes (Òpera Oberta) i per internet, la producció del canal Liceu
Opera Barcelona a YouTube, programes de col·laboració amb universitats i
escoles, etc. Especialment destacables són els programes per a nens i joves, amb
espectacles musicals adaptats per a aquest tipus de públic. A més, s'ha
incrementat la producció i edició de DVD amb espectacles representats al teatre,
alguns d'ells amb gran reconeixement de la crítica.

El 2012, el Liceu no va quedar al marge dels moments polítics que es vivien a
Catalunya. Coincidint amb la proximitat de la Diada de l'Onze de Setembre, van
lluir estelades en diversos actes. Una d'elles fou en la representació de
Lohengrin interpretada per l'orquestra del Festival Bayreuth. Quan es va acabar
la representació, en plena ovació, des del públic es va desplegar una estelada
que fou ben visible. El maig de 2013, en una situació insòlita, els prínceps
d'Astúries van ser esbroncats de forma contundent a l'interior de la sala abans
de la representació d'Elisir d'amore de Donizetti.

La temporada 2015/16 del Gran Teatre del Liceu, sota la direcció artística de
Christina Scheppelmann (Hamburg, 1965), reforçà el paper de la institució com a
referent artístic pel nivell de les seves produccions,[cal citació] moltes
d'elles innovadores,[cal citació] i la qualitat de les seves veus,[cal citació]
amb un debut mundial. El pressupost de la temporada era de 41,5 milions d'euros
i augmenta el nombre de funcions, que passa de 108 a 114. Es mantingué
pràcticament igual en nombre de títols: 24, enfront dels 25 d'enguany (un d'ell
programa doble), dels quals 12 corresponen a òpera. La temporada començà al
setembre amb dansa, però la inauguració oficial d'òpera fou el 7 d'octubre
amb Nabucco, en una co-producció del Gran Teatre del Liceu, amb el Teatro alla
Scala de Milà, el Royal Opera House Covent Garden de Londres i la Lyric Opera de
Chicago.

El Liceu compta amb una orquestra (l'Orquesta Simfònica del Gran Teatre del
Liceu) i un cor estables. Els cantants són contractats per a cada producció: els
papers secundaris solen ser encarregats a cantants especialitzats en aquest
tipus de paper, gairebé cantants "de plantilla" que habitualment treballen al
teatre, o a cantants joves que estan començant llur carrera; els papers
principals els canten cantants convidats. Pel que fa a l'escenografia i els
decorats, el Liceu és, avui (com la majoria de grans teatres d'òpera), un teatre
que lloga produccions d'altres i que en produeix de pròpies (dues o tres l'any,
fetes pel teatre sol o en col·laboració amb altres teatres d'òpera) per
llogar-les després. Fins als anys noranta del segle XX, el Liceu va tenir el seu
propi cos de ballet—que, en la seva etapa més brillant, 1920-1940, va ser
dirigit per Joan Magriñà i Sanromà.

La majoria d'òperes representades són del repertori tradicional italià i alemany
del segle XIX: Verdi, Wagner, autors belcantistes... Actualment, Puccini,
Richard Strauss i Mozart també estan entre els autors més habituals. Més
esporàdicement es representen obres del període barroc (Monteverdi, Purcell,
Haendel, etc.), del segle XVIII (Haydn, Cimarosa, etc.) i del XX (Janáček,
Britten, etc.), com també algunes estrenes absolutes, normalment d'autors
catalans.

La història de les estrenes d'obres al Liceu és un bon exemple de l'evolució
dels gustos a l'Europa occidental. Després d'un període on l'òpera era només una
part de les activitats artístiques del teatre (on s'alternava amb espectacles
d'altres tipus: sarsuela, ballet clàssic (Giselle va fer-s'hi ja el 1847), obres
de teatre, espectacles de màgia i altres activitats més properes a les
varietats, al circ o al music-hall, el Liceu esdevé un teatre d'òpera i centra
les seves activitats a l'òpera i el ballet.

Les primeres òperes representades —Anna Bolena de Donizetti i I due Foscari de
and Verdi— són representatives del gust pel belcanto i el melodrama romàntic
italià: Rossini, Donizetti, Bellini, Verdi, etc. Encara són al repertori més
habitual (Verdi és, de lluny, l'autor més representat al Liceu). Altres autors
molt representats als primers temps del teatre, però avui oblidats, són autors
belcantistes com Mercadante o Pacini, i autors francesos de Grand opéra: Auber,
Meyerbeer, Halévy, Hérold, etc. Altres autors francesos posteriors es mantenen
encara amb èxit: Gounod, Bizet, Massenet or Saint-Saëns.

Les primeres òperes representades d'autors no italians van ser Zampa de
Ferdinand Hérold (1848), Der Freischütz de Carl Maria von Weber (1849), Robert
le diable de Giacomo Meyerbeer, La muette de Portici (1852) i Fra Diavolo (1853)
de Daniel-François Esprit Auber, però cantades en italià. Les primeres òperes
representades de compositors autòctons foren La figlia del deserto, de Josep
Frexas (1854), Gualtiero di Monsonís, de Nicolau Manent (1857) i Arnaldo di
Erill, de Nicolau Guanyabens (1859), també en italià, encara que sobre
temàtiques de la història de Catalunya.

Les primeres representacions d'Il trovatore (1854) i de La Traviata (1855) van
significar l'entronització de la figura de Giuseppe Verdi. El 1866, es va fer la
primera òpera de Mozart al Liceu, Don Giovanni, sense continuïtat en la
programació fins al començament del segle XX.

1883 marca una fita: la primera representació de Wagner, amb Lohengrin. Des de
llavors, i especialment entre els vuitanta del segle XIX i els cinquanta del XX,
Wagner esdevé un dels autors més estimats i millor apreciats al Liceu.

El verisme, especialment Puccini, és, des del final del segle XIX, una escola
que hi té molt d'èxit. La primera òpera russa, el 1915, també el té. Mússorgski,
Rimski-Kórsakov, Txaikovski són llavors autors habituals a la programació. Els
primers anys del segle XX veuen Richard Strauss dirigint les seves obres. El
1904, Siegfried Wagner dirigeix un concert, i un any després, Pietro Mascagni
dirigeix les seves obres.

El 1915, l'empresari Joan Mestres i Calvet amplia el repertori i hi introdueix
autors com Mozart, Richard Strauss, Falla, Stravinski, etc. Va ser una edat d'or
per a l'òpera russa i alemanya, que ara ja era cantada en la seva llengua
original. Mestres també va tenir a veure amb l'èxit obtingut, a l'inici del
1917, pels ballets de Serguei Diaghilev, amb Nijinsky, Massine, Lopokova,
Chernicheva i altres grans figures (el gener de 1930, una altra ballarina
mítica, Anna Pàvlova, també hi actuaria amb la famosa interpretació de La mort
del cigne). Durant aquests anys, els directors de més anomenada hi van actuar:
Serge Koussevitzky, Igor Stravinski, Felix Weingartner, Hans Knappertsbusch,
Otto Klemperer i Bruno Walter. Després, malgrat les dificultats que va tenir
l'empresari Rodés arran de la proclamació de la Segona República, van continuar
anant-hi grans figures.

El 1947, l'empresa va canviar i va passar a mans de Josep Arquer i Joan Pàmias.
Els anys precedents, especialment des de 1936, havien estat marcats per la
programació d'obres del gran repertori, però les condicions imposades per la
Segona Guerra Mundial i la situació política van provocar que la primera
temporada de la nova direcció trenqués aquesta tendència, renovant el repertori
i oferint algunes reposicions inèdites al panorama europeu del moment: amb motiu
del centenari del teatre, es va fer l'Anna Bolena de Donizetti, òpera poc menys
que oblidada arreu. Durant trenta anys, Pàmias va ser el factòtum de les
activitats liceístiques, en unes condicions en què semblava impossible mantenir
un teatre d'òpera sense ajut oficial. Va ampliar el repertori i va promoure les
primeres audicions al teatre d'òperes inusuals, moltes d'elles relativament
modernes; aproximadament un centenar, d'autors com Stravinski, Respighi, Lalo,
Gian Carlo Menotti, Béla Bartók, Arthur Honegger, George Gershwin, Ildebrando
Pizzetti, Poulenc, Montsalvatge, Berg, Janáček, Maurice Ravel, Dmitri
Xostakóvitx, Albert Lortzing, Serguei Prokófiev, Kurt Weill, Martinů, Benjamin
Britten, Rota, Gian Francesco Malipiero i Manuel de Falla.

En l'actualitat, el repertori és principalment el més habitual als altres
teatres del món, i des dels cinquanta del segle XX, s'hi han incorporat
pràcticament tots els grans sutors del segle XX: els ja citats, Arnold
Schönberg, Paul Hindemith, etc., a més dels autors del barroc i el classicisme
com Claudio Monteverdi, Georg Friedrich Händel o Christoph Willibald Gluck.

Els músics catalans —Felip Pedrell, Granados, Morera, Jaume Pahissa i Jo, Amadeu
Vives, Eduard Toldrà, Xavier Montsalvatge, Gerhard, entre d'altres— han donat
llurs obres al Liceu.

Pel que fa al ballet, el Liceu ha presentat algunes de les millors companyies
d'arreu -de Diaghilev a la de Maurice Béjart-, com a part important part de les
activitats del teatre, amb figures com Vàtslav Nijinski, Leonid Massine,
Lopokova, Txernitxeva, Anna Pàvlova, Jerome Robbins, Serge Lifar, Margot
Fonteyn, Rudolf Nuréiev, Baríxnikov, Alicia Alonso; els ballets del Marqués de
Cuevas, el Kirov, el de l'Opéra de París, Maurice Béjart, el Royal Ballet
Company i el City of London Ballet Company.

El funcionament del teatre es feia mitjançant la concessió de la gestió a una
empresa externa, el director general de la qual era l'empresari (o
administrador) i decidia el rumb del teatre. Era l'habitual en els teatres
europeus, però en el cas del Liceu es mantingué fins al 1980. Des de llavors, el
teatre té un director artístic que s'encarrega de la programació, contractació
d'artistes i qüestions artístiques en general, i un Gerent que s'ocupa de la
gestió econòmica.

El teatre té la seva orquestra des de la fundació el 1847: l'Orquestra Simfònica
del Gran Teatre del Liceu. És l'orquestra simfònica en funcionament més antiga
de Barcelona i de tot Espanya. El seu primer director va ser Marià_Obiols.

Prèviament, l'orquestra no tenia directors titulars, sinó convidats. Alguns dels
directors que han dirigit l'orquestra al Liceu han estat: Luigi_Mancinelli,
Antonio Ribera (1904-1905), Fritz Reiner, Franz Fischer, Otto Klemperer (1922),
Franco Faccio, Felix Weingartner, Manuel de Falla, Alexander Glazunov, Richard
Strauss, Ígor Stravinski, Joan Lamote de Grignon, Joan Manén, Jaume Pahissa i
Jo, Siegfried Wagner, Ottorino Respighi, Pietro Mascagni, Otto Hess (1919), Karl
Elmendorff, Max von Schillings, Joseph Keilberth, Clemens Krauss, Bruno Walter,
Arturo Toscanini, Hans Knappertsbusch, Georges-Eugène Marty, Albert Coates,
Georges Sébastian, Erich Kleiber, Franz Konwitschny, Antal Doráti, Hans
Swarowsky, André Cluytens, Antonino Votto, Richard Bonynge, Rafael Frübeck de
Burgos, Jesús López Cobos, Riccardo Muti, Giuseppe Morelli, Václav Neumann,
Josep Pons, Gianfranco Rivoli, Antoni Ros-Marbà, Ino Savini, Pinchas Steinberg,
Friedrich Haider, Peter Schneider, Silvio Varviso, Sylvain Cambreling o Víctor
Pablo Pérez.

El Cor del Gran Teatre del Liceu es consolidà als anys seixanta sota la direcció
de Riccardo Bottino. En començar la temporada 1982-83, Romano_Gandolfi es féu
càrrec de la direcció juntament amb Vittorio Sicuri. Posteriorment van ser
directors Andrés Máspero, William Spaulding i José Luis Basso. En 2014 ho va
ésser Peter Burian, però després de pocs mesos marxà i fou substituït per
Conxita Garcia.

Durant la segona meitat del segle XIX, es va desenvolupar al Liceu una escola
d'escenografia i decoració teatral que va assolir molta anomenada. Després dels
treballs inicials de Joan Ballester, famós pels seus decorats per a L'Africaine,
l'escenògraf més important va ser Francesc_Soler_i_Rovirosa, que treballà al
període 1880-1910. L'estil era molt realista, amb telons i papers pintats. Els
decorats es feien llavors als tallers del teatre, situats sobre el sostre de la
sala principal.

De 1900 als anys trenta, l'escola d'escenografia està representada per
Maurici_Vilomara, Fèlix Urgellés, Salvador Alarma, Oleguer Junyent... L'últim
d'aquests artistes va sser Josep Mestres Cabanes, que va treballar entre els
anys trenta i i els seixanta.

Actualment, els directors es contracten per a cada producció. Entre els
directors d'escena que han treballat els últims decennis al Liceu, es poden
destacar: Giuseppe de Tomasi, Franco_Zeffirelli, Wieland Wagner, Jean-Pierre
Ponnelle, Götz Friedrich, Nikolaus Lehnhoff, Luca Ronconi, Pier Luigi Pizzi,
Piero Faggioni, Peter Sellars, Herbert Wernicke, Núria Espert, Mario Gas, Manuel
Huerga, Calixto Bieito, Graham Vick, Willy Decker, Luc Bondy, Andreas Homoki,
Giancarlo del Monaco, Robert Carsen, Harry Kupfer, Peter Konwitschny, La Fura
dels Baus, Els Comediants, Christof Loy, Laurent Pelly o Paco Azorín.

Molts grans cantants han cantat al Liceu. La majoria de veus catalanes hi ha
començat les seves carreres. El públic de Barcelona s'estima les veus:
Camille_Saint-Saëns, en visitar el Liceu, va dir, referint-se al públic: "Ils
aiment trop le ténor" (S'estimen massa els tenors). Sovint, el públic ha
demostrat la seva passió per alguns cantants que, justament o injusta, han estat
els favorits del públic. Entre els més recents hi ha casos com: Tebaldi,
Caballé, Aragall, Carreras, Kraus, Marton, Gruberova, Villazón...

També cantaren al Liceu, sense tenir èxit (a més de Caruso), Aureliano_Pertile
(1916) i Mario del Monaco.

Altres veus conegudes es van presentar al teatre, però hi van actuar molt poques
vegades, o només una: així, Emma_Carelli, Tito Schipa (1916), Beniamino Gigli
(1917), Maria Capuana, Ninon Vallin, (1920), Lydia Garinska (1923/24), Viorica
Ursuleac, Ettore Bastianini (1948/1950), Maria Callas (1959, en un únic
concert), Teresa Berganza, Franco Corelli (1961, en Tosca),Leyla_Gencer (1962,
Norma, i 1975, en Poliuto), Dietrich_Fischer-Dieskau, Renata Scotto, Lisa Della
Casa, Elisabeth Schwarzkopf (1964, en Così fan tutte), Marisa_Galvany (1975, en
Macbeth), Gundula_Janowitz, Nicolai Gedda (1979, en Rigoletto),
Teresa_Stich-Randall, Beverly Sills, Norman Treigle, Pilar Lorengar, Lucia Popp,
Jon Vickers (1985), Tom Krause (1990), Christa Ludwig, Marilyn Horne, Brigitte
Fassbaender, Renée Fleming (2007), Thomas Quasthoff, Matthias Goerne, Mariella
Devia (2013), Anna Netrebko (Iolanta), Jonas_Kaufmann (2014, en Winterreise),
etc.

Relacionata amb el teatre des de la seva fundació, hi ha el
Conservatori_Superior_de_Música_del_Liceu, fundat el 1837 per a l'ensenyament de
la música. De fet, conservatori i teatre formen part de la mateixa entitat.
Avui, el Conservatori té part de les seves instal·lacions a l'edifici del teatre
(amb una interessant sala d'actes del segle XIX) i part en altres edificis de la
ciutat.

Al mateix edifici del teatre té la seva seu el Cercle_del_Liceu, club privat
originat arran de la cessió de l'espai a la Societat Auxiliar de Construcció del
teatre, el mateix 1847. A banda de compartir l'edifici (hi ha una comunicació
directa entre el Cercle i el Saló dels Miralls del teatre, oberta només quan hi
ha funció al teatre per a permetre l'accés als socis de l'entitat) i de l'afició
musical o operística de bona part dels socis, no hi ha cap altra vinculació
entre el Liceu i el Cercle.

El teatre conserva la majoria de documentació generada des de la seva fundació,
principalment en el fons de l'arxiu de la Societat del Gran Teatre del Liceu.
Aquesta singularitat fa que sigui un dels principals arxius conservats de
teatres d'òpera europeus: per la seva extensió, només el superen els de
l'Opéra_de_París, la Covent Garden Royal Opera House de Londres, el Teatro alla
Scala de Milà i el Teatro San Carlo de Nàpols.

El material inventariat comprèn 4.917 documents i 357 contenidors (caixes i
penjadors, principalment), que poden tenir uns 50.000 documents diferents. Entre
ells, més de 600 partitures (d'òperes estrenades al teatre, d'altres
interpretades, amb notes d'execució, i de peces de ball del segle XIX, com les
dels balls de Carnestoltes, on s'estrenaven peces compostes per a l'ocasió), 700
fotografies d'època, 600 plaques fotogràfiques en vidre, 500 programes de mà i
80 dissenys escenogràfics. S'hi troben també uns 600 documents administratius,
entre els quals hi ha contractes dels cantants, plànols del teatre i la
documentació tècnica de les diferents obres que s'hi van fer durant els 134 anys
en què la Societat de Propietaris en va vetllar directament per la gestió. Hi
destaca el Llibre del conserge, que recull en 26 volums el dia al dia del teatre
escrit pels diferents conserges que hi van habitar (el cap de consergeria visqué
durant temps a l'edifici del teatre).

En 2011, el teatre signà un conveni amb la Universitat_Autònoma_de_Barcelona per
a l'inventari, catalogació, digitalització i estudi de l'arxiu per part del
Servei de Biblioteques i el Grup de Recerca “Les músiques en les societats
contemporànies” del Departament d'Art i de Musicologia de la UAB. El gener de
2015 se'n publicà el lloc web amb una part de documents digitalitzats.

A més, Josep_Maria_Mestres_Quadreny va dedicar en 1997 una composició musical a
personalitats lligades als primers anys del teatre; la suite per a orquestra El
carnaval del Liceu (publicada en 2006) conté cinc moviments titulats
respectivament: "Schottisch (Nicolau Manent)", "Polca (Gabriel Balart)",
"Americana (Jaume Biscarri)", "Rigodon (Josep A. Clavé)" i "Galop (Marià
Obiols)". Es basa en els reculls d'obres de saló per a piano que, al llarg dels
anys seixanta del segle XIX, es publicaven anualment sota el títol Carnaval del
Liceo: colección de valces, rigodones, polcas y otros bailes de sociedad.



https://ca.wikipedia.org/wiki/Elisabet_de_Portugal

Elisabet o Isabel de Portugal o Elisabet d'Aragó i de Sicília (Saragossa o
Barcelona, 1271 - Estremoz, Portugal 1336), princesa d'Aragó i reina consort de
Portugal (1282–1325). Molt pietosa i religiosa al final de la seva vida, és
venerada com a santa per l'Església catòlica.

Fou filla del comte-rei Pere II el Gran de la Corona d'Aragó i la seva esposa,
Constança de Sicília. Per línia paterna era néta de Jaume I el Conqueridor i
Violant d'Hongria, i per línia materna de Manfred I de Sicília i Beatriu de
Savoia.

Li varen posar el nom d'Elisabet en honor a la seva tresàvia Santa Elisabet
d'Hongria. Fou germana dels comtes de Barcelona i reis d'Aragó Alfons el Franc i
Jaume II el Just, així com de Frederic II de Sicília.

Dona molt devota des de la seva infància, el 24 de juny de 1282 la varen casar a
Barcelona amb el rei Dionís I de Portugal, el qual tenia molt poca moral, sent
molt violent i infidel. Del seu matrimoni en nasqueren:

L'any 1325 Elisabet va enviudar del seu marit i fou llavors quan va renunciar a
les seves riqueses i va entrar en el convent de l'Ordre de les Clarisses a
Santarem. En un viatge fins a Santiago de Compostel·la va entregar al bisbe la
corona reial per rebre l'hàbit de l'Ordre de les Clarisses.

Un cop retirada va haver de tornar a intervenir, aquest cop, entre el seu fill
Alfons IV de Portugal i el seu nét Alfons XI de Castella. Així doncs va iniciar
un viatge fins al camp de batalla a Castella per posar pau entre els dos
familiars. Al seu retorn es trobà malament i fou duta fins al convent de
Santarem, convent que ella mateixa havia fundat, on morí el 4 de juliol de l'any
1336.

Va ser beatificada en 1516 i canonitzada el 1625 pel Papa Urbà VIII. La seva
festa se celebra el 4 de juliol, dia de la seva mort.

Des de la creació en 1819 de la Diòcesi de Sant Cristóbal de La Laguna també
anomenada Diòcesi de Tenerife (Illes Canàries), Santa Elisabet de Portugal és
copatrona de la mateixa i de la catedral diocesana per Butlla del Papa Pius VII.



https://ca.wikipedia.org/wiki/CodeIgniter

Codeigniter és un entorn de treball per a aplicacions web escrit en PHP i de
codi obert sota llicència Apache License. A la versió 3, la llicència serà Open
Software License (OSL). Aquest entorn de treball està especialment escrit per
crear llocs webs dinàmics de manera senzilla i ràpida.

Creat per Ellislab, la primera versió 1.0 va aparèixer el 28 de febrer de 2006,
mentre que l'última versió estable (3.0.6) va aparèixer el 21 de març de 2016.
El seu codi es pot trobar a Github

A diferència d'altres entorns de treball o sistemes de gestió de continguts,
Codeigniter està especialment preparat per deixar molt poca empremta en el seu
desenvolupament, proveeix llibreries de tasques molt comunes durant el
desenvolupament d'aplicacions web, i facilita l'estructura lògica de
l'aplicació, però sense que aquest factor disminueixi en excés la velocitat
d'execució del sistema. Aquesta és una de les característiques que es destaca
d'aquest entorn de treball per davant d'altres competidors, com Symfony o Zend.
Un altre dels seus avantatges és la seva facilitat d'instal·lació. Sense cap
mena de comanda al terminal i en editar només dos fitxers PHP de configuració
l'aplicació ja pot funcionar, el que fa que sigui compatible amb gairebé
qualsevol servei d'allotjament.

Com a curiositat, Rasmus Lerdorf, creador del llenguatge PHP, va opinar sobre
aquest entorn de treball, destacant la seva lleugeresa i velocitat davant de la
resta, dels quals no en tenia una opinió especialment positiva. Entre 2011 i
2014, CodeIgniter fou considerat l'entorn de treball més popular per a PHP, fins
que va ser desbancat per Laravel.

Pot ser executat sobre qualsevol servidor que executi PHP a partir de la versió
5.1.6 i utilitza el patró model-vista-controlador com a element original del
sistema. Com a particularitat, els models (les classes del sistema) utilitzen
una versió modificada del patró Active Record, el qual permet accedir a la
informació de la base de dades amb la mínima configuració possible, donat que
Codeigniter no guarda una referència de les variables que cada classe conté a la
base de dades.



https://ca.wikipedia.org/wiki/CPU

La unitat central de processament o CPU (per l'acrònim en anglès de central
processing unit), o simplement el processador o microprocessador, és el
component de l'ordinador i d'altres dispositius programables, que interpreta les
instruccions contingudes en els programes i processa les dades. Els CPU
proporcionen les característiques fonamentals de l'ordinador digital (la
programabilitat) i són un dels components necessaris trobats a les computadores
de qualsevol temps, junt amb l'emmagatzemament primari i els dispositius
d'entrada/sortida. Es coneix com a microprocessador la CPU que és manufacturada
amb circuits integrats. Des de mitjans anys 1970, els microprocessadors d'un sol
xip han reemplaçat gairebé totalment tots els tipus de CPU, i avui en dia, el
terme "CPU" és aplicat usualment a tots els microprocessadors.

Les primeres CPU van ser dissenyades a mida com a part d'un ordinador més gran,
això no obstant, aquest costós mètode de dissenyar les CPU a mida, per una
aplicació particular, ha desaparegut i ha estat substituït pel desenvolupament
de classes de CPU barates i estandarditzades adaptades per a diferents
propòsits. Aquesta estandardització va començar a l'era dels transistors
discrets, computadores centrals, i microcomputadores, i es va accelerar
ràpidament amb la popularització del circuit integrat, aquest ha permès que
siguin dissenyats i fabricats processadors més complexos en espais petits. Tant
la miniaturització com l'estandardització dels CPU han augmentat la presència
d'aquests dispositius digitals en la vida moderna molt més enllà de les
aplicacions limitades de màquines de computació dedicades. Els microprocessadors
moderns estan presents arreu.

Abans de l'arribada de les màquines semblants a les unitats centrals de procés
d'avui dia, els ordinadors com l'ENIAC havien de ser recablejats físicament
abans d'executar cada tasca, per això se'ls va denominar ”ordinadors de programa
fix” (fixed-program computers), atès que havien de ser reconfigurats per tal de
poder executar un nou programa. Atès que el terme “unitat central de procés” es
defineix habitualment com un dispositiu per a l'execució de programari (Programa
informàtic), els primers ginys que podien rebre aquesta denominació van arribar
amb els ordinadors amb programes enregistrats.

La idea d'emmagatzemar els programes informàtics ja era present als dissenys de
J. Presper Eckert i John William Mauchly per l'ENIAC, però havia estat
descartada per poder finalitzar la màquina més ràpidament. El 30 de juny del
1945, abans de l'acabament de l'ENIAC, el matemàtic John von Neumann va difondre
el document titulat First Draft of a Report on the EDVAC (Primer esborrany d'un
informe sobre l'EDVAC). En aquest document va descriure el disseny d'un
ordinador amb programa emmagatzemat que va ser completat l'agost del 1949.
L'EDVAC va ser dissenyat per executar un cert nombre d'instruccions de diferents
tipus. Aquestes instruccions podien ser combinats per crear programes útils per
al funcionament de l'EDVAC. De manera significativa, els programes escrits per
l'EDVAC van ser emmagatzemats a la memòria d'alta velocitat de l'ordinador en
comptes de ser definits per mitjà del cablejat físic de l'ordinador. Amb això es
va superar una de les limitacions importants de l'ENIAC que necessitava una gran
quantitat de temps i esforç per reconfigurar l'ordinador per tal de poder
executar una nova tasca. Amb el disseny de von Neumann el programa o programari
que executava l'EDVAC podia ser canviat de manera senzilla canviant el contingut
de la memòria de l'ordinador.

Tot i que habitualment s'atribueix el disseny dels programes emmagatzemats a
l'ordinador a von Neumann a causa del seu disseny de l'EDVAC, abans d'altres
investigadors com Konrad Zuse ja havien suggerit i implementat idees semblants.
A més la denominada arquitectura Harvard del Harvard Mark I, que va ser
finalitzat abans de l'EDVAC, també havia utilitzat un disseny de programa
emmagatzemat utilitzant cinta perforada en comptes de memòria electrònica. La
diferència fonamental entre les arquitectures de von Neumann i Harvard és que la
darrera separa l'emmagatzemament i el tractament de les instruccions i les
dades, mentre que la primera utilitza el mateix espai de memòria per ambdues. La
majoria de les unitats centrals de procés d'avui dia segueixen el disseny de von
Neumann però també és habitual trobar elements de l'arquitectura Harvard.

Com tots els dispositius digitals, les unitats centrals de procés només poden
tractar un nombre limitat d'estats i, per tant, requereixen alguns elements de
commutació per tal de poder diferenciar i canviar aquests estats. Abans del
desenvolupament comercial del transistor els elements de commutació que
s'utilitzaven habitualment eren els relés i les vàlvules de buit o
termoiòniques. Tot i que aquests dispositius presentaven avantatges de velocitat
sobre els precedents, purament mecànics, eren pocs fiables per diferents raons,
per exemple, per realitzar un circuit de lògica seqüencial en corrent continu
amb relés era necessari per corregir el problema del fimbrament del contacte.
Tot i que les vàlvules termoiòniques no patien el problema del fimbrament del
contacte, havien de ser escalfats abans de poder arribar a ser totalment
operatives i eventualment deixar de funcionar a causa de la petita contaminació
dels seus càtodes que es produïa amb el funcionament normal. Quan fallava
l'estanqueïtat s'accelerava la contaminació del càtode. Quan una vàlvula fallava
calia procedir a un diagnòstic de la CPU per tal de localitzar el component
afectat per tal de procedir al seu reemplaçament. En conseqüència els primers
ordinadors electrònics basats en vàlvules termoiòniques eren més ràpids però
menys fiables que els ordinadors electromecànics basats en relés.

Els ordinadors construïts basant-se en les vàlvules termoiòniques, com l'EDVAC,
funcionaven una mitjana de vuit hores seguides sense avaries, mentre que els
ordinadors basats en relés, més lents però més antics, com el Harvard Mark I
rarament fallaven. Finalment les CPU basades en vàlvules de buit van acabar per
suplantar les de relés, malgrat els problemes de fiabilitat, a causa de la
diferència substancial de la velocitat de procés que oferien. La majoria de les
primeres CPU eren síncrones i treballaven a baixes freqüències de rellotge en
comparació amb els dissenys de la microelectrònica actual. Les freqüències del
senyal de rellotge d'entre 100 quilohertz (kHz) i 4 megahertz (MHz) eren comunes
a l'època i eren limitades en gran part per la velocitat de commutació dels
dispositius que utilitzaven.

La complexitat dels dissenys de les CPU es va anar incrementant a mesura que la
tecnologia permetia la construcció de dispositius electrònics cada cop més
petits i fiables. La primera d'aquestes millores tecnològiques va arribar amb
l'aparició del transistor. Les CPU transistoritzades de les dècades del 1950 i
1960 ja no necessitaven els dispositius de commutació fràgils i poc fiables com
les vàlvules de buit o els relés electromecànics. Amb els transistors es van
construir CPUs sobre un o diversos circuits impresos que contenien components
discrets.

Durant aquest període va aparèixer un nou mètode de fabricació de transistors
que permetia de crear grups de transistors sobre material semiconductor ocupant
molt poc espai, era el naixement dels circuits integrats. Aquests dispositius
permetien la creació d'un gran nombre de transistors en un únic bloc de material
semiconductor (die) o xip. Al principi només es van fer integracions
miniaturitzades de circuits molt bàsics com les portes lògiques de tipus NOR.
Les CPU basades en aquests blocs són conegudes habitualment com a dispositius de
baixa integració (SSI, en les sigles angleses de small-scale integration).
Aquest tipus de circuits de “baixa integració”, com els que van ser utilitzats
als ordinadors de les naus del programa Apollo, normalment incorporaven una
desena de transistors en cada bloc. Per tant la construcció d'una CPU requeria
la utilització de milers de xips, però tot i això l'espai i l'energia requerits
eren molt inferiors que en el cas de les basades en transistors discrets. A
mesura que avançava la tecnologia de la microelectrònica i s'incrementava el
nombre de transistors que es podien integrar als circuits va anar disminuint el
nombre de circuits integrats necessaris per bastir una CPU completa. Els
circuits de mitjana integració (MSI de Medium-scale integration) portaven un
centenar de transistors mentre que els de gran integració (LSI de Large-scale
integration) ja podien arribar als 10.000.

El 1964 IBM va presentar l'arquitectura System/360 que va ser utilitzada en una
sèrie d'ordinadors que podien executar els mateixos programes a diferents
velocitats i rendiment. Aquest fet va ser una novetat significativa atès que
llavors la majoria dels ordinadors, inclosos els d'un mateix fabricant, eren
incompatibles entre ells. Per fer possible aquesta millora IBM va utilitzar el
concepte de microcodi que encara és habitual a les CPUs modernes. L'arquitectura
System/360 va arribar a ser tan popular que va dominar el mercat dels ordinadors
centrals durant dècades i deixant un llegat que continua essent utilitzat a
ordinadors moderns com la sèrie System z (2000) d'IBM. El mateix any 1964,
Digital Equipment Corporation (DEC) va presentar un altre ordinador que va tenir
una gran influència, el PDP-8, destinat al mercat dels ordinadors científics i
de recerca. Més tard DEC presentaria la línia PDP-11 que va arribar a ser molt
popular que originalment es basava en circuits de baixa integració però que va
passar a utilitzar components de gran integració quan van estar a l'abast. En
contrast amb els seus predecessors basats en circuits de baixa i mitjana
integració, la primera implementació del PDP-11 que utilitzava components de
gran integració portava una CPU només basada en quatre circuits integrats.

Els ordinadors basats en transistors presentaven molts avantatges respecte als
seus predecessors, a més de la millor fiabilitat i el menor consum d'energia,
els transistors van permetre que les CPUs poguessin funcionar a velocitats molt
més elevades gràcies al fet que el temps de commutació d'un transistor és encara
més petit que el de les vàlvules de buit o els relés. Gràcies a aquests dos
elements, l'increment de la fiabilitat i l'enorme increment de la velocitat de
commutació, la freqüència de rellotge de les CPUs es va incrementar fins a
arribar a assolir desenes de megahertzs. Mentre la utilització dels transistors
i els circuits integrats esdevenia habitual, es va començar a experimentar en
nous dissenys d'alt rendiment com el SIMD (Single Instruction Multiple Data)
utilitzat als processadors vectorials. Aquests models experimentals portarien al
desenvolupament dels supercomputadors com els fabricats per l'empresa Cray Inc.

L'aparició dels microprocessadors a la dècada del 1970 va afectar de manera
significativa els dissenys i la implementació de les CPUs. Des de la introducció
el 1970 del primer microprocessador, l'Intel 4004 i del primer que es va
utilitzar de manera corrent a les CPUs, l'Intel 8080 del 1974, la implementació
de CPUs basant-se en microprocessadors ha suplantat gairebé de manera completa
tots els altres mètodes alternatius. Els fabricants de miniordinadors i
ordinadors centrals d'aquella època van adoptar els seus propis programes de
desenvolupament dels seus propis circuits integrats per tal d'actualitzar les
seves antigues arquitectures i van produir microprocessadors amb un joc
d'instruccions que asseguraven la compatibilitat amb el programari dels seus
models antics.

Les anteriors generacions de CPUs havien estat implementades com un conjunt de
components discrets i nombrosos circuits integrats sobre un o més circuits
impresos. Per la seva banda, els microprocessadors són construïts amb un petit
nombre de circuits integrats, habitualment un de sol, amb un nivell molt alt
d'integració (VLSI de Very Large Scale Integration). La mida reduïda de les CPUs
són el resultat de ser implementades sobre un únic bloc de material
semiconductor (die), de manera que el factor de forma comporta un temps de
commutació més petit al mateix temps que disminueix la capacitància paràsita de
les portes.

Això ha permès els microprocessadors síncrons tenir freqüències de rellotge des
de diverses desenes de megahertzs fins a diversos gigahertzs. De manera
addicional, a mesura que l'evolució de la tecnologia ha permès la construcció de
transistors de mida extremadament petita sobre un circuit integrat, la
complexitat i el nombre de transistors que conté una CPU s'ha incrementat
exponencialment. Aquesta tendència és descrita per la llei de Moore, que ha
demostrat ser força acurada en les seves prediccions sobre el creixement de la
complexitat de les CPUs i d'altres tipus de circuits integrats.

Mentre que la complexitat, la mida, la construcció i la forma general de les
CPUs ha canviat dràsticament durant els darrers seixanta anys, cal remarcar que
el disseny de base i la funció no han canviat massa. Gairebé totes les CPUs
actuals poden ser descrites de manera acurada com màquines amb programa
emmagatzemat de von Neumann. Mentre que la llei de Moore, citada més amunt,
continua essent vàlida han començat a sorgir qüestions al voltant dels límits
dels circuits integrats de transistors. L'extrema miniaturització de les portes
electròniques ha fet que alguns efectes abans negligibles esdevinguin cada cop
més importants, en són exemples l'electromigració (la degradació progressiva de
les interconnexions metàl·liques que comporta una pèrdua de la fiabilitat dels
circuits integrats) i els corrents de fuita (que són els responsables d'un
sobreconsum d'energia elèctrica). Aquests nous problemes són entre molts
d'altres, alguns dels factors que han portat als investigadors a la recerca de
noves tecnologies com la computació quàntica al mateix temps que s'avança en la
utilització de la computació paral·lelai d'altres mètodes que expandeixen la
utilització del model clàssic de von Neumann.

Els recents processadors multi nucli comporten la presència de diversos nuclis
dins d'un sol circuit integrat, la seva eficàcia depèn molt de la topologia de
la interconnexió entre els nuclis. Algunes noves aproximacions com la
superposició de la memòria (memory stacking) són en estudi i haurien de conduir
a una millora del rendiment. Les previsions basades en la tendència dels darrers
10 anys indicarien que els processadors haurien d'assolir el petaflop vers l'any
2010 als servidors i cap al 2012 als ordinadors personals. El supercomputador
militar IBM Roadrunner va ser el primer a depassar aquesta barrera el juny del
2008 i poc més tard, el novembre del mateix any, el supercomputador Jaguar de
Cray Inc. també ho va fer.

Els microprocessadors moderns estan integrats per milions de transistors i
altres components empaquetats en una càpsula de grandària variable segons les
necessitats de l'aplicació de la CPU i que van actualment des de la grandària
d'un gra de llentia fins al de quasi una galeta. Les parts lògiques que componen
un microprocessador són, entre altres:

(UAL o Arithmetic Logical Unit) Realitza una operació segons l'opcode (operation
code) indicat per la Unitat de Control. Aquesta operació pot ser aritmètica
(Suma, Resta, Divisió, Multiplicació), Lògica (AND, OR, XOR...), o un
desplaçament dels bits de la variable (shift).

Són petites unitats que emmagatzemen dades del processador, la capacitat dels
registres serà una o una altra. Per exemple en arquitectures de 64 bits, els
registres són de 64 bits. En processadors Pentium, són de 32 bits. I en
microcontroladors, acostumen a ser de 8 bits. Es poden implementar amb
flip-flops o, actualment, amb fitxers de registres (Static RAM).

Com que l'accés a memòria principal és molt lent en comparació amb les
velocitats del processador, en processadors amb certes prestacions s'acostuma a
usar una memòria a mig camí que manté una còpia de les dades de memòria,
anomenada memòria cau, per suavitzar aquesta diferència de velocitats.

La CPU dota a l'ordinador la seva capacitat més fonamental, la capacitat de
programar-lo, i és un dels components absolutament necessaris per a muntar
qualsevol ordinador juntament amb els ports d'entrada i sortida. Una UCP pot
estar integrada en un sistema com va ser el cas dels primers computadors o en un
sol xip (SoC) i si és així l'anomenem microprocessador. Al principi dels anys 70
els microprocessadors cada cop van ser més complexos i de mica en mica van
substituir la resta de dissenys que usaven diversos xips fent que avui en dia el
terme processador o CPU s'usin habitualment per a referir-nos a qualsevol
microprocessador.

La forma i de disseny de les CPU han anat variant dràsticament al llarg dels
anys però les característiques bàsiques del funcionament en realitat no han
variat tant al llarg dels anys. Les antigues UCP eren muntades en computadors
d'un sol propòsit (per exemple una màquina expenedora de begudes) això feia que
calgues dissenyar una UCP específica per a cada tipus de tasca encarint molt el
cost, més endavant però s'aconseguiria fabricar UCPs preparades per a executar
més d'un programa sent el primer pas per a arribar al que avui coneixem com a
ordinador personal (PC). Amb l'expansió dels transistors CMOS i l'ús dels
circuits integrats va arribar l'estandardització en la fabricació de les UCP.
Així, el circuit integrat ha permès anar augmentant la complexitat dels
microprocessadors contínuament (seguint la llei de Moore) fins a aconseguir
dissenyar-los en petits espais de només uns mil·límetres. La miniaturització i
estandardització de les CPU ha incrementat la presència de dispositius digitals
en la vida moderna lluny de les limitades aplicacions de les primeres UCP. Els
microprocessadors moderns apareixen en gairebé qualsevol dispositiu, des
d'automòbils a ordinadors passant per telèfons mòbils, reproductors de música
portàtils o joguines per als nens per exemple.

Els investigadors estan estudiant nous mètodes de computació com l'ordinador
quàntic, l'ampliació del paral·lelisme, i d'altres més.

Paràmetres significatius d'un processador són l'amplada de banda del seu bus,
mesurat habitualment en bits, la freqüència del cicle de rellotge, mesurada en
hertzs i la grandària de la memòria cau mesurada en kilobytes.

Hi ha diversos fabricants de microprocessadors (alguns d'ells són IBM, Intel,
Zilog, Motorola, Cyrix, AMD). Com hem vist,al llarg de la història i des de la
seva primera implementació els microprocessadors han millorat enormement la seua
capacitat passant dels antics models Intel 8080, Zilog Z80, Motorola 6809 fins
als recents Intel Itanium, Transmeta Efficeon o Cell. Actualment els nous micros
poden tractar instruccions de fins a 256 bits, havent passat anteriorment pels
de 128, 64, 32, 16,etc.

Des dels anys 60, quan comença el desenvolupament d'aquesta tecnologia,
l'evolució dels processadors segueix aproximadament l'anomenada llei de Moore,
que en resum afirma que cada 18 mesos el nombre de transistors que es poden
integrar en un microprocessador es duplica.

Totes les dades procedents de qualsevol perifèric o unitat d'emmagatzematge del
PC arriben a la memòria RAM. El microprocessador llavors és capaç de llegir la
informació continguda en aquestes adreces de memòria en un ordre determinat
habitualment pel sistema operatiu.

De la RAM a la CPU es troba l'anomenat bus de sistema que funciona a velocitats
molt elevades (actualment entre 400-1066 MHz).

La CPU simplement processa les dades i les torna a guardar a la RAM i el destí
gràcies a la seva connexió física amb el processador serà capaç de llegir de nou
del bus de dades la posició de memòria desitjada.

Un processador single-threaded pot executar només una seqüència d'instruccions
(thread) al mateix temps de forma successiva. Així aquest tipus de processadors
són poc apropiats per a entorns multitasca tot i que degut a la dificultat per a
serialitzar el disseny dels processadors HyperThreading van ser utilitzats
gairebé fins a l'actualitat.

Un processador amb tecnologia HyperThreading pot executar en un sol bus de
direccions almenys dues seqüències de forma paral·lela aconseguint aprofitar
millor els recursos.

En l'actualitat els processadors amb tecnologia de nucli doble (Dual Core)
contenen 2 nuclis d'execució. Per tant s'aconsegueix l'execució paral·lela real
de les dues seqüències. En executar 2 seqüències, cadascuna farà servir un nucli
d'execució independent, concepte diferent al HyperThreading. Així per exemple un
processador amb nucli doble i tecnologia HyperThreading de 2 branques permet
executar 4 seqüències gairebé en paral·lel obtenint així un major rendiment.



https://ca.wikipedia.org/wiki/Toscana

La Toscana és una de les regions d'Itàlia. Situada al centre d'Itàlia, limita al
nord-oest amb la Ligúria, al nord amb l'Emília-Romanya, a l'est amb les Marques
i l'Úmbria, al sud amb el Laci. A l'oest els 320 km de costa són banyats pel Mar
Ligúr i la Mar Tirrena. La Toscana també té les illes de l'arxipèlag Toscà, del
que la principal és l'illa d'Elba. També un petit enclavament situat a
l'interior de l'Emília-Romanya.

Compta amb 23.000km2 de superfície i una població de 3,6 milions d'habitants. La
seva capital és Florència/Firenze, ciutat més poblada de la regió (366.074
habitants) i l'enllaç econòmic, administratiu i cultural tant regional, com
entre Roma i les poblades i riques regions del nord. Hi destaquen també les
ciutats de Pisa, Siena, Lucca, Liorna, Volterra, San Gimignano i Vinci.

Això no obstant, hom pot distingir-hi el sector dels Apenins toscano-emilians,
més alts i potents al nord, formats per serres paral·leles en direcció NW-SE, i
el sector subapení, amb relleus més suaus i modests, i encerclant-los tots dos,
conques interiors, la més important de les quals és la de Florència, regada per
l'Arno, riu principal de la Toscana. La costa és formada per àmplies platges que
s'obren entre els promontoris rocallosos de l'Argentario i Piombino, enfront
dels quals hi ha l'arxipèlag Toscà, amb l'illa d'Elba.

Administrativament està dividida en 9 províncies: Pisa, Pistoia, Prato, Arezzo,
Grosseto, Liorna, Lucca, Massa-Carrara i Siena; i la ciutat metropolitana de
Florència.

Predomina la branca dels serveis (55,5% de la població activa el 1994), en la
qual el pes del turisme és indiscutible gràcies al patrimoni cultural de ciutats
com ara Florència, Pisa o Siena.

Els primers pobladors coneguts d'aquesta àrea van ser a les darreries de l'Edat
de Bronze i Edat de Ferro, paral·lelament als primers grecs. La zona de l'actual
Toscana fou habitada per pobles anomenats Cultura dels Apenins a les darreries
del segon mil·lenni aC. (als voltants de 1350-1150 aC) qui tenien relacions
comercials amb la civilització minoica i la civilització micènica, cultures de
la Mar Egea. Després d'ells s'establí la Cultura de Villanova (1100-700 aC) que
prengueren la Toscana i la resta d'Etrúria, governada per cabdills. Les
ciutats-estat se desenvoluparen al final d'aquest període previ a l'establiment
dels etruscs.

Foren els etruscs, o tuscs, que li donaren el nom, Etrúria, o Túscia per als
romans (el nom Toscana no apareix fins al segle X), i una cultura comuna. Cap al
segle VIII aC apareixen els primers testimonis de la cultura etrusca, a tot el
territori del centre de la península Itàlica central, un poble misteriós i
extraordinari.

La seua provinença és indeterminada, sobre tot perquè no està traduïda ni
desxifrada la llengua ni escriptura. S'especula que poden ser originaris del
Regne de Lídia, a l'Àsia Menor. Altres autors sostenen en canvi que era un poble
natiu, que va rebre influències externes. Hi tenen algunes influències de les
cultures de Sardenya, com armes i objectes als enterraments. Aquest poble, més
avançat que l'etrusc, havia colonitzat les costes de Toscana i creat importants
assentaments cap al I mil·lenni aC. Als voltants del segle VI aC. els etruscs
havien arribat a un període d'hegemonia a Itàlia, que durà entre els segles VII
i V aC.

Les seues possessions arribaven des de la Pedània al nord, fins a la Campània al
sud. Van construir les encara conservades Vies Caves, dessecaren pantans i
edificaren grans ciutats entre Toscana i el Laci, com Arezzo, Chiusi, Volterra,
Populònia, Vetulònia, Roselle, Volci, Tarquina, Veyes i Volsini.

El nivell de civilització d'aquest poble ve documentat per les seues necròpolis.
També la dona etrusca gaudia de molts drets, comparada amb altres cultures dels
voltants, com els llatins.

Les invasions dels gals pel nord i el creixement de la República Romana pel sud
determinaren la decadència de l'estat etrusc i la seva submissió a Roma des de
mitjan segle III aC; des de llavors la regió restà submergida dins el món romà.

Els romans s'assentaren sobre les ciutats etrusques preexistents, i fundaren de
noves entre elles com Fiesole, Florència i Cosa, actualment una de les millor
conservades amb les murades, for, acròpolis i el capitoli, construït inicialment
com Temple de Júpiter.

Després de la caiguda de l'Imperi Romà, la contrada fou devastada pels pobles
bàrbars; conquerida pels ostrogots, conegué una certa estabilitat integrada en
el Regne dels Ostrogots, durant el regnat de Teodoric el Gran, però en morir ell
sofrí els estralls de la guerra amb Bizanci (535-553). Després d'un període breu
de domini bizantí, fou devastada pels longobards, cap a l'any 570. Túscia es
convertí llavors en un ducat del Regne de Llombardia, amb capital a Lucca. El
Ducat de Lucca i el Ducat de Spoleto van ser els primers ducats longobards
formats després de la mort del rei Alboí, durant el període d'anarquia ducal a
la part central de Túscia.

Dos segles després, Carlemany se n'apoderà quan acudí a Itàlia en ajut del
papat, en discòrdia amb els longobards (774). Des del domini dels francs (774)
fou regida per comtes, que després es denominaren marquesos o marcgravis, pel
fet d'ésser una marca de l'Imperi Carolingi.

Els atacs de sarraïns i normands castigaren les costes toscanes durant aquest
temps, només Pisa pogué resistir-los; mentrestant, a l'interior, Lucca i després
Florència començaven a créixer. A partir del s. XI començaren a aparèixer les
primeres autonomies ciutadanes a Florència, Pisa, Siena, Lucca i Arezzo. Els
comuns naixents aviat s'expandiren per les terres veïnes en lluita contra
l'Imperi (que hi governava mitjançant el marcgravi, amb el títol també de vicari
imperial), i també, a vegades, entre ells mateixos. Simultàniament, al camp el
gran latifundi es fraccionava gràcies a l'emfiteusi, i es desenvolupava la
petita propietat, mentre que a les ciutats es reanimava l'activitat mercantil i
industrial. Durant uns quants segles la història de la Toscana fou la història
dels diferents comuns, entre els quals no hi hagué cap lligam unificador.

Els peregrins viatjaven al llarg de la Via Francigena entre Roma i França, i
això portà riquesa i desenvolupament durant el període medieval.

Als segles XI i XII predominà Pisa, mentre que al s. XIII s'inicià l'hegemonia
de Florència. Aquest segle es caracteritzà per les lluites entre güelfs i
gibel·lins, entre partidaris del papat i partidaris de l'Sacre Imperi Romà, que
era alhora una lluita entre el món feudal gibel·lí i el món mercantil, hostil a
l'Imperi. Els güelfs s'imposaren a Florència, i Florència s'imposà a les altres
ciutats toscanes.

Primer amb Dante Alighieri i amb Giotto di Bondone al segle XIV, després al
segle XV amb altres artistes, la Toscana, i en particular Florència, donaren una
determinant contribució al Renaixement italià.

La unificació toscana baix un únic estat s'inicià amb la política expansionista
de la República de Florència, quan començà a fagocitar als altres territoris
toscans, frenada tan sols per la República de Siena. El 1350 sotmeté Prato, el
1384 adquirí Arezzo, el 1406 conquerí Pisa, el 1411 Cortona i el 1421 Liorna,
que fou presa als genovesos i que es convertí als segles XVI i XVII en el gran
port de la Toscana.

Durant el segle XV va produir-se l'adveniment dels Medici, que com les famílies
florentines més grans, s'enriquia amb els bancs.

Fins al 1859 la Toscana va ser un estat independent. Nascuda de la República de
Florència, va anar guanyant en extensió i importància fins a la instauració del
Gran Ducat de Toscana el 1569. El 1859 el Gran Ducat va ser annexionat al Regne
de Sardenya-Piemont, que posteriorment es convertiria en el Regne d'Itàlia, que
va precedir l'actual República Italiana.

Coord.: 43° 21′ 00″ N, 11° 01′ 00″ E﻿ / ﻿43.35°N,11.016666666667°E﻿ / 43.35;
11.016666666667



https://ca.wikipedia.org/wiki/Setmana_Tr%C3%A0gica

Es coneix com a Setmana Tràgica les revoltes populars que succeïren a Barcelona,
i altres ciutats industrials catalanes, entre el 26 de juliol i el 2 d'agost de
1909. El detonant d'aquests fets va ser la mobilització de reservistes per ser
enviats al Marroc, on el dia 9 havia començat la Guerra de Melilla.

La causa detonant del conflicte fou la lleva de reservistes que va fer el govern
espanyol per un reial decret el mateix juliol de 1909 per tal d'enviar tropes a
Melilla. A banda del fet que la majoria de mobilitzats eren catalans, el fet de
mobilitzar altra vegada els reservistes de la lleva posterior al 1903 provocava
que els homes cridats fossin ja casats i amb fills per mantenir. El sentiment
d'injustícia s'incrementava pel fet que els fills de les famílies riques podien
comprar l'exempció d'incorporar-se a files si pagaven 6.000 rals (1.500
pessetes), una quantitat fora de l'abast dels obrers de l'època que cobraven
només entre 5 pessetes i 10 rals al dia. A més a més, la Guerra de Melilla, que
començava a gestar-se a les places espanyoles del Nord d'Àfrica, era percebuda a
Catalunya com una qüestió aliena, pròpia de la política Madrilenya. Fervoroses
campanyes mediàtiques van escalfar els ànims, com l'anticolonial d'Antoni Rovira
i Virgili a El Poble Català, o la del lerrouxisme (que va atiar
l'anticlericalisme i les tensions socials ja existents). De fet, es considerava
que el motiu de la campanya militar era el descobriment, l'any anterior, d'unes
mines propietat d'una empresa formada pel Comte de Romanones, el Marquès de
Comillas i el Comte de Güell.

No obstant això, hi havia també altres causes més profundes. Durant els
esdeveniments va brotar l'anticlericalisme latent a la societat catalana:
s'acusava el clergat d'estar sempre a favor dels rics i els poderosos. Es
criticava la seva ideologia tradicionalment conservadora i el tracte
paternalista amb què dispensaven la seva beneficència en aquells temps de crisi.
Precisament es criticava el seu suport als sindicats grocs catòlics que frenaven
qualsevol iniciativa dels sindicats obrers reivindicatius majoritaris. Però la
crítica més contundent que es feia llavors a l'Església era el domini gairebé
total que tenia del sistema educatiu; sobretot per part d'aquells sectors
progressistes que advocaven per una educació laica per tal d'aconseguir els
"homes nous", cultes i científics. En aquest context, el juliol de la Setmana
Tràgica el lerrouxisme va atiar amb vehemència l'anticlericalisme amb proclames
violentes; en canvi, la repressió governativa posterior a la revolta fou en
contra de la ideologia pro escoles laiques.

Des de principis del mes de juliol diverses entitats obreres van fer actes arreu
de Catalunya en contra de la lleva, en contra del govern i fins i tot a favor de
la independència marroquina.

Els embarcaments van començar el dia 11 sense gaire incidents, però quan el 18
de juliol fou embarcat a Barcelona el Batalló de Caçadors de Reus, format
majoritàriament per joves catalans, es van produir incidents al port i una
manifestació de protesta, que va rebre el suport del PSOE, del Partit Republicà
Radical i del Centre Nacionalista Republicà. Una setmana després del primer
embarcament arribaren notícies sobre la mort en combat d'uns 300 reservistes. El
21 de juliol Solidaridad Obrera va convocar un míting a Terrassa amb una
proclama del periodista socialista Antoni Fabra i Ribas, que convocava una vaga
per al dia 26 de juliol. El 24 de juliol es va constituir el comitè de vaga
compost per Fabra i Ribas (socialista), Francisco Miranda (cenetista); o José
Rodríguez Romero i Miguel Villalobos Moreno. Cap d'ells era dirigent destacat
del moviment obrer català.

La vaga del dilluns 26 de juliol fou tot un èxit i es mantingué controlada pels
convocants. S'hi implicaren altres dirigents de la Solidaritat Obrera, com ara
Tomàs Herreros o Mariano Castellote Targa. Però cap al vespre començaren a
sorgir els primers brots de violència al barri obrer del Poblenou, on la
indignació popular es va focalitzar contra els tramvies (que pertanyien a
l'empresa del Marquès de Foronda) i contra l'escola marista (que fou cremada).
Hi van haver 2 morts i 11 ferits greus. La reacció del ministre de Governació
Juan de la Cierva fou declarar l'estat de guerra i la suspensió de les garanties
constitucionals a tota la província de Barcelona, cosa que provocà la dimissió
del governador civil Ángel Ossorio y Gallardo.

L'endemà els enfrontaments armats es van generalitzar arreu de Barcelona amb
l'aixecament de més de 250 barricades. Al llarg dels dies 27 i 28 s'incendiaren
molts edificis religiosos: convents, esglésies i escoles. Fins i tot es van
profanar sepultures arribant a ballar al carrer amb els cadàvers a tall de
sorna. Alguns dirigents radicals,[n. 1] van fer córrer llistes amb convents i
institucions religioses per cremar.[n. 2]

Després d'aquests avalots pel centre de la ciutat, les forces de seguretat
dispararen sobre els manifestants a la Rambla, cosa que va exacerbar encara més
els ànims i s'arribés a una veritable insurrecció amb barricades als carrers,
amb molts ferits i la proclamació de la llei marcial. Van ser assaltades les
comissaries del Clot i del Poblenou, i al barri de Sant Andreu del Palomar hi ha
una veritable insurrecció de caràcter republicà dirigida per Josep Miquel i
Baró.

El dijous 29 desembarcaren les primeres tropes que el govern havia enviat des de
València. El restabliment de l'ordre va permetre l'obertura d'algunes botigues
d'aliments per primer cop aquella setmana.

És destacable la negativa de les tropes de la guarnició barcelonina de disparar
sobre els que consideraven els seus companys; fins al punt és així de rebre'ls
amb crits de "Visca l'exèrcit! Fora la guerra!". Amb la falsedat de titular-la
com a revolta separatista, quan era una revolta obrera, es reforçaren les tropes
amb forces portades de València, Saragossa, Pamplona i Burgos, que finalment
dominaren la situació. El dia 29 de juliol les tropes dels generals Santiago i
Brandeis ocuparen el Poblenou, les Drassanes, el Clot i Sant Martí de
Provençals, i el dia 30 Sant Andreu i el 31 Horta, darrer bastió dels revoltats.

El balanç deixà entre 110 i 115 morts, d'ells 3 religiosos, 104 civils, 4 o 8
policies i 4 membres de la Creu Roja, així com 441 ferits (124 militars i
policies, 300 civils i 17 membres de la Creu Roja).

La participació de les dones en els avalots de la setmana tràgica no van ser
gratuïts, van influir moviments polítics contra el govern, l'enviament d'homes
de classe obrera a la guerra del Marroc. Els de famílies benestants, podien
pagar una quota per no anar a la guerra i les senyores benestants donaven
medalles de protecció als soldats. Les mares i dones dels reclutats van sortir
al carrer i varen envair el port per impedir que marxessin. El diari El Poble
Català els va recomanar que es posessin llaços blancs per reforçar la protesta.
La marxa dels homes a la guerra representava dur la família a la misèria perquè
es quedaven sense el seu jornal, que tot i que era minso, era el que cobria
escassament les despeses de la casa. La majoria de les dones i els infants dels
barris obrers també treballaven a les fabriques, però malgrat treballessin igual
o més que els homes els sous eren molt inferiors. No és de estranyar que algunes
dones, inclús nenes menors d'edat, es dediquessin també a la prostitució per
completar la paga que no rebien a les fabriques. Un altre motiu era el fet que
els convents que tenien nenes i dones acollides per pobresa i els que tenien
nenes i dones acollides per redimir-les de la mala vida, tenien oficines de
ocupació i també tenien tallers on manufacturaven grans quantitats de gènere que
feien produir amb fort rigor a les asilades, així com serveis de costura i
bugaderes. Això representava una forta competència per a les dones treballadores
i les que anaven a les fabriques, i no els permetia tenir millores laborals. Tot
això va provocar que els obrers i les obreres sortissin al carrer i es
produïssin vagues, avalots, barricades i cremes de convents; van ser moltes les
dones que van comandar piquets i ajudaren a formar barricades. Moltes de les
dones van ser detingudes i jutjades, les més nomenades van ser una sèrie de
prostitutes com Encarna Abellaneda "La Castiza", que va animar els seus companys
a fer barricades al cerrer Migdia; Josefa Prieto "La Bilbaina", que es va
exiliar a França i s'incorporà al Comité de Defensa dels Espanyols Expatriats;
Maria Llopis Berger "La quaranta cèntims", que fou jutjada i condemnada a mort
(tot i que li varen commutar la pena per exili perpetu); Enriqueta Sabater "La
Llarga", a la qual li feren un consell de guerra tot i que el fiscal retirà
l'acusació; i Rosa Esteller "La Valenciana", del Poble Nou, que va construir una
barricada al barri de sant Pere, va ser detinguda i jutjada en consell de
guerra. Els reportatges sensacionalistes van culpar de la il·legalitat i actes
descontrolats als estrangers, lladres, prostitutes i anarquistes, tot i que en
realitat també varen participar dones obreres, i les afiliades al Partit
Republicà Radical, anomenades "Damas Radicales" i "Damas Rojas".

Micaela Chalmeta va donar suport i participà en la Setmana Tràgica, liderant
grups de dones que van assaltar botigues de menjar. Posteriorment també hi
participà en la vaga general revolucionària de 1909.

Tot i que els fets més transcendents de la Setmana Tràgica van succeir a
Barcelona, també es van viure jornades de vaga i aldarulls en altres municipis
amb una economia industrial. Entre aquests van destacar els fets de Sabadell,
Granollers i Manresa perquè la revolta fou reeixida més ràpidament que a la
capital i tot. Altres poblacions amb alguns esdeveniments violents foren
Badalona, Mataró, Sant Feliu, Palamós, Palafrugell o Cassà, entre altres. En
alguns llocs es va arribar a proclamar la república; i en molts d'ells es va
produir un buit de poder que, sense líders clars de la revolució, fou omplert
pels revoltats diversos o pels comitès de vaga locals, els quals actuaren segons
el corrent ideològic que hi predominava. En tots ells, però, hi fou comú
l'assalt als edificis religiosos. A partir de la proclamació de la vaga general
la nit del 26 de juliol els vaguistes van procurar tallar les comunicacions
aturant els trens i tallant línies de telègraf i de telèfon.

A Sabadell hi van morir dos funcionaris municipals i els revoltats arribaren a
oferir obrers armats al Comitè de Barcelona. El dia 28 de juliol a Arbeca una
massa de vilatans destrossaren les vies del tren de la línia de les Borges
Blanques cap a Lleida i cremaren un tren. En el judici els defensaren els
diputats Francesc Macià i Joan Moles, que n'aconseguiren la seva absolució. El
mateix dia a Sant Vicenç de Castellet, una colla d'homes va cremar 29 vagons de
tren i van tombar les línies del telègraf. També es produïren intents de cremar
edificis religiosos a Badalona, Manresa, Sant Feliu de Guíxols, Granollers i
Palamós.

El desenvolupament de la revolta va agafar per sorpresa tots els dirigents
polítics catalans. El líder del Partit Radical, Alejandro Lerroux, demagog amb
un fort discurs anticlerical, era exiliat a Buenos Aires. El dia 26 de juliol
Francesc Ferrer i Guàrdia s'entrevistà amb el cap radical a Barcelona, Emiliano
Iglesias Ambrosio, per tal de prendre la direcció de la revolta, però Iglesias
donà consignes als membres del seu partit d'abstenir-se i Ferrer i Guàrdia tornà
al seu mas a Montgat. Iglesias arribaria a l'extrem de prendre un purgant per
tal de no acudir a les reunions amb els dirigents obrers. Per aquest motiu fou
conegut com L'heroi de la purga.

Antoni Fabra i Ribas, conscient de la feblesa del PSOE a Catalunya, s'entrevistà
els dies 26 i 27 de juliol amb els dirigents catalanistes Antoni Rovira i
Virgili, Laureà Miró i Trepat, Jaume Carner i Josep Llari i Areny, però no van
voler donar suport als revoltats mentre no hi hagués altres aixecaments a la
resta de l'Estat espanyol. Els diputats i senadors catalans es reuniren el dia
27 a casa de Josep Maria Vallès i Ribot, però la notícia de la crema de convents
i la proclama del ministre de la Cierva provocaren que no s'arribés a cap acord.

Per altra banda, el fet que el ministre de la Cierva qualifiqués de separatista
el moviment va provocar la inhibició vers la revolta dels diputats republicans
al Congrés dels Diputats. Només Pablo Iglesias, cap del PSOE, considerava que
una revolta d'aquelles característiques liderada per republicans i socialistes
podia provocar la caiguda de la monarquia.

El govern de Maura i el nou governador civil, Evaristo Crespo Azorín van portar
a terme una repressió duríssima i arbitrària. En total, entre juliol de 1909 i
abril de 1910 foren detingudes 1.967 persones i 200 més foren expulsades a 300
kilòmetres de Barcelona. S'organitzà un procés militar contra 1.925 individus,
d'ells 214 en contumàcia, dels quals 469 foren sobreseguts i 584 absolts. Es
dictaren 17 penes de mort, de les quals 5 foren aplicades.

Certs sectors socials, àvids de revenja, van apuntar cap a l'escola laica com a
incitadora de l'odi al sistema polític i religiós. Seguint l'acusació formulada
en una carta que li dirigiren els prelats de Barcelona, va ser detingut Francesc
Ferrer i Guàrdia, creador de l'Escola Moderna, a qui acusaren de ser
l'instigador de la revolta. Malgrat les protestes internacionals, el 13
d'octubre va ser afusellat al castell de Montjuïc juntament amb quatre acusats
més. Cap d'ells no havia estat dirigent destacat durant la revolta.[n. 3] A més
a més, arreu de Catalunya també es van tancar totes les escoles laiques, també
les anomenades "neutres", i diverses entitats titllades de lliurepensadores. El
balanç final foren 80 edificis religiosos cremats, entre els quals, 33 escoles i
14 parròquies.

A causa d'aquests i altres fets, la ciutat de Barcelona va rebre el sobrenom de
"la Rosa de Foc". Fou a l'agost de 1909 i per part del periodista
hispano-uruguaià Antonio Loredo, en el diari La Protesta.

Els afusellaments ocasionaren un ampli rebuig cap a Maura a Espanya i a tot
Europa. La resposta unànime de la premsa estrangera rebutjant les execucions
posaren entre les cordes el règim espanyol, que veié com davant de les seves
ambaixades es convocaven manifestacions, i fins i tot es produïren assalts. El
rei Alfons XIII, alarmat per aquestes reaccions tant en l'exterior com en
l'interior, va destituir el president conservador Maura i el va substituir pel
liberal Segismundo Moret.

A Catalunya es va generar un debat sobre la tendència incendiària que
repetidament es produïa a Barcelona des de la bullanga de 1835. L'escriptor Joan
Maragall des de La Veu de Catalunya va fer també aquestes reflexions en una
sèrie d'articles queixant-se dels extremismes a banda i banda. Ja el 4 d'agost
es mostrava esperançat amb què no hi hagués execucions. Quan el 10 d'octubre es
féu pública la sentència contra Ferrer i Guàrdia, Maragall va escriure'n un
titulat «La ciutat del perdó», però l'article fou censurat per la Lliga
Regionalista, propietària del mitjà de premsa. Aquesta decisió, i la reacció
dels conservadors en general, va causar una protesta generalitzada contra aquest
partit polític i contra Prat de la Riba. La Lliga va patir un sever càstig
electoral del qual no es recuperaria fins al 1912.

Amb el títol de La rosa di fuoco (La rosa de foc). La Barcellona di Picasso e
Gaudí fou inaugurada el 2015 una exposició sobre Barcelona des de la darrera
dècada del segle xix fins a la primera del segle xx al Palazzo dei Diamanti, de
la ciutat italiana de Ferrara, comissariada per l'historiador de l'art Tomàs
Llorens Serra i Boye Llorens, amb obres, entre altres, de Ramon Casas, Santiago
Rusiñol i Prats, Adrià Gual, Joaquim Mir, Antoni Gaudí, Carles Mani, Hermen
Anglada Camarasa, Isidre Nonell, Ricard Canals, Juli González i Picasso, i amb
fotografies d'Adolf Mas.



https://ca.wikipedia.org/wiki/Penis_hum%C3%A0

El penis és un òrgan extern de l'aparell reproductor masculí, propi de tots els
mamífers i altres animals, tant vertebrats com invertebrats que gaudeixen de
fecundació interna.

Longitudinalment el penis es divideix en tres segments: l'arrel, el fust (també
anomenat tronc o verga) i el gland (o cap del penis).

Rep el nom d'arrel la part interna del penis, és a dir, la que es troba a
l'interior de l'abdomen i en permet la subjecció a la resta del cos: aquesta
subjecció es fa amb el lligament dels dos cossos cavernosos a l'os pubis per
mitjà dels músculs isquiocavernosos i bulbocavernosos que envolten els esmentats
cossos cavernosos. Va des de la símfisi del pubis fins a l'inici de la part
externa.

Anomenem fust (o tronc) la porció cilíndrica de la part externa del penis, que
sempre és coberta de pell, també en estat d'erecció.

El gland és la porció final del penis, de forma cònica, aplatada cap a avall, i
d'un diàmetre a la base una mica superior al del fust (2 o 3 mil·límetres).
Aquesta base més ampla s'anomena corona del gland. La pell que cobreix el gland
quan el penis és flàccid s'anomena prepuci i té una obertura a l'extrem que -en
aquest estat- permet la sortida de l'orina en la micció. Aquesta obertura
-anomenada esfínter prepucial- constitueix un esfínter perquè és dilatable per
tal de permetre -quan s'esdevé l'erecció i el gland s'engrandeix (com la resta
del penis)- que el prepuci s'enretiri i el gland resti descobert de pell (tot i
que sempre és possible estirar-la endavant i tapar el gland, parcialment o del
tot).

Per tal d'evitar que -quan s'esdevé l'erecció- el prepuci reculi més del compte,
a la cara inferior o ventral del penis (però que queda a la part de dalt en un
home ajagut de memòria amb el penis en erecció), i just per darrere de la
corona, hi ha el fre del prepuci: és un plec de pell en forma de brida (semblant
al que tenim sota la llengua) que uneix la pell amb el gland.

Val a dir que als homes que han estat circumscidats -tant sigui per motius
religiosos com perquè patien fimosi. .

A l'extrem o vèrtex del gland hi ha el meat urinari, una obertura amb tancament
vertical que és el final de la uretra per on s'aboquen l'orina i l'esperma a
l'exterior.

La uretra és un conducte procedent de la pròstata i la bufeta de l'orina que
recorre tota la llargària del penis envoltada del cos esponjós, una estructura
de forma cilíndrica situada al llarg de la cara inferior o ventral del fust i
que s'eixampla per formar el gland a part final del penis.

Per damunt del cos esponjós, tot al llarg de la part superior de l'òrgan, hi ha
els dos cossos cavernosos, també cilíndrics (però amb un diàmetre molt superior
al del cos esponjós), situats costat per costat (com els dos canons d'una
escopeta) i separats per l'envà pectiniforme.

Esquema de les seccions horitzontal i vertical d'un penis humà: les zones més
fosques, dins dels cossos cavernosos, corresponen als espais que s'omplen de
sang durant l'erecció.

La unió dels dos cossos cavernosos forma un solc longitudinal a la cara superior
o dorsal del penis; és visible externament, però és molt poc profund. L'ocupa el
paquet vàsculo-nerviós dorsal.

Situació dels òrgans més externs de l'aparell reproductor masculí: 1. Testicles.
2. Epidídims. 3. Cossos cavernosos del penis. 4. Prepuci arronsat després
d'enretirar-se i deixar el gland al descobert. 5. Fre del prepuci. 6. Meat
urinari. 7. Gland. 8. Cos esponjós que s'eixampla formant el gland. 9. Fust del
penis. 10. Escrot

Aquests tres elements -el cos esponjós i els dos cossos cavernosos-, envoltats
de pell (derma i epidermis), constitueixen el fust del penis. Estan formats pel
teixit erèctil que fa possible l'erecció. Aquest teixit és esponjós i el formen
nombroses trabècules de distribució irregular, amb escàs teixit conjuntiu i una
gran abundància de fibres musculars llises, que limiten nombrosos espais
lacunars, revestits interiorment per endoteli vascular amb gran quantitat de
terminacions nervioses i vasos sanguinis (venes, artèries i vasos limfàtics).
L'erecció es produeix en omplir-se de sang els espais buits que hi ha entre les
trabècules d'aquest teixit esponjós. Aquesta sang restarà parcialment retinguda
mentre duri l'erecció.

De fora cap a endins, el fust està format per la pell, sota la qual hi ha una
primera capa, anomenada fàscia de Colles, composta de teixit connectiu i algunes
fibres musculars llises, lligades a la zona profunda de la pell. Sota mateix de
la fàscia de Colles, hi ha una segona capa, més resistent que l'anterior, que
rep el nom de fàscia profunda o de Buck. Aquesta capa envolta tots dos cossos
cavernosos i el cos esponjós, tots tres alhora (però sense cobrir el gland).
Finalment, sota de tot, hi trobem la túnica albugínia, que és una beina fibrosa
que envolta només els dos cossos cavernosos.

El sistema superficial no és funcional (no intervé en l'erecció) i el
constitueixen venes que discorren entre totes dues fàscies (de Colles i de Buck)
i que desemboquen en la vena dorsal superficial, la qual -a la vegada- drena en
la vena safena major esquerra (en alguns hòmens, en la dreta).

El sistema intermedi el constitueixen venes profundes en relació a la fàscia de
Buck, però que són superficials en relació a l'albugínia. Del gland n'emergeixen
de 6 a 15 venes que constitueixen el plexe retrocoronal. La confluència
d'aquestes venes origina la vena dorsal profunda, que rep drenatge lateral per
una sèrie de venes que reben el nom de venes circumflexes, provinents del cos
esponjós de la uretra i que alhora reben en el seu trajecte una sèrie de venes
procedents del cos cavernós, anomenades emissàries, que travessen la túnica
albugínia. Aquestes darreres són les que drenen els espais lacunars, i són, per
tant, funcionals (intervenen en l'erecció). La sang de la vena dorsal profunda
fa cap al plexe de Santorini, que és tributari del plexe periprostàtic i de les
venes hipogàstriques.

El sistema profund el constitueixen una sèrie de venes que drenen els cossos
cavernosos i el cos esponjós a través de les venes profundes del cos cavernós
que desmboquen a les venes pudendes internes.

El penis també és la zona erògena per excel·lència del cos masculí: el gland
n'és la part més sensible, tant en la punta i el cos com en la corona i el fre.
És així perquè el gland té moltíssimes terminacions nervioses que es poden
estimular per mitjà de tocs suaus o pressions més intenses, o cobrint-lo i
descobrint-lo amb la pell del prepuci. El fust també és molt sensible, tot i que
no ho és tant com el gland.

El penis arriba a les mesures adultes als 16 o 17 anys. Les mides del penis en
estat flàccid d'un home adult oscil·len -en general- entre els 7 i els 10
centímetres de llargada i entre els 7 i els 9 cm de circumferència. Val a dir,
però, que el penis flàccid és força dificultós d'amidar, ja que la mida varia
segons la circulació de la sang, segons l'estat d'ànim de l'individu (en molts
moments el penis es troba en un estat de semierecció) i també segons la
temperatura ambiental (s'escurça amb el fred)..

Les mides mitjanes del penis d'un home adult en estat d'erecció són d'uns 15 cm
de llarg i d'uns 12 cm de circumferència. Aquestes mesures són les que hom
considera normals, en termes estadístics, però val a dir que hi ha una gran
variabilitat -que cal considerar normal, excepte en casos extrems- entre les
mides d'un home i les d'un altre. És molt habitual una desviació de fins a 3 cm,
de més o de menys, tant en la llargada com en la circumferència. Això vol dir
que hi ha penis normals amb una llargada des de 12 cm fins a 18 i amb una
circumferència d'entre 9 cm i 15 en la zona més ampla, la més propera a
l'abdomen).

Pel que fa als nens, el penis assoleix la meitat de les mides d'un home adult
cap als 10 o 11 anys i, pel que fa als trets racials, les mides són menors en
els orientals (fins a un parell de centímetres menys que la mitjana, tant en
longitud com en circumferència), intermèdies en els hòmens de pell blanca i
majors en els de pell negra (fins a un parell de centímetres més que la
mitjana).

Cal aclarir que hom mesura les llargades des del naixement del penis, a tocar de
l'os pubis, fins a l'extrem del gland.

El complex de penis petit afecta (i ha afectat) molts hòmens de totes les
èpoques i de totes les cultures i condicions. És una circumstància, doncs, que
no es pot menystenir, puix que a força hòmens els provoca una gran càrrega
d'angoixa i de baixa autoestima. De fet, hi ha molts hòmens que es pensen
(erròniament) que hi ha una proporcionalitat entre, d'una banda, les mides del
penis i, de l'altra, la virilitat, la potència sexual i el plaer que un home pot
obtenir i pot proporcionar. Val a dir que aqueixa ansietat és, molt sovint,
inconscient.

És per això que, a certs hòmens —i dones—, els preocupa molt la grandària del
penis. Tanmateix, els sexòlegs consideren que un penis en erecció de més de 6 cm
de llargada ja és funcionalment apte per al coit. Hom denomina micropenis
aquells que tenen una llargada en erecció de 6 cm o menys, però aquests casos
són molt rars. Solen implicar dificultats per al coit: per aquest motiu -sota
criteri mèdic- hom pot recomanar un tractament de cirurgia d'allargament, que no
deixa de tenir riscos. Sigui com sigui, qualsevol home ha de tenir present que,
llevat de casos excepcionals, amb les mides del seu penis pot oferir satisfacció
sexual plena a la parella, abans, durant i després de la relació sexual.
L'important no són les mesures del penis, sinó com se'l faci servir, és a dir,
emprant recursos eròtics adequats. A més a més, l'elasticitat de la vagina
permet que un penis de qualsevol grandària s'hi pugui acomodar: la zona més
profunda de la vagina es dilata fins al punt que hom perd el contacte amb el
penis durant l'orgasme.

És fonamental l'acceptació del cos com una part de nosaltres. No existeix cap
penis (ni cap vulva) igual a un altre: tots tenen diferències i particularitats.
Hom fa idealitzacions, derivades de la cultura tradicional, que a vegades no
quadren amb la realitat del nostre cos. Per això convé que ens sapiguem acceptar
tal com som.

Per això també hi ha persones que prefereixen un penis no tan gros, perquè també
els agraden altres pràctiques sexuals, com el sexe anal o l'oral, especialment
aquesta segona. I és obvi que per a aquestes pràctiques, el maneig d'un penis
petit és molt més agradable per a l'home o la dona.

Pel simple fet de pertànyer al camp semàntic de la sexualitat, el concepte de
'penis' té una multitud de connotacions extralingüístiques. Això explica el gran
nombre de denominacions populars.

En català, popularment, el penis rep denominacions com perdiu, brunitó, carall,
cigala, cos (mall.), cuca, fava (mall. val.), gorrió (mall.), melindro, ocellet,
pardal, piu (men. val.), piula, polla (castellanisme d'ús freqüent), quirra,
rabo, pilila (infant.), pipí (alg.), pipiütxto (alg. infant.), pitx (alg.), pixa
(var. mall. val. pixorro), piva (men.), rave, sexe (mall.), tita, titola, verga,
xerric, xil·la, xitxí i xitxirinel·lo (alg. infant.) o virot, entre altres. Al
País Valencià, la part del gland s'anomena cabota, i en altres àrees capoll.



https://ca.wikipedia.org/wiki/Ovella_Dolly

L'ovella Dolly (5 de juliol de 1996 – 14 de febrer del 2003), va ser el primer
mamífer a ser clonat satisfactòriament a partir d'una cèl·lula adulta. Va ser
clonada a l'Institut Roslin d'Escòcia on hi va viure fins que va morir als sis
anys. El seu naixement va ser anunciat el 22 de febrer de 1997.

L'ovella va ser originalment anomenada amb el codi "6LL3". El nom "Dolly" prové
d'un suggeriment per part dels professionals que van col·laborar en la concepció
en honor a Dolly Parton i als seus pits, ja que va ser clonada a partir d'una
glàndula mamària d'ovella adulta. La tècnica es va fer famosa, ja que el seu
naixement es devia a una transferència nuclear de cèl·lula somàtica, en la qual
és inserit un nucli en un oòcit denucleat que és fusionat i esdevé un embrió.
Quan la Dolly va ser clonada a partir d'una ovella de sis anys de vida va ser el
centre de molta controvèrsia que encara perdura fins avui.

El 9 d'abril del 2003 el seu cos dissecat va ser col·locat al Museu Reial
d'Edimburg, un dels Museus Nacionals d'Escòcia.

La Dolly va ser creada per un equip de recerca liderat per en Ian Wilmut de
l'Institut Roslin d'Escòcia. La fita de la recerca havia de ser assegurar l'èxit
de la reproducció d'animals modificats genèticament per a produir proteïnes
terapèutiques en la seva llet. Aquest equip ja havia aconseguit cultivar dos
clons d'ovelles en laboratori a partir de cèl·lules embrionàries, anomenats
Megan i Morag; el treball va ser publicat al Nature el 1996. La Dolly fou una
ovella Finn Dorset, creada a partir de cèl·lules mamàries adultes absolutament
diferenciades fent servir la tècnica anomenada transferència nuclear de cèl·lula
somàtica; la seva concepció va ser descrita en una publicació del Nature del
1997. Així doncs, la Dolly va ser el primer mamífer clonat a partir d'una
cèl·lula adulta.

Els resultats de la recerca varen ser publicats el 1999 al Nature suggerint que
la Dolly podria patir envelliment prematur, a causa de l'escurçament dels
telòmers característic de les cèl·lules adultes. Es va especular que aquests
telòmers van passar del seu progenitor que tenia sis anys i que per tant la
Dolly havia nascut amb un material genètic sis anys més vell. Això és
conseqüència que la llargada del telòmer és reduïda després de cada divisió
cel·lular en les quals es requereix una duplicació del material genètic. La
polimerasa, enzim que forma part de la maquinària de duplicació no pot arribar a
la punta del cromosoma de manera que divisió a divisió es va quedant sense
dividir-se i es va escurçant. Tanmateix, el Dr. John Thomas va indicar que molts
animals clonats tenen telòmers de llargada normal i que en els clons en sèrie
els telòmers solen ser de majors dimensions a cada generació. Això és
conseqüència del fet que l'enzim telomerasa és actiu en aquests clons
protegint-los d'escurçar-se. Tanmateix, la telomerasa pot ser la responsable de
causar mutacions amb la seva activitat enzimàtica que duguin al càncer. De fet
en molts càncers humans en els tumors es produeix telomerasa la qual no és
present en les cèl·lules somàtiques.

El gener del 2002, quan l'ovella tenia 5 anys, es varen anunciar signes que
apuntaven possiblement cap a aquesta direcció. Havia desenvolupat una forma
potencialment debilitant d'artritis inusual a tan poca edat. Això va donar
suport a la teoria de la prematura senescència, encara que per exemple, el Dr.
Dai Grove-White de la facultat de Ciència Veterinària de la Universitat de
Liverpool va enunciar, "És concebible que l'artritis sigui deguda a la clonació
però podria no ser-ho. Pel que se sap, es podria haver malmès la cama saltant
per sobre una porta desenvolupant-la en conseqüència."

L'artritis va alimentar la idea que aquest tipus de clonació pot no ser
apropiada per a mamífers i hi ha un ampli consens tant dintre com fora de la
comunitat científica de què en aquest punt, el risc d'efectes imprevists en els
clons fa que els experiments relacionats amb la clonació reproductiva en els
humans siguin prematurs i mancats d'ètica.

Defensors de l'aplicació d'aquest mètode creuen que la tècnica simplement ha de
ser refinada. Tanmateix, d'altres creuen que amb els pocs coneixements limitats
del camp naixent de la genètica aplicada, els científics ni poden ni haurien
d'intentar de manipular tants gens d'una sola vegada. També hi ha molta
gent,[Qui?] sobretot de fora de la comunitat científica que creu que experiments
com els de la Dolly no s'haurien de tornar a repetir, ja que la clonació sempre
és moralment reprovable i hauria d'estar prohibida.

El 14 de febrer de 2003 es va anunciar que la Dolly tenia una malaltia
progressiva del pulmó. Una necròpsia va confirmar que patia d'un adenocarcicoma
oví pulmonar (Jaagsiekte), una malaltia bastant habitual en les ovelles. Els
científics del projecte indicaren que ells no creien que hi hagués cap connexió
entre el fet d'haver estat un clon i haver patit la malaltia i que les altres
ovelles de granja tenen dolències similiars. Aquest tipus de malalties del pulmó
són especialment un perill per les ovelles que estan tancades en els interiors
com hi estava la Dolly per motius de seguretat.

Després que la clonació es demostrés satisfactòriament pels creadors de la Dolly
s'ha pogut clonar d'altres grans mamífers com els cavalls i vaques. La clonació
és sovint considerada com a una eina prometedora per preservar les espècies en
perill, normalment per aquells que no treballen en la conservació d'espècies.

Hi ha hagut alguns intents i molts suggeriments per a clonar animals extints,
però en tots els casos on hi ha hagut recerca (thylacine, huia, Cabra pirinenca
i mamut) no s'han obtingut resultats. En conjunt, l'únic benefici real de la
clonació per a la conservació animal existeix en els casos de grans mamífers on
les tècniques de transferència d'embrió ja han estat establertes i la tècnica
podria servir per preservar un llinatge genètic estrany com el banteng de San
Diego.



https://ca.wikipedia.org/wiki/Oques_Grasses

Oques Grasses és un grup de música català format a Osona. El seu estil musical
és variat, però s'enquadra especialment en el reggae-pop.

Està format per set membres, la majoria dels quals han estudiat a l'Escola
Superior de Música de Catalunya tret del cantant Josep Montero i el baixista
Guillem Realp. Montero era l'antic bateria del grup Nothimatis, i sempre havia
tocat amb Arnau Tordera, que inicialment va formar part del grup, i que
actualment és membre d'Obeses. Inicialment estigué format per Montero, Tordera i
també Guillem Realp, Joan Borràs i Arnau Altimir, després s'hi uniria la resta.
Segons Montero: «són gent que tenen molts estudis, però alhora han sabut sortir
de tota la part més tècnica i han entrat en la part de creativitat.», de fet, el
vocalista és el que signa totes les composicions del grup.

El seu estil musical és variat, de fet en el seu primer disc no tenien una gran
definició, sinó que apostaven per deixar de banda les etiquetes i desconcertar
al públic, amb el qual connecten durant les seves actuacions en directe. Afirmen
que fan «reggae a la casolana», de fet, s'enquadren més en aquest gènere amb
tocs de música pop, que s'ha fet més present especialment en el seu segon disc.
Altrament, afirmen que fan «música porno [...]», perquè en les seves actuacions
acostumen a treure's la samarreta, i «música con gas», amb tocs efervescents, de
la qual en destaca la cançó Cul. Les seves cançons, tal com ho afirmen,
acostumen a ser creades de forma senzilla, amb fets i successos de la seva vida
quotidiana, hi expliquen les seves vivències, com si parlessin amb un amic.

El grup es va formar l'any 2010, però no es van donar a conèixer al gran públic
fins al llançament del seu primer disc Un dia no sé com l'any 2012, el qual van
editar i publicar ells mateixos. Van decidir llançar el seu segon disc,
Digue-n'hi com vulguis amb el segell discogràfic Chesapik, en el qual van
mantenir especialment el seu estil reggae a cinc de les cançons, i van
explorar-ne altres a la resta. El mateix any, van guanyar el Premi Enderrock al
grup revelació de l'any segons la votació popular. Tot seguit, van dur a terme
una gira per presentar les seves noves cançons, la qual va finalitzar a
Barcelona, i va ser un èxit d'assistència. Així mateix, van actuar al SummerFest
de Milwaukee el 26 de Juny i al SummerStage Festival al Central Park de Nova
York, el 28 de juny de 2014. D'altra banda, la seva cançó Així és el teu Nadal
va ser l'escollida com a tema del període nadalenc de TV3 i Catalunya Ràdio el
mateix any.

En el seu segon disc, el grup va gravar un videoclip per a totes les cançons,
perquè, segons afirmen, «totes les cançons són importants, no només una.»
Altrament, tot i estar a la venda, les cançons dels grup també es poden
descarregar de forma gratuïta a la seva pàgina web o veure els vídeos a través
del seu canal de Youtube. El 26 de març de 2015 van recollir el premi Enderrock
a millor videoclip per Sexy, tot i que havien rebut cinc nominacions en els
premis.

Sens dubte, han tingut un gran èxit des del seu naixement, tal com ho demostra
la gran quantitat de concerts, amb gran afluència de públic, que han fet arreu
de Catalunya, molts dels quals són d'assistència gratuïta, amb actuacions al
Canet Rock o exercint d'un dels grups que van obrir el Grec 2015, també han
actuat al País Valencià, així com concerts a l'exterior, com Londres, Gal·les i
Nova York. L'1 de juny van anunciar la publicació del seu nou disc pel maig de
2016, avançant-ne algunes cançons gradualment, que incorporaran a diverses
actuacions i a la seva segona gira el 2015, anomenada Living in the Hol·les.

L'any 2016 publiquen el seu últim disc, Youponi, que van presentar a la Sala
Salamandra el 30 d'abril.



https://ca.wikipedia.org/wiki/M%C3%BAsica

La música és un art que s’expressa mitjançant la combinació de sons, d’acord amb
les lleis de la melodia, l’harmonia i el ritme. Es manifesta en l'organització
dels sons i els silencis en el temps. És l'art de la generació, manipulació i
combinació —en simultaneïtat o en successió— dels sons, produïts per veus
humanes o per instruments, a la recerca de la bellesa formal i/o de l'expressió
d'emocions, o de complir certes funcions, i produint missatges dotats d'unitat,
continuïtat i coherència.

Les seves manifestacions s'acostumen a sotmetre a dictats que tenen validesa
dins d'un context cultural concret, tot i que des del segle XVIII s'ha dit
sovint que la música és un llenguatge universal, idea que ja es troba en el
poeta Samuel Rogers, en Christopher North i en Carl Maria von Weber (aquests
darrers ja en ple Romanticisme). Habitualment aquestes normes són les de la
melodia i les del ritme (i del timbre); i a les societats occidentals, també les
de l'harmonia.

En algunes manifestacions musicals no s'aprecia una voluntat veritablement
artística —entesa com a vinculació a uns principis estètics, voluntat de
sotmetre l'espectador / oient a una experiència estètica—; per tant, existeixen
manifestacions musicals que són més aviat formes de comunicació i manifestacions
culturals no necessàriament (ni prioritàriament) artístiques. La primera
voluntat de la música no sempre és l'artística.

Com a art sonora, requereix dos moments o processos creatius per viatjar del
creador al receptor o oient: la composició i la interpretació. Malgrat que en
alguns casos —com la improvisació— ambdós poden estar indissolublement units, no
per això deixen de ser dues fases diferents però del tot necessàries, àdhuc en
els repertoris tradicionals.

La música ha acompanyat les societats humanes des dels seus orígens, amb formes,
funcions, manifestacions i productes molt diversos, segons cada context i
moment. L'expressió musical és una constant de l'espècie humana malgrat que el
camp semàntic del mot no sigui plenament coincident a tot arreu i en totes les
llengües com en el cas de l'àrea islàmica de llengua àrab en què no inclou el
cant a la mesquita

Alguns corrents filosòfics han posat l'èmfasi en el seu caràcter efímer i en el
fet que només existeix veritablement en el moment en què sona. Per això
adquireix tanta importància l'estudi dels elements que permeten fixar-la;
tradicionalment ha estat la notació i més modernament l'enregistrament; per a
altres, la societat en què es donen els processos que la integren.

Ha estat sobretot l'etnomusicologia la que ha posat l'accent en el fet que la
música no és sols —o potser no és tant— un producte —de la composició i la
interpretació— sinó que més aviat —i sobretot— és un procés, un conjunt de
processos, d'accions humanes que es donen en la societat.[nota 1]
Paral·lelament, ha destacat el paper que té la música com a creadora de
consciència de grup i d'identitats col·lectives, com en els himnes nacionals,
religiosos o esportius.

A part de constituir l'essència de fenòmens ben vius a la nostra cultura com el
concert i els enregistraments, la música continua servint a una considerable
varietat de funcions vinculades als rituals, a la coordinació del moviment
corporal, la comunicació, la socialització, etc., a més de l'entreteniment o
l'oci.

El mot música prové directament del terme llatí musica que el pren del grec
μουσική/mousiké (de les muses), adjectiu que dóna com a implícit el substantiu
τέχνη/techne (art o tècnica), de manera que el conjunt seria l'art o la tècnica
de les muses, figura de la mitologia grega i romana. Originàriament, doncs, el
mot no indicava cap art en particular sinó en general a totes les arts de les
muses, i es referia a quelcom de perfecte i bell.

En aquest context s'inscriu la definició que s'atribueix a Edgard Varèse de
música com a so organitzat, i també la de l'Encyclopaedia Britannica que en la
seva 15a edició descriu que «atès que no hi ha sons que puguin ser descrits com
a inherentment no-musicals, en cada cultura els músics han tendit a restringir
la franja de sons que estaven disposats a admetre». És John Blacking el que
afegeix un detall important a la definició de Varèse: «la música és so
humanament organitzat».

A causa d'aquesta varietat de definicions i d'aproximacions conceptuals,
l'estudi de la música es porta a terme d'una gran varietat de maneres i amb
enfocaments i mètodes igualment diversos, tot i que aquestes disciplines i vies
d'estudi també han —si no creat— sí, almenys, desenvolupat aquestes accepcions.
Entre aquestes aproximacions a la música cal destacar les que es porten a terme
des de l'acústica, la teoria de la música —ella mateixa també dividida en altres
disciplines, la musicologia, l'etnomusicologia, l'antropologia, la interpretació
o la història de la música—.

Més enllà d'aquesta divisió, en l'opinió de Bruno Nettl, un dels elements que
millor defineixen una música o un estil musical és la qualitat general del so
que ve determinada conjuntament pel timbre i per la textura, a part d'altres
elements.

El seu camp d'estudi podria ser la música de qualsevol cultura i moment històric
però, en general, s'ha circumscrit a unes poques manifestacions de la música
erudita europea, en especial la composició i els estils musicals i,
secundàriament, la interpretació, sobretot referits als grups socials
predominants i a les grans ciutats, centrant—se en la música entesa com a obra,
com a obra d'art autònoma, referint—se més al passat que no pas al present, i
establint unes fites que quedaven com a punts i figures culminants d'una
evolució basada en uns criteris concrets que hom tendí a considerar universals.
Per contra, continuen sense formar part d'allò que majoritàriament s'entén com a
'història de la música' —tot i que sí que es fa molta recerca en aquests camps
però que no sempre transcendeix al terreny de la difusió majoritària— els
fenòmens de difusió i influència, de còpia i transformació, d'aprenentatge, els
punts de vista dels públics i dels grups no dominants (el pagesos, les dones…),
els elements econòmics i d'altra índole que justificaven la música, les
institucions musicals, els seus usos i valors simbòlics, etc. dels diferents
moments històrics.

La història de la música ha anat evolucionant, també —això ho estudia la
historiografia de la música— i s'ha beneficiat de les aportacions d'altres
disciplines com la història, la història de l'art, la iconografia,
l'arxivística, l'hermenèutica, la paleografia, l'organologia, l'anàlisi musical,
els estudis culturals, la biografia, la paleografia musical, etc. Els seus
continguts són presents a quasi tots els estadis de l'educació musical, a
l'ensenyament obligatori, al postobligatori, al nivell universitari, i als
conservatoris i escoles de música.

La història de la música habitualment s'ha referit o bé a Europa o bé a les
grans civilitzacions extra-europees (i també de les societats prehistòriques),
ja siguin de l'antiguitat (Antic Egipte, Mesopotàmia, Xina, Índia ...) o més
modernes però que han desenvolupat tant sistemes teòrics importants i com
contactes amb la societat occidental (món àrab, civilitzacions precolombines,
...). En el cas de la música europea i occidental en general, s'han construït
unes perioditzacions que —fruit del tipus d'història que s'ha aplicat—, sobretot
vénen donades per les característiques de l'estil que en cada època han
practicat les figures més destacades de la composició treballant als centres
neuràlgics de la vida musical. També ha estat habitual que l'estudi de la música
a Grècia i Roma fossin tractades com a antecedents —sobretot en el pla de la
teoria— de la música europea.

El fet que una mateixa denominació, classicisme per exemple, denominés a vegada
un estil i un període ha generat abundant controvèrsia. No són pocs els que
s'han preguntat si l'estil del classicisme ha estat l'únic practicat en el
període del classicisme, o si la música de tots els autors de l'època pot rebre
realment el qualificatiu de classicisme i si, en definitiva, estil i període del
classicisme realment tenen la mateixa cobertura.

El valor i els efectes que produeix una música depenen sobretot del context, que
li sàpiga o no atorgar aquest valor i efectes. Cada conjunt de manifestacions
musicals —amb els seus estils, gèneres, estructures, manifestacions, usos,
funcions i càrrega simbòlica— tenen validesa exclusivament dins d'una societat
(o diverses) que comparteix uns trets culturals. Cada música és plenament
comprensible només en la mesura en què hom es fa seus certs elements de la
cultura en la qual una determinada música s'insereix. És probable que la música
de Mozart —probablement el més estimat dels músics occidentals— no tingui cap
atractiu, interès o significat per a una persona d'una altra cultura. La música
és un fenomen universal però no un llenguatge universal, si més no tal com
s'havia imaginat al segle XVIII.

El relativisme cultural ha permès abordar l'estudi de les diferents músiques
sense la visió etnocèntrica que abans tenia l'estudi de la música.
L'etnomusicologia com a disciplina que primerament ha entès la música com a
resultat d'uns comportaments humans que estan configurats per un valors,
actituds i creences culturals concrets també ha estat la primera a abordar-ne
l'estudi com a producte cultural que no podia ser estudiat fora del seu context
social i cultural. Aquest enfocament va passar progressivament per tres etapes:
la música en el seu context social (recolzada en la musicologia); la música en
la cultura (basada en l'etnografia) i la música com a cultura (amb arrels en
l'antropologia).

Només una part d'aquestes professions encaixen amb allò que normalment s'entén
per músic, aproximadament les mateixes que s'han ensenyat als conservatoris. És
habitual que una mateixa persona desenvolupi diverses d'aquestes tasques
professionals.

La indústria musical, o music business en l'expressió més freqüent en anglès, és
el terme emprat per referir-se al conjunt d'empreses i organitzacions vinculades
a la música que tenen com a objectiu l'enregistrament, divulgació,
comercialització i venda de música enregistrada en estudis de gravació, però
també de revistes i d'esdeveniments musicals en directe: concerts i altres
formats semblants. En un sentit més ampli també pot incloure altres formes de
comercialització musical (instruments, partitures, educació, ràdio...)

En allò que es refereix als enregistraments, el panorama majoritàriament està
dominat per les anomenades majors, els segells discogràfics amb un major volum
de vendes.

La indústria musical s'inicia al segle XIX quan els organitzadors de concerts
inicien accions de cara a la construcció de sales de concerts cada vegada més
grans per tal d'ampliar el volum de vendes d'entrades per a cada concert, la
qual cosa comporta, finalment, el conegut creixement de les dimensions de les
orquestres i del seu volum sonor. A partir de 1880 s'hi afegeix la indústria
fonogràfica.

Atès el caràcter no sols artístic sinó també cultural de la música, cada sistema
cultural ha desenvolupat les seves pròpies formes de música, i el grau
d'importància de cada una d'aquestes tradicions pot estar en relació a la major
o menor centralitat que aquesta ocupi en el seu sistema cultural particular. Més
enllà d'aquesta visió que –en el concepte encunyat per Harris anomenaríem emic i
etic, el cert és que l'estudi de tradicions musicals no europees portat a terme
des d'Occident s'ha centrat sobretot en les que han desenvolupat uns sistemes
teòrics més forts i potents, i/o que han exercit una influència notable sobre
altres cultures, entre les quals es troba la mateixa cultura europea.

Així, exclusivament des d'aquest punt de vista, destaquen, la tradició musical
xinesa, que es remunta al tercer mil·lenni abans de Crist i que irradià a la
major part dels restants països d'Extrem Orient (Japó, Corea, el Sud-est
asiàtic, etc.), la música de l'Índia, amb el seu ric corpus teòric, i que també
influí en la música d'altres cultures asiàtiques (Tibet, Indonèsia, etc.), les
diverses tradicions musicals àrabs d'entre les quals sobresurt —per diverses
raons entre les quals es troba la rica i complexa teorització— la música
tradicional persa, o les tradicions musicals indígenes d'Amèrica del sud que —en
simbiosi amb les tradicions d'arrel europea— han donat lloc a bona part de les
actuals mostres de la música sud-americana, i les diferents cultures musicals
africanes subsaharianes algunes de les quals són l'antecedent de molts dels
elements presents en les músiques americanes actuals, i en la música popular
moderna.

La música es manifesta —més en unes cultures que no pas en altres, però en un
cert grau en la majoria d'elles— a través de l'obra musical entesa com un
objecte dotat d'intencionalitat, la unitat i la identitat del qual es deuen al
seu tempo, espai, moviment i forma musical. Objecte de percepció estètica o
vinculada a altres àmbits de la percepció (la pertinença al grup, etc.), la seva
existència heterònoma es concreta en la seva execució, ja sigui davant d'unes
persones que adopten el perfil de públic o no, o a través del seu
enregistrament, o de la seva digitalització. De fet, preguntar-se què és una
obra musical passa directament per preguntar-se, també, què és la música.

La mateixa essència de la música permet interrogar-se sobre la vivència de la
música abans de la seva execució i sobre la supervivència —i fins i tot
perennitat— després d'aquesta; de quina manera es perpetua, a través de la
recepció en la memòria dels oients, tamisada cadascuna pel sistema cultural que
li és propi; això sense comptar amb els significats i valors afegits amb els
quals un bon nombre d'obres es doten a través de les múltiples funcions que
se'ls atorguen (L'escolta de l'Oda a l'alegria, de la Novena Simfonia de
Beethoven probablement per a alguns ja sigui l'escolta de l'himne de la Unió
Europea més que no pas la d'una obra del segle XIX)

La força de l'obra musical, que li dóna aquesta centralitat en si del conjunt
d'elements que integren la música, és la causa que, sovint, l'estudi de la
música hagi esdevingut l'estudi de les obres musicals (l'anàlisi musical esdevé
anàlisi d'obres musicals, la història de la música esdevé història de les obres
musicals, etc.).

La partitura —sobretot a partir del moment en què permet 'capturar' el so amb un
grau de definició suficient— i posteriorment l'enregistrament— ha canviat
aquesta 'volatilitat' de l'obra musical, amb la diferència que la partitura
restava molt lligada al seu autor i l'enregistrament —amb diferències segons els
gèneres— resta més aviat vinculada a l'intèrpret.

Entre aquestes característiques en comú hi ha l'estil, l'estructura, el so (i,
per tant, el timbre i la textura), el text i la temàtica, si en té (així,
distingeix entre música religiosa i música profana), els públics que en són
seguidors habituals i els seus comportaments, les funcions d'aquestes músiques,
etc. No tots aquests elements incideixen sempre amb la mateixa importància ni
sempre és fàcil saber quan cal parlar de gèneres i quan de subgèneres inclosos
dins d'un gènere. És cabdal el fet que el gènere acaba essent una categorització
d'ús de les músiques: establim relacions de proximitat amb els gèneres i això
ens permet intuir el grau de proximitat amb obres classificades dins de cada un
d'aquests gèneres. En aquest sentit és un element fonamental per a la indústria
musical.

Una distinció tradicionalment considerada com a bàsica entre gèneres ha estat la
de música clàssica (en anglès Art music, és a dir 'música artística'; també se
l'ha anomenat 'culta' o 'erudita' quan s'ha volgut fugir del tòpic de
'clàssica'), música tradicional (posteriorment anomenada també música ètnica) i
música popular. A partir de la dècada de 1980 amb aportacions de
l'etnomusicologia, i la dels 1990 amb un notable canvi en el món de la
composició aquesta distinció ha perdut força. Alguns musicòlegs com Nettl o
Blacking defensen que la música clàssica sols és un més dels molts tipus de
música tradicional o ètnica. Pertany a una tradició i a una ètnia. Atès que la
forma musical i l'estil són elements que intervenen en la determinació del
gènere, és fàcil comprendre que a vegades forma, estil i gènere són conceptes
que es barregen o es confonen. Així, madrigal pot aparèixer a voltes com un
gènere i a voltes com una forma; semblantment, i especialment en el món de la
música popular, és fàcil que un mateix mot —Heavy metal, per exemple— aparegui
en uns llocs com a estil i en altres com a gènere. Les diverses llengües
europees no mostren una correspondència exacta entre aquests tres
conceptes.[nota 3]

Hom parla d'estil personal d'un autor o o intèrpret (o grup en el cas del rock)
o fins i tot de l'estil de cada època en la vida d'alguns autor. Hom parla també
d'estil d'un conjunt d'autors o cantants o grups de música moderna, i hom parla,
fins i tot, d'estil musical d'una determinada època. En aquest darrer sentit, el
concepte d'estil ha estat el més important a l'hora d'establir períodes en la
història de la música. Cal tenir present, però, que en aquest cas, allò que es
pot perioditzar —habitualment de forma aproximada— és el moment d'aparició d'un
estil entre els autors o intèrprets d'avantguarda però no pas (o en menor
mesura) la seva permanència en els hàbits de la composició, i molt menys encara,
en els de la recepció. El soul és un estil —i un gènere— musical 'dels' anys 50
en tant que aparegué en aquella dècada, però se n'ha continuat component i,
sobretot, escoltant.

Mentre que en diverses societats africanes l'aprenentatge de la música per part
dels infants és informal a les societats occidentals ha esdevingut comú la
presència de l'aprenentatge musical en les diferents etapes formatives, des de
l'educació preescolar. Els diferents estats s'han incorporat a aquest corrent en
moments diversos. La presència de la música en els currículums escolars sovint
s'ha entès com una contribució important d'aquesta al desenvolupament de
determinades capacitats com la concentració, el comptar, l'escolta i la
cooperació, a més de millorar la comprensió del llenguatge, les habilitats de
memorització i crear un ambient propici per a l'aprenentatge de les altres
àrees.

És habitual a l'educació primària aprendre a tocar un instrument, normalment la
flauta de bec i tenir experiències amb altres instruments, bàsicament
instruments de percussió (sovint seguint el Mètode Orff), cantar en petits cors,
i aprendre tant sobre la història de la música occidental com sobre la música de
la pròpia cultura, a través de l'escolta i de la interpretació, a més dels
rudiments de la lectura i de l'escriptura.[cal citació]

A l'educació secundària hom té l'oportunitat de tocar i/o cantar en conjunts
corals, instrumentals o mixtes, i de manipular programes informàtics
d'enregistrament, escriptura i interpretació musical, seqüenciadors, etc. En els
darrers anys s'han incorporat els treballs amb repertoris de la música moderna i
les activitats de creació (composició i improvisació) s'han sumat a les
habituals d'escolta, lectura, anàlisi i interpretació.

L'escola de música, tal com l'entén l'EMU (European Music School Union) és un
tipus de centre dissenyat per a l'aprenentatge i la pràctica musicals, amb
caràcter no professionalitzador, obert a totes les persones de totes les edats i
a totes les músiques, i tradicions i repertoris musicals.

Llurs currículums i estructures de funcionament difereixen força d'un territori
a un altre i reflecteixen tant les tradicions locals com la distància que han
sabut prendre de l'educació professionalitzadora que donen els conservatoris,
obrint-se a tothom, a tradicions musicals que rarament havien estat
academitzades, i per deixar de pensar en l'assignatura de llenguatge musical com
a centre o eix d'aquesta educació i en el seu lloc posar-hi pràctiques
interpretatives col·lectives diverses.

En uns països més que en altres, al nivell universitari, els estudiants d'arts i
d'humanitats tenen la possibilitat de rebre crèdits per cursos de música
habitualment dedicats a la història de la música o a l'apreciació musical, que
se centren en l'escolta i el discerniment auditiu. Sovint també compten amb
conjunts musicals en què poden participar estudiants no de música. Els cursos de
música occidental a l'extrem Orient, i els de músiques no occidentals en
determinades universitats, sobretot dels Estats Units han conegut una notable
expansió.

Els conservatoris, un tipus d'establiment que a partir de principis del segle
XVII començà a destacar pel prestigi de l'ensenyament que donaven i la qualitat
dels intèrprets que en sortien, adquiriren l'estructura que els ha caracteritzat
fins a gairebé les acaballes del segle XX a partir de la remodelació del
Conservatori de Música de París, l'any 1795.

Tradicionalment, el seu currículum s'ha centrat en les classes col·lectives dels
diferents elements que configuren el discurs musical, i en les individuals de
cada instrument i del cant. Entre les primeres, l'estudi del solfeig i la teoria
va deixar lloc a l'assignatura de llenguatge musical a la qual li segueixen,
l'harmonia, l'anàlisi, les formes musicals, la història de la música i, ja en
els estudis superiors, altres com el contrapunt, la instrumentació,
l'orquestració, etc. D'altra banda, a l'estudi de l'instrument s'hi suma el de
la música de cambra i altres assignatures de música de conjunt.

En aquests moments, a l'Estat espanyol, hi ha dos tipus de conservatoris: els de
grau professional, per a alumnes entre els 12 i els 18 anys, i els de grau
superior, a partir d'aquesta edat mentre que a la majoria d'altres estats el
conservatori és un establiment d'educació superior.

Pitàgores ja havia posat en relleu les íntimes relacions entre la música i
l'aritmètica. Per la seva banda, Plató a La República —vers el 530 aC— recorda
que la música i l'astronomia són ciències germanes. Al segle V de la nostra era,
Martianus Capella ja presenta la música com una de les set arts liberals.

Amb Boeci, l'estudi acadèmic (o teòric) de la música ja es distingeix netament
de la pràctica musical interpretativa, i del seu estudi. La música entesa com a
praxi, la música dels músics, resta mancada de consideració i en una posició
subalterna —fins al Renaixement—, com una art mecànica, en respecte a la música
entesa com a saber (Teoria) que serà l'única que tindrà veritable reconeixement
de música durant segles, i que hauria de ser ensenyada dins del quadrivi,
juntament amb l'aritmètica, la geometria i l'astronomia.

La musicologia és, d'ençà del segle XIX, l'estudi sistemàtic de la música. Les
primeres definicions hi establien tres subcategories: la musicologia
sistemàtica, la històrica i la comparada; més recentment, però es tendí a
establir diferenciacions entre la teoria de la música, la història de la música
i l'etnomusicologia.

Sovint és entesa com aquella que té com a objecte d'estudi la música de cultures
no occidentals, la música occidental fora de la tradició clàssica i l'estudi
cultural de la música. Després d'anys en què la musicologia i l'etnomusicologia
foren tingudes com a disciplines properes però paral·leles que es repartien els
objectes d'estudi als quals aplicaven unes metodologies també diverses, en els
darrers anys hi ha una saludable permeabilitat entre ambdós camps acadèmics que
permet que objectes d'estudi i mètodes que abans semblaven pertànyer només a uns
siguin aplicats amb fruits interessants pels altres. La recerca musicològica i
especialment l'etnomusicològica són disciplines molt permeables al contacte amb
altres disciplines que les enriqueixen, la siguin la psicoacústica, la història,
la sociologia o els estudis culturals, entre altres.

Moltes universitats ofereixen estudis de grau i de postgrau —o equivalents— en
musicologia i en etnomusicologia, ja sigui conjuntament o diferenciats.
Semblantment, ofereixen també titulacions paral·leles en educació musical.
L'ordenament dels ensenyaments de música a l'Estat Espanyol preveu que tant els
conservatoris com les universitats ofereixin estudis de musicologia i
d'etnomusicologia, malgrat que els que ofereix la universitat s'anomenin
Història i ciències de la música.

Paral·lelament, l'altre gran camp d'estudi sistemàtic de la música és el de la
teoria musical que estudia com funciona la música; el seu terreny i objecte
d'estudi són el llenguatge i la notació musicals. Identifica els patrons que
governen les tècniques de composició que els compositors posen en joc (no pas
amb l'enfocament diacrònic que aplica la musicologia històrica). La teoria
identifica i analitza els paràmetres o elements de la música: el ritme, la
melodia, l'harmonia, la forma, la textura, i basteix teoria i mètode per a
posteriors anàlisis (la mateixa anàlisi esdevé objecte d'estudi de la teoria).
En sentit ampli, pot incloure l'estudi de qualsevol creença o concepció relativa
a la música.

Per la seva banda els teòrics de la 'cognició musical' han posat l'èmfasi en el
fet que l'essencial de la música és la seva percepció, de forma que aquest
procés psicològic esdevé el seu principal objecte d'estudi, utilitzant elements
de l'acústica, la psicoacústica i la psicologia. Aquesta disciplina inclou
l'estudi de com la música és processada pels oients. En lloc d'acceptar les
pràctiques habituals d'anàlisi, compositives i interpretatives, aborda els
processos mentals subjacents a aquestes pràctiques. Qüestions relatives a què és
innat en música i a respostes emocionals a la música també són àrees destacades
del seu camp de recerca.

Les experiències de persones sordes amb la música, especialment de músics
altament qualificats com la percussionista Evelyn Glennie o el violinista Chips
Buck mostren que la música és un procés cognitiu més complex que allò que
expressions com plaent a l'oïda podrien suggerir, i que la cognició musical
aspira a conèixer.

Les tècniques de la creació musical —fossin les de la composició tal com
l'entenem habitualment o de la improvisació— tenen tant a veure amb la funció
que ha de fer aquesta música com amb la manipulació dels paràmetres principals
de la música. En primer lloc els del ritme i la melodia, encaixant dins del marc
de les lleis que regulaven aquesta, i que a Europa han estat primerament les de
la modalitat i posteriorment les de la tonalitat. Posteriorment han estat les
que governen les simultaneïtats: les del contrapunt i les de l'harmonia, amb
l'adveniment de la tonalitat. Tot i que a partir del segle XVII els compositors
mostraren interès per definir amb quins timbres i instruments imaginaven les
seves músiques, la instrumentació i sobretot l'orquestració com a tècniques
vinculades a la creació musical no es desenvoluparen fins al segle XIX.

El segle XX ha vist com la música engruixia el nombre de possibilitats sonores,
des de les sirenes en les obres de Varèse, a les transcripcions de cants
d'ocells de Messiaen passant per una gran diversitat de sorolls, molts d'ells
creats amb aparells electrònics i d'altra índole que, a més, han vingut a diluir
les fronteres no sols entre els diferents elements configuradors del so musical
fins llavors sinó també entre so i soroll. El material musical ha estat cada
vegada més ampli i divers; les fronteres entre allò musical i allò no musical
han anat variant a favor del primer. Al mateix temps, en un procés de
retroalimentació, la tècnica —en especial l'electrònica ha desenvolupat nous
instruments que han enriquit enormement el ventall tímbric i han modificat el
concepte d'instrument—. L'atonalitat, el serialisme, la música aleatòria que
introduïa elements d'indeterminació en la composició en una proporció mai vista
abans, la música estocàstica, la música algorítmica, el puntillisme, la música
textural, el minimalisme, la microtonalitat, etc. són algunes de les tècniques
de composició incorporades durant el segle passat.

Hom observa dues grans tipologies de tècniques de notació: les que anoten els
sons que cal produir i les que anoten l'acció que cal fer per produir un
determinat so o conjunt de sons. La major part de les tècniques de notació
desenvolupades a Occident són del primer tipus tot i que també n'han existit del
segon com és el cas de les diverses tabulatures alguna de les quals continua en
ús en la música popular. Altres tradicions musicals han desenvolupat altres
formes de notació; per exemple la música tradicional japonesa ha deixat anotades
—amb notacions específiques, per exemple, per a shakuhachi i per a koto— una
sèrie de composicions que, així i tot, s'han continuat transmetent de manera
oral. El primer sistema requereix un major grau d'abstracció però representa un
gran estalvi perquè un únic sistema de notació és aplicable a tots els
instruments i al cant.

La tècnica de notació musical occidental neix a Europa a l'alta edat mitjana amb
la notació neumàtica emprada en el cant gregorià. Inicialment era adiastemàtica
i, en el decurs del temps, esdevingué diastemàtica; posteriorment donà lloc a la
notació quadrada, que és a la base de la notació mensural de la baixa Edat
mitjana que és a l'origen de la notació actual, una vegada que a partir del
segle XVII s'hi incorporessin les barres de compàs. Aquesta tècnica que
reflecteix sobretot les altures i les durades dels sons (i en menor mesura la
resta de paràmetres com el timbre, el tempo, la intensitat o volum), es
complementa amb altres d'accessòries amb formes abreujades com poden ser els
xifrats i l'ornamentació.

El mateix concepte occidental de composició musical es fonamenta en la
possibilitat que Europa havia desenvolupat ja plenament vers el segle XIV —o
fins i tot abans— d'anotar el so amb un grau de precisió que consideraven
suficient. En el segle XX el desenvolupament de les tècniques de composició
musical i l'eixamplament del concepte de so han fet necessari recórrer no sols a
una notable ampliació del sistema de notació sinó, fins i tot, anar a cercar
sistemes del tot diferents. Paral·lelament, la possibilitat de l'enregistrament
sonor i posterior reproducció ha estat una altra forma de capturar el so que ha
restat importància a la notació, si més no en alguns àmbits.

La tècnica de notació i el seu coneixement (la seva lectura tant com la seva
escriptura) s'han arribat a considerar tan importants a Occident que han
esdevingut, durant segles, la base i el nucli de bona part de l'educació
musical.

És objecte de controvèrsia fins a quin punt instruments que tenen
característiques semblants comparteixen llurs tècniques d'interpretació i
execució, acceptant —en tot cas— que alguns elements els són comuns. Per exemple
—en la música occidental— el clarinet i el saxòfon, el violí i la viola, o els
diferents instruments de teclat, per posar alguns exemples.

La improvisació, com a cas concret d'interpretació (i a la vegada de
composició), té les seves pròpies tècniques, amb variants d'acord amb els estils
als quals s'aplica, ja sigui el baix continu, la música vocal del Barroc, el
jazz o altres músiques del segle XX, etc. En opinió de John Blacking no s'aprèn
a improvisar sinó que se n'aprenen les tècniques; d'aquesta manera la
improvisació no és ni fortuïta ni improvisada.

L'anàlisi musical —que principalment porten a terme els teòrics de la música i
els (etno)musicòlegs també posa en joc un conjunt de tècniques que són diverses
segons els objectes analitzats— és a dir, la tipologia d'obres—, els objectius
perseguits, i l'adscripció a un o altre determinat corrent analític. Unes
tècniques que configuren una determinades metodologies. Entre aquestes destaquen
l'anàlisi schenkeriana, els apropaments psicològics a l'anàlisi —en són exemples
les tècniques proposades per Leonard Meyer i per Rudolph Réti, les tècniques més
formalistes, les tècniques més comparatives, les basades en l'estil –com és el
cas de Jan LaRue—, etc. Malgrat aquest aspecte eminentment tècnic de l'anàlisi,
l'assignatura anomenada així que s'imparteix als conservatoris ha constituït més
freqüentment un compendi de literatura musical que no pas de tècniques
analítiques. També val la pena retenir que malgrat l'essència sonora i vinculada
a la percepció auditiva de la música, tradicionalment l'anàlisi s'ha referit
molt més a l'anàlisi de partitures que no pas de productes sonors. La psicologia
de la música i la cognició musical han canviat aquest panorama des d'aquest punt
de vista. L'etnomusicologia i la musicologia han aportat referents externs a
l'obra i al fet sonor que han enriquit l'anàlisi.

Un instrument musical és qualsevol objecte sonor construït, modificat, manipulat
o simplement utilitzat amb el propòsit de fer música, de fer sons musicals. A
mesura que s'ha ampliat el ventall de sons considerats musicals i el mateix
concepte de música, també ha augmentat el nombre i la diversitat d'objectes i
artefactes considerats instruments musicals. En aquesta ampliació hi ha jugat un
paper important la tecnologia i en concret l'electrònica.

Especialment en les cultures que han viscut més aïllades, cada instrument ha
estat, a la vegada, fruit del context en què apareixia i element condicionant de
bona part de la música que es podria produir en aquest context. Tanmateix, lluny
d'entendre això com una limitació, les semblances que s'observen entre timbres
instrumentals i vocals en moltes cultures fan pensar que, en general, moltes han
desenvolupat els instruments capaços de produir els timbres que aquesta
desitjava obtenir gràcies a una imaginació i un geni creador sorprenents.

La pràctica instrumental resta sotmesa a lleis, prohibicions, consuetuds i
costums socials en moltes societats. Un dels casos més coneguts són les
restriccions que imposen moltes pràctiques religioses ja siguin —per exemple en
el món islàmic o catòlic; l'altra és la que es vincula a qüestions de gènere.

Quan les societats han reflexionat sobre els seus propis instruments i els han
classificat, ho han fet utilitzant taxonomies molt diverses. El sistema xinès
referit als materials (el primer del qual es té notícia) o el que empren els
teòrics europeus del segle XVI estan lluny dels que ens resulten útils avui en
dia. En la pràctica interpretativa d'una part significativa de música occidental
continua essent útil la de corda, vent (dividit en vent de fusta i vent metall
quan cal) i percussió entenent que aquest darrer grup n'inclou molts que no són
realment percudits. Així i tot, la classificació de Hornbostel-Sachs —que es
basa en la que ja s'havia utilitzat als primers segles de la nostra era a
l'Índia— ha esdevingut acceptada universalment per la seva capacitat de
classificar qualsevol instrument que existeixi arreu del Planeta. Aquesta
estableix quatre grups d'instruments en base al criteri del material que vibra:
idiòfons, membranòfons, cordòfons i aeròfons, als quals posteriorment es va
afegir un cinquè grup, el dels electròfons.

L'estudi sistemàtic dels instruments musicals s'anomena organologia i dedica la
seva atenció al so dels instruments —amb l'ajut de l'acústica—, la construcció,
la pràctica i usos en societat, així com la seva càrrega simbòlica.

Tant la música —com a part de la cultura— com el seu estudi tenen intenses
relacions amb moltes altres disciplines, ja siguin artístiques, científiques o
d'altra índole.

Entre les primeres són especialment intenses les relacions amb les altres arts
escèniques, la dansa, el teatre, i el cinema. Ni la dansa es pot entendre sense
la música ni és gaire convenient estudiar els fets musicals desvinculant-los del
cos i del moviment corporal que els fan possibles. La composició de música per
al teatre ha donat lloc a moltes obres de música circumstancial, mentre que la
relació amb el cinema ha donat lloc a bandes sonores, a música per a videojocs,
per a spots publicitaris, etc.

Pel que fa a les relacions amb disciplines científiques, cal parlar de
l'acústica com a branca de la física, la psicologia de la música, l'antropologia
musical, la tecnologia en l'accepció més àmplia possible del mot, la relació amb
la neurobiologia i amb la medicina, relació en la qual destaca, especialment, la
musicoteràpia.

En el darrer grup són objecte d'estudi molt especial les relacions entre la
música i la religió (o les religions); en un altre ordre de coses, les relacions
entre la música i el dret rauen especialment en tot allò referent a l'explotació
dels drets: d'autor, de reproducció, d'explotació, etc.

A la nostra societat la tecnologia ha esdevingut un element cabdal per a
l'existència dels fenòmens musicals fins al punt que serien inimaginables en
aquests els formats actuals sense aquesta realitat tecnològica. D'ençà de la
possibilitat d'enregistrar el so i reproduir-lo posteriorment, la tecnologia
musical ha jugat un paper cada vegada més important en la difusió de la música
—sobretot d'enregistraments però també de música en directe— en els hàbits de
les persones, en les tècniques de composició, en la carrera de canvis en els
gèneres i els estils musicals, i en les indústries musicals.

Parlem de la ràdio, la televisió, el cassette, el walkman, l'LP, el CD, el MIDI,
el DVD, l'MP3 i altres formats comprimits, el vídeo i el videoclip, l'MTV, el
karaoke, els samplers, els seqüenciadors, Internet, youtube, MySpace i altres
plataformes semblants, etc. sense oblidar l'amplíssima gamma d'instruments
electròfons sense els quals gèneres com el rock i els seus subgèneres, el rap o
el Hip Hop no es poden concebre. Tots ells representen elements molt diversos
alguns d'ells complementaris, altres successius en els temps, que han tingut
papers de primer ordre en el canvis d'hàbits del productors, dels intermediaris
i dels receptors de música, fins a arribar a la situació actual; és de suposar
que el futur de la música a la nostra societat resti estretament vinculat a la
tecnologia.

La música ha jugat, també, un paper de primer ordre en altres terrenys no
estrictament –o no només— musicals que també s'han desenvolupat gràcies als
avenços tecnològics. Entre aquests destaquen la música per al cinema, per als
videojocs, etc.

La musicoteràpia és l'ús de la música com ajuda a en determinats trastorns i
disfuncions per afavorir el benestar físic, mental i emocional.

A Espanya la durada del dret de propietat intel·lectual és de setanta anys post
mortem autori, és a dir, contats des del primer dia de l'any següent (primer de
gener) de l'any de la mort de l'autor. Les composicions musicals, amb lletra o
sense pertanyen a l'autor, qui les pot cedir per la seva reproducció,
distribució, comunicació pública i transformació. La reproducció, comunicació
pública i distribució de fonogrames i altres correspon als productors de
fonogrames amb una durada del dret de cinquanta anys contats des del primer de
gener de l'any següent a la gravació.



https://ca.wikipedia.org/wiki/Lle%C3%B3

El lleó (Panthera leo) és un mamífer carnívor de la família dels fèlids i una de
les quatre feres del gènere Panthera. Els mascles excepcionalment grans arriben
a 250 kg de pes, cosa que en fa el segon fèlid vivent més gran després del
tigre. Els lleons salvatges viuen a l'Àfrica subsahariana i a Àsia, amb una
població en perill greu al nord-oest de l'Índia, havent desaparegut del nord
d'Àfrica, el Pròxim Orient i l'oest d'Àsia en temps històrics. Fins a finals del
Plistocè, fa aproximadament 10.000 anys, el lleó fou el mamífer terrestre gran
més estès després dels humans. La seva distribució cobria la majoria d'Àfrica,
gran part d'Euràsia, des de l'oest d'Europa fins a l'Índia i a Amèrica, des del
Yukon fins al Perú.

Si sobreviuen a les dificultats de la infància, les lleones que viuen en un
hàbitat segur com ara el Parc Nacional Kruger poden arribar sovint a l'edat de
12-14 anys, mentre que els lleons rarament en viuen més de 8. Tanmateix, es
coneixen casos de lleones que han viscut fins a vint anys en estat salvatge. En
captivitat, tant els mascles com les femelles poden viure més de 20 anys. Solen
viure en sabanes i herbassars, tot i que poden entrar en zones arbustoses i
boscoses. Els lleons són animals especialment socials en comparació amb altres
fèlids. Un esbart de lleons es compon de femelles que tenen una relació
familiar, les seves cries i un nombre reduït de mascles adults. Els grups de
lleones solen caçar junts, atacant principalment grans ungulats. El lleó és un
depredador alfa i clau, tot i que pot tenir un comportament carronyaire si en té
l'oportunitat. Tot i que els lleons, normalment, no cacen humans de manera
selectiva, alguns d'ells poden convertir-se en antropòfags i buscar preses
humanes.

El lleó és una espècie vulnerable i, al seu àmbit de distribució africà, al
llarg de les dues últimes dècades, ha sofert un declivi de les poblacions,
possiblement irreversible, d'entre un 30% i un 50%; les poblacions no són
viables fora de les reserves delimitades i els parcs nacionals. Tot i que la
causa d'aquest declivi no és ben compresa, la pèrdua de l'hàbitat i els
conflictes amb humans són actualment les causes més importants de preocupació.
S'han tingut lleons en captivitat des del temps dels romans i des de finals del
segle XVIII han estat una espècie molt buscada i exhibida en zoològics arreu del
món. Els zoològics d'arreu del món estan col·laborant en programes de
reproducció per protegir l'amenaçada subespècie asiàtica.

Els mascles són molt fàcils de distingir gràcies a la seva crinera i el cap dels
lleons mascles és un dels símbols animals més àmpliament coneguts de la cultura
humana. Apareix molt sovint en la literatura, l'escultura, la pintura, en
banderes nacionals i en pel·lícules i literatura contemporànies.

El nom del lleó, que és semblant en moltes llengües romàniques, deriva del llatí
leo; relacionat amb el grec antic λέων (leon). El mot hebreu lavi (לָבִיא) també
podria estar relacionat, així com l'antic egipci rw. El lleó fou una de les
moltes espècies descrites originalment, com a Felis leo, per Carl von Linné en
la seva obra del segle XVIII Systema Naturae. Sovint se suposa que el component
genèric del seu nom científic, Panthera leo, deriva del grec pan- («tot») i ther
(bèstia), però això podria ser una etimologia popular. Tot i que arribà al
català a través de les llengües clàssiques, panthera és probablement d'origen
asiàtic oriental, amb el significat d'«animal grogós» o «groc blanquinós».

El lleó és el segon felí vivent més corpulent després del tigre. Amb unes potes
potents, una forta mandíbula i unes dents canines de vuit centímetres, el lleó
pot fer caure i matar preses de gran mida. Els lleons tenen el crani molt
semblant al dels tigres, però la regió frontal sol estar més deprimida i
aplanada, amb una regió postorbital una mica més curta. Els lleons tenen les
obertures nasals més grosses. Tanmateix, a causa de les variacions entre
exemplars de la mateixa espècie, l'estructura del maxil·lar inferior és l'única
part que permet determinar l'espècie amb certesa. La coloració dels lleons va
des d'un color camussat clar fins a un marró groguenc, vermellós o ocre fosc.
Les parts inferiors solen ser més clares i el pèl de la cua és negre. Tot i que
van esvaint-se a mesura que els lleons esdevenen adults, encara es poden
observar taques, a penes visibles, a les potes i les parts inferiors. Aquesta
característica està més marcada en les lleones.

Els lleons són els únics fèlids que presenten un dimorfisme sexual evident. Els
mascles i les femelles tenen un aspecte força diferent com a conseqüència dels
rols especialitzats que tenen dins el grup. Per exemple, la lleona, com a
caçadora, manca de l'espessa crinera del mascle, que perjudicaria la seva
capacitat de camuflar-se quan para emboscades. El color de la crinera va de ros
a negre i sol esdevenir més fosc a mesura que el lleó envelleix.

El pes dels lleons adults varia generalment entre 150 i 250 kg en els mascles i
120-182 kg en les femelles. Nowell i Jackson aposten per un pes mitjà de 181 kg
en els mascles i 126 kg en les femelles; un mascle mort a prop del Mont Kenya
pesava 272 kg. Els lleons tendeixen a tenir una mida diferent segons el medi
ambient i la zona, cosa que resulta en una gran varietat de pesos registrats.
Per exemple, els lleons de l'Àfrica meridional tendeixen a pesar un 5% més que
els de l'Àfrica oriental, en general.

La longitud del cap i el cos és de 170-250 cm en els mascles i 140-175 cm en les
femelles; l'alçada a l'espatlla és d'uns 123 cm en els mascles i 107 cm en les
femelles. La cua mesura 90-105 cm en els mascles i 70-100 cm en les femelles. El
lleó més llarg conegut era un mascle de crinera negra disparat a prop de Mucsso
(al sud d'Angola) a l'octubre del 1973; el lleó més pesant conegut era un
antropòfag disparat el 1936 als afores d'Hectorspruit, a l'est del Transvaal
(Sud-àfrica) i pesava 313 kg. Els lleons en captivitat tendeixen a ser més
grossos que els salvatges —el lleó més gros mai documentat és un mascle del Zoo
de Colchester (Anglaterra) anomenat Simba, que el 1970 pesava 375 kg.

Tant en els mascles com en les femelles, el final de la cua té una mata de pèls.
En alguns lleons, la mata oculta una «espina» o «esperó» d'uns 5 mm de llarg,
format per la fusió de les seccions finals de l'os de la cua. El lleó és l'únic
fèlid que té una cua amb una mata de pèls – es desconeix la funció de la mata i
l'esperó. La mata està absent al moment del naixement, es desenvolupa a partir
dels cinc mesos i mig d'edat i és fàcilment observable a l'edat de set mesos.

La crinera del lleó mascle, única entre els fèlids, és un dels trets més
característics de l'espècie. Fa que el lleó sembli més gran, formant una
excel·lent intimidació; això ajuda el lleó durant els combats amb altres lleons
i amb la principal espècie competidora dels lleons a Àfrica, la hiena tacada. La
presència, absència, color i mida de la crinera estan associades amb les
condicions genètiques, la maduresa sexual, el clima i la producció de
testosterona; com a regla general, com més fosca i espessa sigui la crinera, més
sa està el lleó. Investigacions a Tanzània també suggereixen que la longitud de
la crinera indica èxit en el combat en les relacions entre mascles. Els
exemplars amb una crinera més fosca poden tenir una vida reproductiva més llarga
i una major proporció de supervivència de les cries, tot i que sofreixen als
mesos més calorosos de l'any. Als grups dominats per una coalició de dos o tres
mascles, és possible que les lleones tendeixin a voler aparellar-se més amb els
lleons que tenen una crinera més espessa.

Antigament, els científics creien que l'estatus distint d'algunes subespècies es
podia justificar per la morfologia, incloent-hi la mida de la crinera. Es féu
servir la morfologia per identificar subespècies com ara el lleó de l'Atles o el
lleó del Cap. Tanmateix, la investigació ha demostrat que els factors ambientals
influeixen en el color i la mida de la crinera d'un lleó, com ara la temperatura
ambient. La temperatura ambient més fresca dels zoos europeus i nord-americans,
per exemple, pot resultar en una crinera més espessa. Així doncs, la crinera no
és un marcador adequat per identificar subespècies. Tanmateix, els mascles de la
subespècie asiàtica es caracteritzen per tenir crineres menys espesses que les
dels lleons africans mitjans.

S'han observat lleons mascles sense crinera al Senegal i el Parc Nacional de
Tsavo East a Kenya i el lleó mascle blanc original de Timbavati també mancava de
crinera. Els lleons castrats tenen crineres mínimes. A vegades s'observa la
manca de crinera en poblacions consanguínies de lleons; la consanguinitat també
causa una fertilitat pobra.

Moltes lleones tenen un collar que pot ser aparent en certes postures. A vegades
és representat en escultures i dibuixos, especialment en l'art antic i és
malinterpretat com a crinera de mascle. Tanmateix, es diferencia de la crinera
en què es troba a l'alçada de la mandíbula, sota les orelles, els pèls són molt
més curts i sovint no és perceptible; mentre que la crinera s'estén per sobre
les orelles, sovint amagant-les completament.

Les pintures rupestres dels extints lleons de les cavernes d'Europa mostren
únicament lleons sense crinera, o simplement amb una traça de crinera, suggerint
que mancaven de crinera; tanmateix, els protagonistes de les pintures són
probablement femelles que cacen (car són representades en escenes de caça), de
manera que aquestes imatges no permeten arribar a una conclusió fiable sobre si
els mascles tenien crinera. Les il·lustracions suggereixen que aquest lleó
utilitzava la mateixa organització social i les mateixes estratègies de caça que
els lleons actuals.

El lleó blanc no és una subespècie distinta, sinó un morf especial amb un
trastorn genètic, el leucisme, que provoca una coloració de la pell més
pàl·lida, semblant a la dels tigres blancs; el trastorn és similar al melanisme,
que causa la coloració de les panteres negres. A vegades s'han trobat exemplars
blancs de lleó del Transvaal (Panthera leo krugeri) a dins i a prop del Parc
Nacional Kruger i l'adjacent Timbavati Private Game Reserve a l'est de
Sud-àfrica, però són més fàcils de trobar en captivitat, car els criadors els
seleccionen expressament. El curiós color crema del seu pelatge és degut a un
gen recessiu. Suposadament, se n'ha criat a campaments de Sud-àfrica per
utilitzar-los com a trofeus en caces enllaunades.

La confirmació de l'existència de lleons blancs només arribà a finals del segle
XX. Durant segles s'havia cregut que el lleó blanc era una ficció d'una llegenda
circulant a Sud-àfrica, on es deia que el pelatge blanc de l'animal representa
la bondat present en totes les criatures. Les primeres observacions es produïren
a principis de la dècada del 1900 i continuaren, sent infreqüents, durant
gairebé cinquanta anys, fins que el 1975 es descobrí una ventrada de cries de
lleó blanques a la Timbavati Game Reserve.

Els lleons passen gran part del temps descansant i estan inactius durant unes 20
hores al dia. Tot i que poden ser actius a qualsevol hora, la seva activitat sol
tenir el seu punt àlgid quan es fa fosc, amb un període de socialització,
empolainament i defecació. Es produeixen períodes intermitents d'activitat
durant les hores nocturnes fins a l'alba, que és quan els lleons cacen més
sovint. Passen una mitjana de dues hores al dia caminant i 50 minuts menjant.

Els lleons són carnívors depredadors amb dos tipus d'organització social. Alguns
són residents que viuen en grups anomenats «esbarts». L'esbart sol consistir en
aproximadament cinc o sis femelles emparentades, les seves cries d'ambdós sexes
i un o dos mascles coneguts com a coalició, que s'aparellen amb les femelles
adultes (tot i que s'han observat esbarts extremament grans, de fins a trenta
individus). La coalició de mascles d'un esbart sol consistir en dos mascles,
però pot augmentar fins a quatre i després tornar a baixar. Els cadells mascles
són expulsats del seu esbart matern quan assoleixen la maduresa.

El segon comportament organitzacional és el dels «nòmades», que es mouen per
grans territoris i es desplacen esporàdicament, o bé totss sols o bé en
parelles. Les parelles són més freqüents entre els mascles emparentats que han
estat exclosos del seu esbart natal. Cal destacar que un lleó pot canviar
d'estil de vida; els nòmades poden esdevenir residents i viceversa. Els mascles
han de passar aquest estil de vida i alguns no són mai capaços d'unir-se a un
altre esbart. Una femella que esdevé nòmada té molta més dificultat a l'hora
d'unir-se a un nou esbart, car les femelles d'un esbart estan emparentades i
rebutgen la majoria d'intents de femelles no emparentades d'unir-se al seu grup
familiar.

L'àrea que ocupa un esbart rep el nom d'«àrea d'esbart», mentre que la que ocupa
un nòmada és denominada «territori». Els mascles associats amb un esbart
tendeixen a romandre als límits, patrullant el seu territori. És molt debatut
per què la socialitat (la més marcada de totes les espècies de fèlids) s'ha
desenvolupat en les lleones. Un major èxit en la caça sembla un motiu evident,
però això és menys segur si s'observa bé; la caça coordinada permet una
depredació més reeixida, però també implica que els membres que no cacen
redueixen la ingestió de calories; tanmateix, algunes participen en la cria dels
cadells, que poden romandre sols durant períodes llargs de temps. La salut de
les caçadores és la necessitat principal per a la supervivència de l'esbart i
són les primeres a consumir la presa al lloc on se la caça. Altres beneficis
inclouen la selecció de parentesc (és millor compartir aliments amb un lleó
emparentat que amb un estrany), la protecció de les cries, el manteniment del
territori i una assegurança mútua contra les lesions i la gana.

Les lleones fan gran part de la caça del seu esbart, sent més petites, veloces i
àgils que els mascles i mancant de la voluminosa i visible crinera, que causa un
sobreescalfament durant els esforços físics. Actuen com a grup coordinat per tal
d'assetjar i caçar la presa amb èxit. Tanmateix, els mascles tendeixen a dominar
la caça un cop les lleones han atrapat la presa (de fet, solen compartir més la
caça amb els cadells que amb les lleones) i rarament comparteixen l'aliment que
han caçat ells mateixos. Les preses més petites són consumides al lloc on se les
ha caçat, de manera que són compartides entre els caçadors; quan la presa és més
gran, sovint se l'arrossega al territori de l'esbart. Hi ha més tendència a
compartir les preses grans, tot i que els membres de l'esbart sovint continuen
actuant de manera agressiva l'un vers l'altre, intentant consumir tant de menjar
com puguin.

Tant els mascles com les femelles defensen l'esbart dels intrusos. Alguns lleons
sovint encapçalen la defensa contra els intrusos, mentre que d'altres es queden
enrere. Aquests «covards» no són castigats pels líders; possiblement tenen
altres funcions al grup i els líders els perdonen. Una hipòtesi alternativa és
que existeix alguna mena de recompensa associada al fet de ser un líder que
foragita els intrusos. El mascle o els mascles sovint defensen l'esbart de
mascles aliens que intenten apropiar-se de l'esbart. Les femelles formen una
unitat social estable i no toleren femelles alienes; la composició femenina d'un
grup només canvia amb el naixement i la mort de les lleones, tot i que algunes
femelles deixen l'esbart i esdevenen nòmades. En canvi, els mascles subadults
abandonen l'esbart quan assoleixen la maduresa, a l'edat d'uns 2-3 anys.

Els lleons són animals potents que solen caçar en grups coordinats i assetgen la
presa que han triat. Tanmateix, no tenen una resistència particularment elevada
– per exemple, el cor d'una lleona només representa el 0,57% del seu pes
corporal (el d'un mascle, el 0,45%), mentre que el cor d'una hiena representa
aproximadament 10% del seu pes corporal. Així doncs, tot i que les femelles
poden assolir una velocitat punta d'uns 59 km/h, només ho poden fer en esprints
curts, de manera que han d'estar a prop de la presa abans de començar l'atac.
Aprofiten factors que redueixen la visibilitat; la majoria de preses són caçades
a prop d'algun lloc que oculta les lleones, o durant la nit. S'acosten a la
víctima sense ser detectades, fins que es troben a una distància
d'aproximadament 30 metres o menys. Generalment, diverses lleones treballen en
equip i encerclen el ramat des de diferents punts. Una vegada han envoltat un
ramat, solen atacar la presa més propera. L'atac és curt i potent; intenten
atrapar la víctima amb una acceleració ràpida i un salt final. La presa sol ser
morta o bé per estrangulació, o bé per asfíxia, en què un lleó tapa la boca i
els narius de l'animal amb les potes, tot i que les preses més petites poden ser
mortes amb un simple cop donat amb les potes del lleó.

Les preses són principalment mamífers grans, amb una preferència pels nyus,
impales, zebres, búfals i facoquers a Àfrica i nilgaus, senglars i diverses
espècies de cérvols a l'Índia. Els lleons també cacen moltes altres espècies,
segons la disponibilitat. Això concerneix principalment ungulats amb un pes
d'entre 50 i 300 quilograms, com ara el cudú, el búbal, l'òrix del Cap i
l'eland. A vegades, cacen espècies relativament petites com la gasela de Thomson
o la gasela saltadora. Els lleons que viuen a prop de la costa namíbia
s'alimenten en gran mesura de foques. Els lleons que cacen en grup són capaços
d'abatre la majoria d'animals, fins i tot adults sans, però rarament ataquen
preses molt grans com ara mascles de búfal o girafes adultes a causa del risc de
prendre mal.

Moltes estadístiques recollides en diversos estudis demostren que els lleons
s'alimenten normalment de mamífers d'entre 190 i 550 kg. Els nyus són la presa
preferida (representant gairebé la meitat de les preses de lleons al Serengeti),
seguits per les zebres. La majoria d'hipopòtams, rinoceronts i elefants adults
són generalment exclosos, així com les gaseles i impales més petites i altres
antílops àgils. Tanmateix, en algunes regions cacen sovint girafes i búfals. A
vegades també s'ataquen hipopòtams, però els rinoceronts adults són generalment
evitats. Tot i pesar menys de 190 kg, els facoquers són caçats sovint segons la
seva disponibilitat. En algunes àrees, s'especialitzen a caçar preses d'espècies
atípiques; és el cas del riu Savuti, on cacen elefants. Els guies del parc
informaren que els lleons, incitats per una fam extrema, començaren a abatre
cries d'elefants, després passaren als adolescents i, a vegades, adults durant
la nit, quan la visió dels elefants és pobra. Al Parc Nacional Kruger, cacen
girafes habitualment. Els lleons també ataquen bestiar; a l'Índia, els bovins
formen una part important de la seva dieta. Són capaços de matar altres leopards
com ara lleopards, guepards, hienes i gossos salvatges africans, a més
d'alimentar-se de carronya d'animals morts de causa natural o morts per altres
depredadors. Un lleó pot afartar-se i menjar fins a 30 kg en un àpat; si no és
capaç de menjar-se tota la presa, descansarà unes hores abans de continuar
menjant-se-la. Als dies calorosos, l'esbart pot retirar-se a l'ombra, deixant un
o dos mascles perquè vigilin la caça. Una lleona adulta necessita una mitjana
d'uns cinc quilograms de carn cada dia i un mascle uns set quilograms.

Com que les lleones cacen en espais oberts on les preses les poden veure
fàcilment, caçar en equip augmenta les probabilitats d'una caça reeixida; aquest
és especialment el cas de les preses més grans. El treball en equip també els
permet defensar la seva caça més fàcilment davant altres depredadors grans com
les hienes, que poden ser atretes per voltors des de quilòmetres de distància, a
la sabana oberta. Les lleones s'encarreguen de gran part de la caça. En les
caces típiques, cada lleona té una posició preferida al grup, o bé assetjant les
preses «a l'ala» i després atacant, o bé movent-se una distància més curta al
centre del grup i atrapant les preses que fugen d'altres lleones.

Les cries comencen a presentar comportament de caça a l'edat d'uns tres mesos,
tot i que no participen en la caça fins que ja tenen gairebé un any. Comencen a
caçar efectivament quan s'acosten als dos anys.

La majoria de lleones ja s'han reproduït a l'edat de quatre anys. Els lleons no
s'aparellen a cap moment en particular de l'any i les femelles tenen diversos
zels cada any. Com en altres fèlids, el penis del mascle té unes espines que
apunten cap enrere. Quan es retira el penis, les espines freguen les parets de
la vagina de la femella, cosa que pot causar ovulació. Una lleona pot
aparellar-se amb més d'un mascle quan està en zel durant un període
d'aparellament, que pot durar diversos dies, la parella copula entre vint i
quaranta vegades al dia i sovint deixa de menjar. Els lleons es reprodueixen amb
molta facilitat en captivitat.

El període de gestació dura una mitjana d'uns 110 dies, i la femella dóna a llum
una ventrada d'entre una i quatre cries en un cau aïllat (que pot ser una
boscúria, una jonquera, una cova o alguna altra zona protegida), habitualment
separada de la resta de l'esbart. Les femelles sovint cacen per si soles mentre
les cries encara estan indefenses, romanent relativament a prop de la boscúria o
el cau on guarda les cries. Les cries neixen cegues i no obren els ulls fins més
o menys una setmana després de néixer. Pesen 1.200-2.100 grams en néixer i estan
gairebé indefenses. Comencen a reptar un o dos dies després de néixer i a
caminar quan ja tenen unes tres setmanes. La lleona mou les cries a un nou
indret diverses vegades al mes, agafant-les una per una per la pell del clatell,
per impedir que es vagi acumulant la seva olor al mateix indret i així evitar
l'atenció de depredadors que podrien fer mal a les cries.

En general, la mare no es reintegra a l'esbart amb les seves cries fins que
aquestes tenen entre sis i vuit setmanes. Tanmateix, a vegades aquesta
introducció a la vida de grup es produeix abans, especialment si altres lleones
han donat a llum a la mateixa època. Per exemple, les lleones d'un esbart solen
sincronitzar el seu cicle reproductiu per tal de cooperar en la cria i
l'alletament dels cadells (una vegada aquests han passat la fase inicial
d'aïllament amb la seva mare), que mamen indiscriminadament de qualsevol de les
femelles cuidadores de l'esbart. A més d'oferir una major protecció, la
sincronització dels naixements també és avantatjosa en què, com que els cadells
tenen una mida molt similar, tenen les mateixes probabilitats de sobreviure. Si
una cria dóna a llum una ventrada de cadells un parell de mesos després d'una
altra lleona, per exemple, aleshores les cries més joves solen ser dominades per
les més grans a l'hora de menjar, car són molt més petites. Per tant, la mort de
fam és més comuna entre les cries joves.

A més de morir-se de fam, els cadells també corren molts altres perills, com ara
la depredació per part de xacals, hienes, lleopards, àguiles marcials i serps.
Fins i tot els búfals, si senten l'olor de cries de lleó, desencadenen una
estampida vers la boscúria o el cau en què es troben els cadells, fent el
possible per esclafar les cries mentre mantenen la lleona a ratlla. A més, quan
un o més mascles nous foragiten l'anterior mascle associat amb un esbart, els
conqueridors sovint maten les cries existents, potser perquè les femelles no
esdevenen fèrtils i receptives fins que els seus cadells creixen o moren. En
total, fins a un 80% dels cadells moren abans d'arribar als dos anys.

Quan s'integren a la resta de l'esbart, al principi els cadells manquen de
confiança quan es troben davant de lleons adults que no són la seva mare.
Tanmateix, aviat comencen a participar en la vida de grup, jugant entre ells o
intentant començar a jugar amb els adults. Les lleones que tenen cries tenen més
probabilitats de ser tolerants envers les d'altres lleones que les que no en
tenen. La tolerància dels mascles vers els cadells varia; a vegades, un mascle
pot deixar pacientment que les cries juguin amb la seva cua o crinera, mentre
que un altre pot grunyir i fer fora els cadells.

El deslletament té lloc als sis o set mesos d'edat. Els mascles assoleixen la
maduresa als tres anys i amb quatre o cinc anys ja són capaços de desafiar i
expulsar el mascle adult d'un altre esbart. Comencen a envellir i afeblir-se a
entre deu i quinze anys com a molt tard, i això si no són greument ferits
defensant l'esbart (un cop expulsat per un mascle rival, és rar que un lleó
pugui recuperar el control del seu esbart). Si són capaços de procrear tan aviat
com agafen el control d'un esbart, tenen més possibilitats de tenir més
descendència que arribi a la maduresa abans de ser expulsats. Les lleones sovint
intenten defensar els cadells ferotgement d'un mascle usurpador, però rarament
tenen èxit. L'usurpador sol matar tots els cadells existents que tinguin menys
de dos anys. Com que les femelles són més febles i molt menys pesants que els
mascles, la defensa de les cries té més probabilitats de reeixir si tres o
quatre mares d'un esbart s'uneixen contra un mascle.

Al contrari del que diu la creença popular, no només els mascles són expulsats
del seu esbart per esdevenir nòmades, tot i que és cert que la majoria de
femelles romanen al seu esbart natal. Tanmateix, quan l'esbart esdevé massa
gran, la pròxima generació de cries de sexe femení pot ser forçada a marxar i
trobar-se un territori propi. A més, quan un nou mascle aconsegueix el control
d'un esbart, els mascles subadults poden ser-ne expulsats, tant els mascles com
les femelles. La vida d'una femella nòmade és dura. Aquestes lleones rarament
aconsegueixen criar les seves cries fins que maduren, car manquen de la
protecció d'altres membres de l'esbart.

Un estudi científic trobà que tant els mascles com les femelles podrien mantenir
relacions homosexuals. Els mascles formen un lligam durant uns quants dies i
comencen l'activitat homosexual amb afeccionades carícies amb el musell, que
desemboquen en muntada i empentes. Un estudi descobrí que aproximadament un 8%
de les muntades es produeixen entre dos mascles. Es creu que les relacions
homosexuals entre femelles són bastant habituals en captivitat, però no han
estat observades en estat salvatge.

Tot i que els lleons adults no tenen depredadors naturals, les proves
suggereixen que la majoria pateixen una mort violenta causada per humans o per
altres lleons. Això és particularment cert en el cas dels mascles, que, com a
principals defensors de l'esbart, tenen més probabilitats d'interaccionar
agressivament amb mascles rivals. De fet, tot i que un lleó mascle pot assolir
una edat de quinze o setze anys si aconsegueix no ser expulsat per altres
mascles, la majoria de mascles adults no viuen més de deu anys. Aquest és el
motiu pel qual en estat salvatge la longevitat mitjana dels lleons tendeix a ser
significativament inferior a la de les lleones. Tanmateix, els membres d'ambdós
sexes poden ser ferits o fins i tot morts per altres lleons quan entren en
conflicte dos esbarts amb territoris que s'encavalquen.

Pel que fa a paràsits, se sap que diverses espècies de paparra solen infestar
les orelles, el coll i les engonals de la majoria de lleons. També, dels
intestins de lleons s'ha aïllat la forma adulta de diverses espècies del gènere
de platihelmints Taenia, que resulten infectats quan es mengen les formes
larvàries presents a la carn d'antílop.

El 1962, els lleons del cràter de Ngorongoro foren atacats per la mosca dels
estables (Stomoxys calcitrans); això féu que els lleons acabessin coberts de
taques calbes i sanguinolentes i quedaren amagrits. Els lleons intentaren fugir
de les picades de les mosques sense èxit, pujant a arbres o arrossegant-se dins
de caus de hienes; molts d'ells moriren o emigraren i la població caigué de 70
individus a 15. Un brot més recent, el 2001, matà sis lleons. Els lleons,
especialment en captivitat, són vulnerables al virus del brom, el virus de la
immunodeficiència felina (VIF) i la peritonitis infecciosa felina. El brom es
transmet per mitjà dels gossos domèstics i altres carnívors; un brot produït el
1994 al Parc Nacional del Serengeti provocà que molts lleons desenvolupessin
símptomes neurològics com ara convulsions. Durant el brot, diversos lleons
moriren de pneumònia i encefalitis. El VIF, que és similar al VIH, no afecta
negativament els lleons, però el seu efecte sobre els gats domèstics és prou
preocupant perquè el Species Survival Plan recomani dur a terme anàlisis
sistemàtiques en els lleons en captivitat. Existeix en una freqüència
alta-endèmica en diverses poblacions de lleons salvatges, però és gairebé
inexistent en els lleons asiàtics i namibis.

Quan estan en repòs, els lleons realitzen actes socials per mitjà d'una sèrie de
comportaments i mostren moviments expressius molt desenvolupats. Tenen un
conjunt d'expressions facials i postures corporals que són gestos visuals. Els
gestos pacífics més comuns són el de fregar-se el cap i les llepades socials,
que han estat comparades a l'empolainament dels primats. Fregar-se el cap, tot
utilitzant el musell per acariciar el front, la cara i el coll d'un altre lleó,
sembla una mena de salutació, car s'observa sovint quan un animal ha estat
separat dels altres, o després d'un combat o conflicte. Els mascles tendeixen a
fregar altres mascles, mentre que els cadells i les femelles freguen altres
femelles. Les llepades socials solen produir-se en combinació amb els fregaments
de cap; generalment són mútues i el receptor sembla mostrar plaer. El cap i el
coll són les parts del cos que es llepen més habitualment, cosa que podria ser
per motius pràctics, car un lleó, ell mateix, no es pot llepar aquestes zones.

El seu repertori de vocalitzacions també és ample; les variacions en la
intensitat i l'altura dels sons i no els senyals individuals, semblen formar la
base de la comunicació. Els sons dels lleons inclouen grunyits, roncs, esbufecs,
tossos, miols, lladrucs i rugits. Els lleons tendeixen a rugir de manera molt
característica, començant amb uns quants rugits greus i llargs, que condueixen a
una sèrie de rugits més curts. Solen rugir de nit; el so, que pot ser sentit des
d'una distància de 8 km, serveix per anunciar la presència de l'animal. Els
lleons tenen el rugit més potent de qualsevol fèlid.

La relació entre els lleons i les hienes tacades a les àrees on coexisteixen és
única per la seva complexitat i intensitat. Ambdues espècies són predadors alfa
que s'alimenten de les mateixes preses, de manera que competeixen directament
l'una amb l'altra. Sovint lluiten i roben la caça dels altres. Tot i que la
concepció popular veu les hienes com a carronyaires oportunistes que s'aprofiten
de les habilitats caçadores dels lleons, sovint es dóna el cas contrari. Al
cràter de Ngorongoro de Tanzània, la població de hienes tacades supera de llarg
la de lleons, que obtenen una part important del seu menjar robant les preses de
les hienes. Tanmateix, el conflicte entre les dues espècies va més enllà dels
combats per l'aliment. En els animals, els límits territorials amb altres
espècies sovint són ignorats. Les hienes i els lleons en són una excepció;
marquen límits entre ells igual que ho farien amb membres de la seva pròpia
espècie. Els lleons mascles en concret són extremament agressius vers les hienes
i se'ls ha observat caçar i matar hienes sense menjar-se-les. Al seu torn, les
hienes són uns dels grans depredadors de cadells de lleó i assetgen les lleones
per robar-los les preses. Tanmateix, els mascles adults sans, fins i tot si
estan sols, solen ser evitats a qualsevol preu.

Els lleons tendeixen a dominar felins més petits com els guepards i lleopards a
les àrees on són simpàtrics. Els roben les preses i els maten els cadells i fins
i tot els adults quan en tenen l'oportunitat. El guepard té un 50% de
possibilitats de perdre la seva caça davant els lleons o altres depredadors. Els
lleons són un gran perill pels cadells de guepard i fins a un 90% dels cadells
moren a les primeres setmanes de vida a causa d'atacs per part d'altres
depredadors. Els guepards eviten la competència caçant a diferents moments del
dia i amaguen els seus cadells a l'herba espessa. Els lleopards també utilitzen
aquestes tàctiques, però tenen l'avantatge de poder sobreviure amb preses més
petites que els lleons o els guepards. A més, a diferència dels guepards, els
lleopards poden escalar arbres i utilitzar-los per mantenir les cries i les
preses fora de l'abast dels lleons. Tanmateix, a vegades les lleones
aconsegueixen pujar a un arbre per robar el menjar d'un lleopard. De manera
similar, els lleons dominen els gossos salvatges africans, no només robant-los
la caça sinó també caçant gossos juvenils i adults (tot i que és rar que
aconsegueixin caçar un adult).

El cocodril del Nil és l'únic predador simpàtric (a part de l'home) que pot
amenaçar el lleó en un combat individual. Segons la mida del cocodril i del
lleó, qualsevol dels dos pot perdre preses o carronya davant l'altre. Es
coneixen casos de lleons que han matat cocodrils que s'han aventurat a terra, i
també el cas invers quan és el lleó el que entra en aigües que contenen
cocodrils, com ho demostra el fet que a vegades s'han descobert urpes de lleó a
l'estómac de cocodrils.

El fòssil més antic conegut semblant a un lleó prové de Laetoli (Tanzània) i
podria tenir una antiguitat de 3,5 milions d'anys; alguns científics han
identificat el material com a pertanyent a Panthera leo. Aquests informes no
estan ben substanciats i tot el que es pot dir és que pertanyent a un fèlid
similar a Panthera. Els informes més antics confirmats de Panthera leo a Àfrica
són uns dos milions d'anys més recents. Els parents més propers del lleó són les
altres espècies de Panthera: el tigre, el jaguar i el lleopard. Estudis
morfològics i genètics revelen que el tigre fou la primera a divergir d'aquestes
espècies recents. Fa uns 1,9 milions d'anys, el jaguar se separà del grup
restant, que contenia els avantpassats dels lleopards i els lleons.
Posteriorment, el lleó i el jaguar se separaren fa entre 1,25 i 1 milions
d'anys.

Panthera leo evolucionà a Àfrica fa entre 1 milió d'anys i 800.000 anys abans
d'escampar-se arreu de la regió holàrtica. Aparegué per primer cop a Europa fa
700.000 anys amb la subespècie Panthera fossilis d'Isernia (Itàlia). D'aquest
lleó s'originà el posterior lleó de les cavernes (Panthera leo spelaea), que
aparegué fa uns 300.000 anys. Durant el Plistocè superior, el lleó s'estengué a
Nord i Sud-amèrica i es desenvolupà en Panthera leo atrox, el lleó americà. Els
lleons s'extingiren al nord d'Euràsia i Amèrica a finals de l'última glaciació,
fa uns 10.000 anys; podrien haver estat víctimes de l'extinció de la megafauna
del Plistocè.

Tradicionalment s'han reconegut dotze subespècies modernes de lleó, la més gran
de les quals ha estat reconeguda com el lleó de l'Atles. Les diferències
principals entre aquestes espècies són la situació geogràfica, l'aparença de la
crinera, la mida i la distribució. Com que aquestes característiques són molt
insignificants i presenten una gran variabilitat individual, la majoria
d'aquestes formes són discutibles i probablement invàlides; a més, sovint les
distincions es basaven en material de zoològic d'origen desconegut que podria
haver tingut característiques morfològiques «sorprenents, però anormals».
Actualment és habitual que només se'n reconeguin vuit subespècies, però una
d'elles (el lleó del Cap, antigament descrit com a Panthera leo melanochaita) és
probablement invàlida.

Fins i tot les set subespècies restants podrien ser massa; la variació
mitocondrial entre els lleons africans recent és escassa, cosa que suggereix que
tots els lleons subsaharians podrien ser considerats una única subespècie,
possiblement dividida en dos clades principals: un a l'oest de la Gran Vall del
Rift i l'altre a l'est. Els lleons de Tsavo, a l'est de Kenya, són molt més
propers genèticament als lleons del Transvaal (Sud-àfrica) que als dels monts
Aberdare de l'est de Kenya.

Es coneixen casos en què lleons s'han aparellat amb tigres (habitualment les
subespècies siberiana i bengala), creant híbrids anomenats ligres i tigons.
També s'han creuat amb lleopards per produir lleopons, i jaguars per produir
jaglleons. El marozi és suposadament un lleó tacat o un lleopó en estat natural,
mentre que el lleó tacat del Congo és un complex híbrid de lleó/jaguar/lleopard
anomenat lljagulep. Antigament se solia criar aquests híbrids en parcs
zoològics, però actualment aquesta pràctica no és encoratjada, car es posa
l'èmfasi sobre la conservació d'espècies i subespècies. A la Xina encara es
crien híbrids en col·leccions privades d'animals i zoològics.

El ligre és un encreuament entre un lleó i una tigressa. Com que el gen
inhibidor del creixement de la tigressa corresponent a un gen promotor del
creixement del lleó està absent, els ligres creixen molt més que els seus pares.
Presenten característiques físiques i de comportament d'ambdues espècies (taques
i ratlles sobre un fons sorrenc). Els ligres mascles són estèrils, però les
femelles solen ser fèrtils. Els mascles tenen aproximadament un 50% de
possibilitats de tenir una crinera, però si en tenen una, és petita; fa
aproximadament la meitat de la crinera d'un lleó pur. Els ligres solen mesurar
entre 3 i 3,7 metres de llarg i poden pesar entre 360 i 450 quilograms o més. El
tigó és un encreuament menys habitual entre una lleona i un tigre.

A Àfrica, els lleons viuen en herbassars de sabana amb acàcies disperses que els
proporcionen ombra; el seu hàbitat a l'Índia és una mescla de bosc de sabana sec
i bosc de matolls caducifolis molt sec. En temps relativament recents, l'hàbitat
dels lleons s'estenia a les parts meridionals d'Euràsia, des de Grècia fins a
l'Índia i gran part d'Àfrica (excepte a la zona central de jungla i el desert
del Sàhara. Heròdot escrigué que els lleons eren comuns a Grècia a voltants del
480 aC; atacaren els camells d'equipatge del rei persa Xerxes durant la seva
marxa pel país. Aristòtil els considerava rars al 300 aC i el 100 dC ja havien
estat exterminats. Una població de lleó asiàtic sobrevisqué fins al segle X al
Caucas, el seu últim bastió europeu.

A l'edat mitjana, l'espècie ja havia estat eradicada de Palestina i després de
gairebé tota la resta d'Àsia amb l'arribada d'armes de foc fàcils d'aconseguir
al segle XVIII. Entre finals del segle XIX i principis del segle XX s'extingí a
l'Àfrica del Nord i el Pròxim Orient. A finals del segle XX ja havia desaparegut
de Turquia i gran part del nord de l'Índia, mentre que l'última observació d'un
lleó asiàtic viu a l'Iran fou el 1941 (entre Shiraz i Jahrom, província de
Fars), tot i que el 1944 es trobà el cadàver d'una lleona a la riba del riu
Karun (Khuzestan). Des d'aleshores, no hi ha hagut informes fiables d'Iran.
Actualment, la subespècie ja només sobreviu a dins i als voltants del Bosc de
Gir, al nord-oest de l'Índia. Aproximadament uns 300 lleons viuen en un santuari
de 1.412 km² a l'estat de Gujarat, que cobreix gran part del bosc. Les
poblacions estan augmentant a poc a poc.

Fins a finals del Plistocè (fa uns 10.000 anys), el lleó fou el mamífer
terrestre més estès a part dels humans. Els lleons vivien a gran part d'Àfrica,
la majoria d'Euràsia des de l'oest d'Europa fins a l'Índia i el pont terrestre
de Bering i a les Amèriques del Yukon al Perú. Parts d'aquest àmbit de
distribució estaven ocupades per subespècies actualment extintes.

La majoria de lleons viuen actualment a l'est i el sud d'Àfrica i les seves
poblacions s'estan reduint ràpidament, amb un declivi estimat del 30-50% al
llarg de les dues últimes dècades. Actualment, les estimacions de la població de
lleons africans varien entre 16.500 i 47.000 exemplars savatges el 2002-2004,
una xifra inferior a les estimacions de principis de la dècada del 1990,
(100.000 exemplars) i molt inferior a les del 1950 (potser 400.000). Les causes
del declivi no estan ben compreses i poden no ser reversibles. Actualment, la
pèrdua d'hàbitat i els conflictes amb els humans són considerats les amenaces
més greus per l'espècie. Les poblacions restants sovint estan aïllades
geogràficament l'una de l'altra, cosa que pot provocar consanguinitat i, per
consegüent, una manca de diversitat genètica. Per tant, el lleó és considerat
una espècie vulnerable per la Unió Internacional per a la Conservació de la
Natura, mentre que la subespècie asiàtica està en perill crític. La població de
lleons de la regió de l'Àfrica occidental està aïllada de les poblacions de
l'Àfrica central, amb poc o cap intercanvi d'individus reproductors. Dos estudis
diferents estimen el nombre d'exemplars madurs a l'Àfrica occidental en
850-1.160 (2002-2004). No hi ha consens sobre la mida de la població individual
més gran de l'Àfrica occidental: les estimacions varien de 100 a 400 lleons a
l'ecosistema d'Arly-Singou de Burkina Faso.

La conservació dels lleons, tant africans com asiàtics, ha requerit la
implementació i el manteniment de parcs nacionals i de reserves d'animals; entre
els més coneguts hi ha el Parc Nacional d'Etosha de Namíbia, el Parc Nacional
del Serengeti a Tanzània i el Parc Nacional Kruger a l'est de Sud-àfrica. En
altres zones, els problemes causats per la interacció dels lleons amb el bestiar
i els humans sol acabar amb l'eliminació dels carnívors. A l'Índia, l'últim
refugi del lleó asiàtic són els 1.412 km² del Parc Nacional del Bosc de Gir, que
a l'abril del 2006 tenia uns 359 lleons. Com a Àfrica, hi ha a prop moltes
poblacions humanes, amb els problemes conseqüents entre lleons, bestiar,
habitants i treballadors de la natura. El Projecte de Reintroducció del Lleó
Asiàtic aspira a establir una segona població independent de lleons asiàtics al
Santuari de Fauna de Kuno, a l'estat indi de Madhya Pradesh. És important
establir una segona població que serveixi de patrimoni gènic pels últims lleons
asiàtics supervivents i per ajudar a desenvolupar i mantenir la diversitat
genètica necessària per a la supervivència de l'espècie.

L'antiga popularitat del lleó de l'Atles com a animal de zoològic significa que
alguns lleons en captivitat descendeixen probablement d'animals d'aquesta
subespècie. Això inclou dotze lleons del Zoològic de Port Lympne, a Kent
(Anglaterra), que descendeixen d'animals que eren propietat del Rei del Marroc.
Onze exemplars més considerats lleons de l'Atles foren trobats al zoo d'Addis
Abeba, els descendents d'animals que eren propietat de l'Emperador Haile
Selassie. WildLink International, en col·laboració amb la Universitat d'Oxford,
llançaren el seu ambiciós International Barbary Lion Project amb l'objectiu
d'identificar i criar lleons de l'Atles en captivitat per finalment
reintroduir-los a un parc nacional de la serralada de l'Atles al Marroc.

Després del descobriment del declivi de les poblacions de lleons a Àfrica, s'han
organitzat diversos esforços coordinats de conservació dels lleons en un intent
d'aturar aquest declivi. Els lleons són una de les espècies incloses al Species
Survival Plan, un intent coordinat per part de l'Association of Zoos and
Aquariums d'incrementar les seves probabilitats de supervivència. El pla fou
implementat originalment el 1982 pel lleó asiàtic, però s'hi posà fi quan es
descobrí que la majoria de lleons asiàtics dels zoos nord-americans no eren
genèticament purs, havent-se hibridat amb lleons africans. El pla pels lleons
africans començà el 1993, concentrant-se especialment en la subespècie
sud-africana, tot i que hi ha dificultats a l'hora de valorar la diversitat
genètica dels lleons en captivitat, car la majoria d'exemplars són d'origen
desconegut, fent que sigui problemàtic mantenir la diversitat genètica.

Tot i que els lleons no solen caçar gent, alguns (habitualment mascles) semblen
buscar preses humanes; casos ben coneguts inclouen els devoradors d'homes de
Tsavo, en què 28 treballadors del ferrocarril que construïen el ferrocarril
Kenya-Uganda foren morts per lleons al llarg de nou mesos, durant la construcció
d'un pont sobre el riu Tsavo a Kenya el 1898; o el devorador d'homes de Mfuwe,
que el 1991 matà sis persones a la vall del riu Laungwa a Zàmbia. En ambdós
casos, els caçadors que mataren els lleons escrigueren llibres relatant el
comportament depredador dels animals. Els incidents de Mfuwe i Tsavo presenten
semblances; els lleons eren més grans del normal, mancaven de crinera i
semblaven patir càries. La teoria de la malaltia, incloent-hi la càries, no és
acceptada per tots els investigadors; una anàlisi de les dents i les mandíbules
de lleons antropòfags conservades en col·leccions de museus suggereix que,
mentre que els problemes dentals poden explicar alguns incidents, la reducció de
les preses en àrees dominades pels humans és una causa més versemblant de la
depredació d'humans per part dels lleons. A la seva anàlisi del cas de Tsavo i
dels lleons antropòfags en general, Kerbis Peterhans i Gnoske reconeixen que els
lleons malalts o ferits poden ser més propensos a atacar humans, però que el
comportament no és «ni particularment ni necessàriament aberrant» quan en tenen
l'oportunitat. Si existeixen al·licients com ara accés a bestiar o a cadàvers
humans, els lleons s'alimentaran regularment de sers humans. Els autors
remarquen que la relació està ben determinada entre altres panterins i primats
al registre paleontològic.

La tendència del lleó a menjar-se humans ha estat estudiada sistemàticament.
Científics estatunidencs informen que el comportament antropòfag a les àrees
rurals de Tanzània augmentà molt entre el 1990 i el 2005. Almenys 563 vilatjans
foren atacats i molts menjats, durant aquest període – un nombre que superava de
llarg el dels cèlebres incidents de Tsavo un segle abans. Els incidents es
produïren a prop del Parc Nacional de Selous, al districte de Rufiji i a la
província de Lindi, a prop de la frontera amb Moçambic. Mentre que l'expansió
dels vilatjans en zones de bush és una preocupació, els autors argumenten que la
política de conservació ha de mitigar el perill car, en aquest cas, la
conservació contribueix directament a morts humanes. S'han documentat casos a
Lindi en què lleons han atrapat humans al centre de pobles de certa mida.

A la seva obra The Man-eaters of Eden, l'autor Robert R. Frump escrigué que els
refugiats moçambiquesos que creuen el Parc Nacional Kruger de Sud-àfrica durant
la nit són atacats i menjats pels lleons; els agents del parc han admès que
l'antropofàgia hi és un problema. Frump creu que milers de persones podrien
haver mort en les dècades que han passat des que l'apartheid tancà el parc i
obligà els refugiats a travessar-lo de nit. Durant gairebé un segle, abans que
la frontera fos tancada, els moçambiquesos havien travessat regularment el parc
durant el dia sense gaires problemes.

Packer estima que més de 200 tanzans són morts cada any per lleons, cocodrils,
elefants, hipopòtams i serps i que les xifres podrien ser el doble. Es creu que
els lleons en maten com a mínim 70. Packer i Ikanda són alguns dels pocs
ecologistes que creuen que els esforços de conservació occidentals han de tenir
en compte aquests problemes, no només per la preocupació ètica per la vida
humana, sinó també per l'èxit a llarg termini dels esforços de conservació i de
preservació dels lleons.

Un lleó antropòfag fou mort per guardians d'animals al sud de Tanzània a l'abril
del 2004. Es creu que havia mort i s'havia menjat almenys 35 persones en una
sèrie d'incidents a diversos poblets de la regió costanera del delta del Rufiji.
El doctor Rolf D. Baldus, coordinador del programa de fauna de GTZ, comentà que
és probable que l'animal ataqués humans perquè tenia un gran abscés sota una
dent molar que estava trencada per diversos llocs. Afegí que «aquest lleó
probablement tenia molt de dolor, especialment quan mastegava». GTZ és l'agència
de cooperació del desenvolupament alemanya i ha estat treballant amb el govern
tanzà en la conservació de la fauna des de fa gairebé dues dècades. Com en
altres casos, es tractava d'un lleó gran, sense crinera, que tenia un problema
dental.

Generalment no es considera que el rècord africà de lleons antropòfags sigui
Tsavo, sinó els incidents menys coneguts d'entre finals de la dècada del 1930 i
finals de la del 1940, al que aleshores era el Territori de Tanganyika
(actualment Tanzània). George Rushby, guardià d'animals i caçador professional,
acabà eliminant l'esbart, que es creu que al llarg de tres generacions va matar
i menjar-se 1.500-2.000 persones en el que ara és el districte de Njombe.

Àmpliament vistos en captivitat, els lleons formen part d'un grup d'animals
exòtics que formen el nucli de les exposicions al zoo des de finals del segle
XVIII; els membres d'aquest grup són sempre vertebrats grans i inclouen
elefants, rinoceronts, hipopòtams, primats grans i altres grans fèlids; els zoos
intentaven reunir tantes espècies d'aquestes com fos possible. Tot i que molts
zoos actuals són més selectius amb les seves exposicions, hi ha més de mil
lleons africans i cent lleons asiàtics en zoos i parcs d'animals d'arreu del
món. Són considerats una espècie ambaixadora i són mantinguts amb fins
turístics, educatius i de conservació. Els lleons poden superar l'edat de 20
anys en captivitat; Apollo, un lleó del Zoo de Honolulu a (Hawaii), morí a
l'agost del 2007 a l'edat de 22 anys. Les seves dues germanes, nascudes el 1986,
encara viuen. Els programes de cria de lleons basats en zoos solen tenir en
compte la separació de les diverses subespècies i intenten mitigar la
consanguinitat que pot produir-se quan els animals són separats per subespècie.

Els reis assiris ja mantenien i criaven lleons al 850 aC, i es diu que Alexandre
el Gran fou obsequiat amb lleons domesticats pels Mahli del nord de l'Índia. Més
endavant, en temps romans, els lleons eren criats pels emperadors perquè
participessin en combats amb gladiadors. Notables romans, incloent-hi Sul·la,
Pompeu i Juli Cèsar, sovint ordenaven la matança en massa de centenars de lleons
d'una vegada. A l'Orient, els prínceps indis domesticaren lleons i Marco Polo
informà que Khublai Khan tenia lleons dins el palau. Els primers «zoos» europeus
s'estengueren entre les famílies nobles i reials al segle XIII i fins al segle
XVII eren denominats seragli; a partir d'aleshores, se'ls començà a anomenar
ménageries, una extensió de la cambra de meravelles. Durant el Renaixement,
s'estengueren de França i Itàlia a la resta d'Europa. A Anglaterra, tot i que la
tradició de seragli estava menys desenvolupada, uns lleons vivien a la Torre de
Londres en un seraglio establert per Joan I al segle XIII, probablement amb
animals provinents d'una col·lecció anterior fundada el 1125 per Enric I al seu
palau de Woodstock, a prop d'Oxford, on suposadament Guillem de Malmesbury
guardava els animals.

Els seragli eren una expressió del poder i la riquesa de la noblesa. Els animals
com ara grans fèlids i elefants, en particular, simbolitzaven el poder i eren
posats en combat els uns contra els altres o contra animals domesticats. Per
extensió, les ménageries i seragli eren una demostració del domini de l'home
sobre la natura. Per consegüent, la derrota d'aquests «senyors» naturals davant
una vaca el 1862 astorà els espectadors i la fugida d'un elefant davant un
rinoceront suscità burles. Aquests combats s'esvaïren a poc a poc al segle XVII
amb l'expansió de les ménageries i la seva apropiació per part dels plebeus. La
tradició de tenir grans fèlids com a animals de companyia durà fins al segle
XVII, quan ja era considerat quelcom de molt excèntric.

La presència de lleons a la Torre de Londres fou intermitent, havent-hi animals
quan un monarca o la seva consort, com ara Margarida d'Anjou, l'esposa d'Enric
VI, o bé buscaven animals o bé en rebien. Està documentat que els animals eren
mantinguts en males condicions fins al segle XVII, en contrast amb les
condicions més obertes de Florència a la mateixa època. Al segle XVIII s'obrí la
col·lecció al públic; el preu d'entrada era de mitjos-penics o bé l'oferiment
d'un gat o gos per alimentar els lleons. Una col·lecció rival a l'Exeter
Exchange també exhibí lleons fins a principis del segle XIX. La col·lecció de la
Torre fou clausurada per Guillem IV, i els animals foren transferits al Zoo de
Londres, que obrí les portes al públic el 27 d'abril del 1828.

El comerç d'animals salvatges prosperà juntament amb el comerç colonial millorat
del segle XIX. Els lleons eren considerats bastant comuns i barats. Tot i que es
venien més cars que els tigres, eren més barats que animals més grans o més
difícils de transportar, com les girafes o els hipopòtams i molt menys que els
pandes. Com altres animals, els lleons eren considerats poc més que una matèria
primera natural i il·limitada que era explotada sense pietat, amb terribles
pèrdues durant la captura i el transport de les feres. L'àmpliament reproduïda
imatge del caçador heroic perseguint lleons dominaria una gran part del segle.
Els exploradors i caçadors s'aprofitaren d'una popular divisió maniquea dels
animals en «bons» i «dolents» per afegir un toc de passió a les seves aventures
i presentar-se a si mateixos com figures heroiques. Això féu que els grans
fèlids, sempre sospitosos de ser antropòfags, passessin a representar «la por de
la natura i la satisfacció d'haver-la superat alhora».

Els lleons foren mantinguts en condicions estretes i sòrdides al Zoo de Londres
fins que se'ls construí una nova llar amb gàbies més espaioses a la dècada del
1970. Es produïren altres canvis a principis del segle XX, quan Carl Hagenbeck
dissenyà recintes que s'assemblaven més a l'hàbitat natural, amb «roques» de
formigó, més espais oberts i un fossat en lloc de barrots. A principis del segle
XX, dissenyà recintes de lleons tant pel Zoo de Melbourne com pel Zoo de Taronga
a Sydney, entre d'altres. Tot i que els seus dissenys eren populars, els antics
recintes de gàbia i barrots prevalgueren fins a la dècada del 1960 en molts
zoos. A les últimes dècades del segle XX, recintes més naturals i grans,
juntament amb l'ús de malla metàl·lica o vidre laminat en lloc de caus rebaixats
permeté als visitants acostar-se més que mai als animals i alguns zoos fins i
tot situaren els caus en un punt més elevat que els visitants, com ara el Zoo de
Barcelona. Actualment, els lleons viuen en àrees naturalistes molt més grans;
les pautes recomanades modernes són més properes a les condicions naturals, amb
una major atenció a les necessitats dels lleons, subratllant la necessitat de
caus en zones separades, posicions elevades tant al sol com a l'ombra on puguin
reposar, una coberta adequada del sòl, un bon drenatge i prou espai per
passejar-se.

També hi ha hagut casos en què un lleó ha estat mantingut per un individu
privat, com ara la lleona Elsa, que fou criada per George Adamson i la seva
esposa Joy i desenvolupà un estret lligam amb ells, especialment amb la dona.
Més endavant, la lleona esdevingué cèlebre i la seva vida fou documentada en una
sèrie de llibres i pel·lícules.

Els lleons han estat utilitzats en esports de sang, fent-los combatre contra
altres animals, generalment gossos. Aquest costum perdurà des de temps antics
fins al segle XVII. Fou finalment prohibit a Viena el 1800 i a Anglaterra el
1825.

La doma de lleons és la pràctica de domar lleons per entreteniment, o bé com a
part d'un circ establert o bé com a actuació individual, com ara Siegfried &
Roy. El terme també és utilitzat sovint per referir-se a la doma i l'exhibició
d'altres gats grans com ara els tigres, els lleopards i els pumes. Els pioners
d'aquesta pràctica a la primera meitat del segle XIX foren el francès Henri
Martin i l'estatunidenc Isaac Vam Amburgh, ambdós dels quals feren grans gires i
les tècniques dels quals foren copiades per una sèrie de seguidors. Van Amburgh
actuà davant de la Reina Victòria del Regne Unit el 1838 quan estava de gira a
Gran Bretanya. Martin compongué una pantomima titulada Les Lions de Mysore («Els
lleons de Mysore»), una idea que Ambrugh copià poc després. Aquestes actuacions
eclipsaven els actes d'equitació com a exhibició central dels circs, però
entraren de debò a la consciència pública a principis del segle XX amb el
cinema. Demostrant la superioritat de l'home sobre l'animal, la doma de lleons
feia una funció similar als combats d'animals de segles anteriors. La cadira de
domador de lleons, actualment icònica, fou utilitzada per primer cop
possiblement per l'estatunidenc Clyde Beatty (1903–1965).

El lleó ha estat una icona per la humanitat des de fa mil·lennis, apareixent en
cultures d'Europa, Àsia i Àfrica. Malgrat els atacs contra humans, els lleons
han gaudit d'una visió positiva en la cultura, com a animals forts però nobles.
Una imatge comuna és la seva representació com a «rei de la jungla» o «rei dels
animals». per tant, el lleó és un símbol popular de la reialesa i la dignitat,
així com a símbol de coratge; apareix en diverses de les faules del rondallaire
grec del segle VI aC Isop. A Europa aquest paper preeminent estava ocupat pels
óssos, més comuns als boscos septentrionals, però fou desplaçat pel lleó gràcies
a les associacions bíbliques.

Les representacions de lleons es remunten a fa 32.000 anys. El tallament d'ivori
amb cap de lleó de la cova de Vogelherd al Jura suabi, al sud-oest d'Alemanya,
ha estat datat a aquesta època i pertany a la cultura aurinyaciana. Dos lleons
foren representats aparellant-se a la Cambra dels Felins, en pintures rupestres
paleolítiques de fa 15.000 anys a les coves de Lascaux. També hi ha
representacions de lleons a la cova de Chauvet, descoberta el 1994; aquestes han
estat datades a fa 32.000 anys, tot i que podria ser d'edat similar o més jove
que la de Lascaux.

A l'antic Egipte es venerava les lleones (caçadores ferotges) com a deïtats
bèl·liques i entre elles, al panteó egipci s'hi troben Bastet, Mafdet, Menhit,
Pakhet, Sekhmet, Tefnut i l'esfinx. Al panteó egipci també hi ha fills
d'aquestes dees, com ara Maahes i, venerat pels egipcis com a deïtat núbia,
Dedun. L'esfinx, un famós animal mitològic egipci, té part de lleó al seu cos.

Una examinació amb cura de les deïtats-lleó destacades de moltes cultures
antigues revela que moltes d'elles també són lleones. L'admiració per les
estratègies de caça cooperatives de les lleones era evident en temps molt
antics. La majoria de «portes dels lleons» representen lleones. El lleó de Nemea
era simbòlic a l'antiga Grècia i l'antiga Roma, representat en forma de la
constel·lació i signe del zodíac del Lleó i descrit en la mitologia, en què la
seva pell era portada per l'heroi Hèracles.

El lleó és l'emblema bíblic de la tribu de Judà i més endavant el regne de Judà.
És citat a la benedicció de Jacob al seu quart fill al penúltim capítol del
Llibre del Gènesi: «Judà, fill meu, ets un cadell de lleó que tornes de la caça.
Com un lleó t'ajeus i t'estires. Ets una lleona. Qui et farà aixecar?» (Gènesi
49:9). A l'estat modern d'Israel, el lleó continua sent el símbol de la capital,
Jerusalem, apareixent tant a la bandera com l'escut de la ciutat.

L'evangelista Marc es representa sovint com a lleó, per la manera com descriu la
resurrecció de Jesús, recollint un vell mite segons el qual un lleó podia
insuflar aire a un mort i reviure'l. Per aquesta associació, a part de la
reialesa esmentada, de vegades el lleó simbolitza el mateix Jesucrist.

El lleó fou un símbol prominent als períodes paleobabiloni i neobabiloni. El
motiu clàssic de lleó de Babilònia, que pot ser una estàtua, un tallament o una
pintura mural, és sovint anomenat «lleó caminant de Babilònia». Es diu que fou a
Babilònia que el Daniel bíblic fou salvat d'un pou de lleons. Aquest simbolisme
fou apropiat pel règim de Saddam Hussein a Iraq pel seu tanc Lleó de Babilònia,
amb tecnologia adaptada d'un model rus.

Als textos purànics de l'hinduisme, Narasimha («home-lleó»), una encarnació
(avatar) mig-lleó mig-humà de Vixnu, és venerat pels seus devots i salvà el nen
Prahlada del seu pare, el malvat rei dimoni Hiranyakashipu; Vixnu pren la forma
d'un mig-humà, mig-lleó, com a Narasimha, amb un tors i la part baixa del cos
d'home, però amb cap de lleó i urpes. Narasimha és venerat com a «Déu Lleó».

Singh és un antic nom indi vèdic que significa «lleó» i es remunta a fa més de
2.000 anys a l'antiga Índia. Originalment només el feien servir els rajputs, una
casta militar de l'Índia. Després del naixement de la germandat de Khalsa el
1699, els sikhs també adoptaren el nom Singh seguint els desitjos del Guru
Gobind Singh. Juntament amb milions de rajputs hindús, avui en dia el nom és
utilitzat per més de vint milions de sikhs d'arreu del món.

Presents anombroses banderes i escuts d'arreu d'Àsia i Europa, els lleons
asiàtics també es troben a l'Emblema Nacional de l'Índia.

Més al sud del subcontinent indi, el lleó asiàtic és simbòlic pels cingalesos,
la majoria ètnica de Sri Lanka; el terme deriva de l'indoari sinhala, que
significa la «gent del lleó» o la «gent amb sang de lleó», mentre que un lleó
portador d'una espasa és la figura central de la bandera de Sri Lanka.

El lleó asiàtic és un motiu comú a l'art xinès. Foren utilitzats per primer cop
en art a finals del període de Primaveres i Tardors (segle VI o V aC) i
esdevingueren molt més populars durant la dinastia Han (206 aC-220 dC), quan es
començà a posar lleons guardians imperials davant dels palaus imperials perquè
els protegissin. Com que els lleons mai no han estat nadius a la Xina, les
primeres representacions eren una mica irrealistes; després de la introducció de
l'art budista a la Xina durant la dinastia Tang (després del segle VI), els
lleons eren habitualment representats sense ales, el seu cos esdevingué més
gruixut i curt i la seva crinera esdevingué arrissada. La dansa del lleó és una
forma de dansa tradicional a la cultura xinesa en què els ballarins imiten els
moviments d'un lleó disfressats de lleó, sovint amb acompanyament musical de
platerets, tambors i gongs. Les danses es fan a l'any nou xinès, el festival de
la Lluna i altres ocasions de celebració, perquè donin bona sort.

El país insular de Singapur (Singapura) deriva el seu nom dels mots malais singa
(«lleó») i pura («ciutat», que al seu torn provenen dels mots tàmil-sànscrits
சிங்க singa i पुर புர pura, que és un cognat del grec πόλις, pólis. Segons els
Annals Malais, aquest nom li fou donat al segle XIV per un príncep malai de
Sumatra anomenat Sang Nila Utama, que, desembarcant a l'illa després d'una
tempesta, observà una bèstia augural a la costa que el seu ministre en cap
identificà com a lleó.

Aslan, o arslan (otomà ارسلان arslān i اصلان aṣlān), és el mot turc i mongol per
dir «lleó». Fou utilitzat com a títol per una sèrie de governants seljúcides i
otomans, incloent-hi Alp Arslan o Alí Paixà i és un nom turquès/iranià.

«Lleó» fou el sobrenom de diversos governants medievals amb una reputació de ser
valents, com ara Ricard I d'Anglaterra, conegut com a Ricard Cor de Lleó, Enric
el Lleó (Heinrich der Löwe), Duc de Saxònia i Robert III de Flandes, amb el
sobrenom d'«El lleó de Flandes» – encara avui en dia una de les grans icones
nacionals flamenques. Els lleons apareixen sovint en escuts, o bé com a part de
l'escut en si, o bé com a suports (la lleona és molt més rara). El llenguatge
formal de l'heràldica, anomenat blasonament, utilitza termes francesos per
descriure les imatges amb precisió. Aquestes descripcions especifiquen si els
lleons (o altres criatures) eren rampants o passants, és a dir, si estaven
rampants o ajaguts. El lleó és utilitzat com a símbol d'equips d'esport, des de
seleccions nacionals de futbol com ara l'anglesa, l'escocesa o la singapuresa, o
clubs cèlebres com els Detroit Lions de l'NFL, el Chelsea i l'Aston Villa de la
Premier League anglesa, (i la lliga en si), així com l'Athletic de Bilbao,
coneguts com a lleons de San Mamés. L'Aston Villa presenta un lleó rampant al
timbre, igual que els Rangers i el Dundee United de la Premier League escocesa.

Els lleons continuen apareixent a la literatura moderna, des del messiànic Aslan
d'El lleó, la bruixa i l'armari i els llibres posteriors de la sèrie de Nàrnia,
escrita per Clive Staples Lewis, fins al còmic lleó covard d'El màgic d'Oz.
L'advent de les pel·lícules veié la continuació del simbolisme dels lleons; un
dels lleons més icònics i reconeguts és Leo the Lion, la mascota dels estudis
Metro-Goldwyn-Mayer (MGM), que ha estat utilitzada des de la dècada del 1920. La
dècada del 1960 fou testimoni de l'aparició de la que és probablement la lleona
més cèlebre, l'animal de Kenya Elsa a la pel·lícula Nascuda lliure, basada en la
història real del best-seller internacional homònim. El paper del lleó com a rei
dels animals ha estat utilitzat en dibuixos animats, des del manga de la dècada
del 1950 que donà origen als primers dibuixos animats en color japonesos, Kimba
the White Lion, Leonardo Lion de King Leonardo and his Short Subjects, ambdós de
la dècada del 1960, fins a la pel·lícula de Disney The Lion King, que incloïa la
popular cançó The Lion Sleeps Tonight a la banda sonora. Un lleó apareix als
bitllets de 50 rands de Sud-àfrica.



https://ca.wikipedia.org/wiki/Groucho_Marx

Groucho Marx (2 d'octubre de 1890 - 19 d'agost de 1977) va ser un actor i
comediant estatunidenc d'origen jueu.

És el tercer dels Germans Marx. El seu nom real és Julius Henry, nom degut al
seu padrí, un tiet que també es deia així, el qual li van ficar aquest nom, ja
que es pensaven que era ric, i podria donar-los-hi diners. Però al final es va
veure que no ho era i que devia diners fins i tot, a Frenchy, el pare d'aquest.

El seu nom artístic, del qual se'l coneix, Groucho té un origen difós. Aquest
nom pot ser degut a una partida de pòquer el 15 de maig a Galesbrug (Illinois)
en la qual Art Fisher els va anomenar així mentre repartia les cartes. Però
segons el mateix Groucho, va sorgir mentre llegia la tira cómica de "Sherlocko
el monje", durant el 1911-1914, ja que estava de moda acabar els noms amb -o.

Era una persona molt diferent als seus germans, no era molt actiu físicament. No
era atractiu i no va tenir molta confiança en ell mateix en els seus inicis.
Julius sempre portava una bossa amb els diners dels germans, penjant del coll,
groucho-bag. Però també se li pot atorgar al seu caràcter, ja que grouch
significa queixar-se o neguitejar-se

Era un noi contemplatiu que va descobrir el plaer de la lectura y que devorava
llibres que el seu germà Leo (Chico Marx) portava a casa. Un dia al llegir-se un
llibre titulat “Julius, the Street Boy” li va dir a la seva mare: "El llibre
tracta d’un nen que no tenia res més que brutícia i determinació, es va obrir 
pas des del no res fins a la presidència d’un banc. Jo tinc el mateix nom que
ell, així que, per què no puc aconseguir un treball i ajudar a mantenir a la
família?".

Tot i així Julius era el més influenciat pel seu oncle Al Shean i per la seva
carrera. Primer volia ser metge, per un oncle que tenia que li feia la pedicura
al seu pare.

Des de llavors, la seva mare el va començar a portar-lo a agències teatrals. Va
conèixer una dona que volia un noi jove que actués mentre ella es canviava de
vestuari, aquesta va ser Lily Seville. Durant la gira amb Lily, a Julius li
canvia la veu, passà de ser tenor a soprano. Cantà cançons de l’antic argot
jueu, el jiddisch, agafades segurament del seu oncle Al Shean. Aquesta nova
aventura acabà quan Lily s’escapà amb el domador de lleons i li entrega a Julius
un bitllet de tornada a Nova York.

Ja com a actor experimentat tornà a una nova feina. Julius entra en contacte amb
un dels buscadors de talents més experimentats del vodevil, Gus Edwards. El 1906
va participar en un número seu, “Els nois del Telègraf Postal de Gus Edwards”.
Aquests van ser inclosos en la Gala del Metropolitan Opera House. Julius
funcionava bé en l’obra però Edwards canviava molt sovint d’intèrprets.

En el 1914 ja havia rebut el sobrenom de Groucho, i en aquell mateix any el seu
germà Chico Marx es va casar i com no el va convidar es va enfadar i no el va
invitar en la seva primera boda.

En 1920 van tornar de nou cap a New York, on van intentar un altre cop torna a
actuar. Però, malgrat les circumstàncies no van tenir èxit fins I’ll Say She Is,
on Groucho ja va fer el bigoti pintat com un dels seus símbols característics.
Segons la llegenda, va sorgir un dia que Groucho no tenia temps per ficar-se un
bigoti de mentida, per a l’actuació, perquè a ell no li creixia el bigoti ben
format, als pocs dies del naixement del Arthur. Groucho va arribar de l’hospital
sense més temps que agafar un pinzell i arribar a l’escenari.

En I’ll Say She Is es va establir i fer famós en el seu paper com a etern
llibertí. Van aconseguir divertir a la classe alta i baixa, per això van actuar
en escenaris de tota Amèrica. Estaven reconstruint el millor dels vells temps
per entretenir al públic dels nous.

Després de I’ll Say She Is, es van enriquir. Amb els guanys obtinguts els va
invertir en borsa i en llogar un apartament. Abans que s’estrenés “Los Cuatro
Cocos”, es va convertir en l’autor d’una obra pel “New Yorker” sota
l’encapçalament de “Charlas de vodevil”.Però no va destacar fins a 1929, i al
darrer any va publicar el seu primer llibre “Camas”.

En el 1929, va perdre una gran quantitat de diner en la borsa. Va ser conduït al
camí de la perdició pel seu íntim amic Max Gordon, que li deia quines accions
havia de vendre i quines comprar. El i molta més gent del món de l’espectacle
invertien en coses segures, posant un 10% del cost de qualsevol operació i deure
al broker l’altre 90% més tard, quan les accions pugessin i es poguessin
vendre’s com a benefici, com deia el mateix Groucho, "era com robar diners". Va
perdre 250.000 dòlars, tots els seus estalvis. Va haver de demanar préstecs al
seu banc i hipotecar la seva casa, enfonsant-se en el deute. Ell sempre vetllava
perquè els altres no es gastessin els diners en luxes ridículs. Que estalviessin
pel futur, com feia ell i ara no li quedava res.

Les seves hores d’insomni les va invertir a expandir les seves ocasionals
aparicions en articles per revistes i, fins i tot, escriure un llibre titulat
“Camas”. Aquest llibre el va publicar l’any 1930, aquest llibre segons Héctor
Arce va ser escrit pel nou realitzador de gags de Groucho., però el llibre no es
diferenciava gaire. Groucho com sempre, va desprestigiar el seu llibre, però
aquest va vendre més de 25.000 exemplars.

Van tornar a marxar amb una curta gira presentant de l’sketch de “I’ll Say She
Is”, titulat “La venjanza de Napoleón”.  A Groucho va ingressar en un hospital
amb apendicitis i el va substituir el seu germà Zeppo, al qual ningú va notar la
diferència.

En els anys després del New Deal, van haver piquets i vagues en el món de
l’espectacle. Aquestes vagues es van dur a terme per la Conferència de Sindicats
dels Estudis, amb el seu líder Herb Sorrell i amb l'oposició del Gremi d’Actors
de la Pantalla, amb el líder Ronald Reagan qui anys més tard arribaria a la
presidència dels Estats Units. Van començar a sorgir moviments en contra del
comunisme amb la revigorització del Comitè d’Activitats Antiamericanes, qui si
va apuntar també l’advocat Richard M. Nixon, per així fer que el New Deal
acabés. El New Deal però era difícil d’enderrocar però els esquerristes i
lliberals eren fàcils de controlar. Això va fer que dinou testimonis
consideressin les seves respostes davant el Comitè.,Però aquests no van
contestar les preguntes, fet que va fer que els empresonessin, se’ls va anomenar
els “Deu de Hollywood”. Per donar-los suport es va crear el Comitè per a la
Primera Esmena, per protegir la llibertat d’expressió amb què comptava amb gent
com: Frank Sinatra, Humphrey Bogart, Gene Kelly, Rita Hayworth i Groucho Marx
entre altres.

Van voler tornar a fer cinema, i va haver un gran escàndol amb el títol de la
nova pel·lícula “Una Noche en Casablanca”, ja que aquesta assemblava molt a
“Casablanca” de Humphrey Bogart i Ingrid Bergman.  Això va fer que Groucho els
hi envies una carta satírica als germans Warner, perquè aquests es volien
apropia amb el nom de “Casablanca”.

En 1947 al fer un Especial de Radio de Walgreen amb Bob Hope, va fer que un jove
productor anomenat John Guedel, s’interessés per fer que Groucho tingués un
contacte més proper amb la gent del poble i fer servir la seva espontaneïtat amb
ells, un programa de preguntes. El primer programa va ser emès el 27 d’octubre
de 1947. Aquest programa es va dir “You Bet Your Life” i es va emetre durant
tres anys en la ràdio i onze i mig en la televisió.

Va fer dues pel·lícules més en solitari com Double Dynamite i A girl in Every
Prost.

Segons el seu fill, només va veure plorar al seu pare amb la mort del seu germà
Harpo Marx.

Va anar a Cannes on va ser homenejat i va rebre una medalla de Comanador de les
Arts i les Lletres. Just abans de marxar cap a Europa va assistir a l'entrega de
l'Oscar honorífic a Charles Chaplin. Qui no havia trepitjat terra americà des de
1952, va anar a veure a Groucho a la seva recepció i li va dir unes paraules de
consell: “Mantén-te abrigat”. En setembre va patir un nou atac però aquest més
greu que els altres.

En 1975 va rebre el Premi honorífic de l'Acadèmia, on va fer un breu discurs
dient: “Només m’agradaria que Chico i Harpo estiguessin aquí, i Margaret Dumont,
que mai va entendre cap dels nostres acudits. Deia: “Julie, de què es riuen?”

En Groucho Marx fou incinerat, les seves cendres es guarden a l'Eden Memorial
Park. La creença popular que diu que a la seva tomba hi ha escrit l'epitafi
"Perdonin que no m'aixequi" és falsa. De fet només cal observar la foto de la
seva tomba per desmitificar aquest rumor.



https://ca.wikipedia.org/wiki/Garraf

El Garraf (també anomenada Penedès Marítim o Marina del Penedès) és una de les
quatre comarques de Catalunya en què va quedar dividit el Penedès en la divisió
comarcal de 1936. El nom prové de l'àrab "garrafa" (غراف), que vol dir "sínia" o
"lloc d'aigües abundants". Limita amb l'Alt Penedès pel nord; amb el Baix
Llobregat per l'est; amb el Baix Penedès per l'oest i amb la mar Mediterrània
pel sud.

La comarca del Garraf és a recer del massís del mateix nom. És una comarca
d'extensió reduïda, la més petita després del Barcelonès. No ho era pas tant
quan la Generalitat de Catalunya la va definir el 1936, i després del 1987. Una
llei de gener de 1990, per la qual es modifiquen els límits de diverses
comarques, estableix que els municipis de Castellet i la Gornal i Olesa de
Bonesvalls, amb un total de 77.41 km² i una població de 1.393 habitants (1986),
se segreguin de la comarca del Garraf i s'agreguin a la comarca de l'Alt
Penedès. Aquests dos municipis apareixen en el mapa comarcal com dues banyes,
l'una al nord-est i l'altra al nord-oest. Després d'aquestes modificacions,
només una petita part del massís de Garraf queda inclosa dins la comarca de
Garraf. La resta pertany a l'Alt Penedès o al Baix Llobregat. La comarca de
Garraf és construïda només per sis municipis.

Malgrat la seva superfície reduïda, la comarca de Garraf té sentit si pensem que
inclou un territori força poblat. És l'àrea d'influència directa de Vilanova i
la Geltrú. La comarca de Garraf és econòmicament molt activa. L'agricultura i
ramaderia hi són ben poc importants. En canvi, la indústria, el comerç i els
serveis, inclòs el turisme, ocupen molta gent.

Amb el nom Garraf es designen tres realitats diferents, i cal no confondre-les.
Garraf és abans de tot el nom d'un massís muntanyós, situat entre el Penedès i
el mar. Garraf és també el nom d'una comarca, de la qual estem parlant.
Finalment Garraf és el nom d'un nucli de població situat al fons de la cala del
mateix nom, dins del municipi de Sitges. L'estació o baixador ferroviari de
Garraf es troba en aquest petit poble.

Garraf és actualment una comarca força poblada, amb una població concentrada a
la petita franja costanera entre Sitges i Cubelles. Però no sempre ha estat
així. Des de la darreria del segle XVIII a Vilanova viu més de la meitat de la
població comarcal, però aleshores la muntanya era força poblada. El màxim
demogràfic dels municipis situats en ple massís és entre 1850 i 1890.
Posteriorment s'inicià una etapa caracteritzada per l'abandó progressiu de la
muntanya i la concentració cada vegada més gran a la plana i costa.

Durant els 150 anys anteriors al primer cens modern, que tingué lloc el 1857, la
població de Garraf registra un augment molt fort en tots els municipis. Es
calcula que 1718 i 1787 l'actual comarca de Garraf passà d'uns 4.500 habitants a
gairebé 13.000 habitants. En setanta anys la població es triplica, a causa de la
revifalla del comerç de l'agricultura i de la indústria. El creixement
demogràfic és generalitzat, encara que és Vilanova i la Geltrú la més
beneficiada, que passa de 1.171 a 6.161 habitants, gairebé la meitat del total
comarcal en aquesta darrera data. Sitges passa de 1.606 a 3.495 habitants en el
mateix període.

Garraf era una comarca agrícola amb un gran centre industrial i comercial, que
era Vilanova i la Geltrú. La indústria tèxtil (cotó) i l'elaboració de vins i
licors donaren feina a molta gent. La introducció del vapor afavorí les ciutats
que, com Vilanova, no disposaven de cap corrent d'aigua. D'altra gent es
dedicava al transport i comerç. Hi hagué un comerç molt actiu amb Amèrica i
diferents ports d'Europa.

A partir de la dècada de 1880 les coses canviaren. És cert que coincideix amb
millores importants, com l'obertura de la carretera per les Costes de Garraf
(1880) o l'arribada del ferrocarril (1881). Però les vies comercials
s'estroncaren, el que provocà una desfeta en les indústries tèxtils i també en
les vinícoles. Els camps foren castigats per la fil·loxera, i durant uns anys
donaren ben pocs beneficis. Aquells anys la població baixà en el conjunt
comarcal, i també a Vilanova i la Geltrú.

Amb el nou segle XX, la comarca es va recuperant, encara que molt lentament. Els
municipis del massís anaren perdent gent; ja no deixarien aquesta tendència fins
ben entrada la segona meitat del segle. Ben diferent és el cas de Vilanova i la
Geltrú i Sitges, que es recuperaren una mica a causa de la instal·lació de noves
indústries, com la fàbrica Pirelli (1901) a Vilanova i la Geltrú. Sitges, sense
deixar la seva tradicional indústria vinícola i tèxtil, prengué l'opció del
turisme. La fundació del Foment Sitgetà (1901) i la construcció de l'hotel Súbur
(1909) són mostres evidents de l'orientació econòmica de la vila.

Entre 1920 i 1939, Sitges i Vilanova i la Geltrú donaren un gran salt en la
població. La resta de municipis en perderen, fins i tot Sant Pere de Ribes i
Cubelles. Després de l'aturada econòmica i demogràfica causada per la guerra
civil espanyola, la comarca de Garraf es va refer ràpidament. Vilanova i la
Geltrú i Sitges són dues poblacions molt actives. La primera prengué la
davantera en la indústria i comerç, i Sitges s'erigí com un dels centres
turístics més destacats de tot l'Estat espanyol. Pel 1960 ja se censen 39.869
habitants en tota la comarca: Vilanova i la Geltrú 25.669 i Sitges 10.491.
Aquests dos municipis sols ja contenien més del 90% de la població total de la
comarca.

Continuà la tendència, amb el nou fet que el municipi de Sant Pere de Ribes
s'urbanitzà, com una continuació de Sitges. En menor grau succeeix amb Cubelles,
a conseqüència del procés turístic i urbanístic de tota la línia costanera. El
cens de 1968 dóna una població de 71.816 habitants per a tota la comarca, dels
quals 44.977 pertanyen a Vilanova i la Geltrú, 11.889 a Siges i 11.695 a Sant
Pere de Ribes.

Les eleccions municipals de 2011 van donar com a guanyador de les eleccions a
Convergència i Unió pel que fa a nombre de regidors i al Partit dels Socialistes
de Catalunya pel que fa a nombre de vots i de consellers comarcals.

Fins aquestes eleccions el PSC tenia 5 de les 6 alcaldies de la comarca. Després
de les eleccions, només van aconseguir mantenir la de Sant Pere de Ribes fins al
2013 que va passar a mans d'UM9-CUP. Les alcaldies de Canyelles, Sitges i
Vilanova i la Geltrú van passar a ser de CiU i la de Cubelles d'ICV. Esquerra
Republicana va perdre els cinc regidors que tenia a la comarca, i per tant, els
dos consellers comarcals.

El Parlament de Catalunya va encarregar la revisió del mapa territorial a una
comissió d'experts presidida per Miquel Roca amb la presència de quatre
geògrafs. El gener del 2001 es va presentar l'Informe sobre la revisió del model
d'organització territorial de Catalunya, conegut com l'Informe Roca. Aquest
informe proposa diversos canvis per al Garraf que se situaria dins de la
vegueria de Barcelona:

La comarca de Garraf comprèn dues grans unitats de relleu: el massís de Garraf
pròpiament dit i la plana situada entre Sant Pere de Ribes i el riu Foix.

El massís de Garraf és un conjunt muntanyós situat a l'extrem sud de la
Serralada Litoral. Queda ben delimitat per les terres enfonsades que el voregen:
el Penedès al nord i oest, la plana del Llobregat a l'est i la Mediterrània al
sud. El qualificatiu de terres enfonsades és en aquest cas ben explícit. Es
tracta de territoris que en temps geològics reculats, uns quants milions d'anys,
s'enfonsaren respecte a l'actual massís de Garraf, el qual restà enlairat.

Aquest enlairament no va ser pas homogeni, ja que el massís es va trencar en
molts llocs. Dins del mateix Garraf uns sectors van quedar més enlairats que
altres. Olesa de Bonesvalls, ara incorporat a l'Alt Penedès, es troba en una
petita fossa, és a dir, en un sector enfonsat dins del massís de Garraf. Per un
altre cantó, el massís s'aixeca més pel costat que dóna a la vall del Llobregat.
Per això els vessants que miren al Baix Llobregat són més abruptes que els que
hi ha pel cantó del Penedès, en especial cap al Baix Penedès.

Un indret ben espectacular del massís és el sector que limita amb el mar, les
anomenades Costes de Garraf, entre Castelldefels i Sitges. S'hi han format
penya-segats abruptes que ha, dificultat la comunicació entre el Baix Llobregat
i els pobles de la rodalia de Vilanova i la Geltrú i Sitges. La carretera fa
nombrosos revolts i ha de salvar desnivells importants. Enmig dels penya-segats
hi ha algunes cales, o entrades de mar, que han estat aprofitades
tradicionalment pels pescadors com a refugi.

El resultat és un massís amb valls estretes i fondes, anomenades a la comarca
fondos, com el fondo de les Coves de les Llenties, el fondo del Tro, el fondo de
l'Infern o el fondo de les Coves, i vessants molt inclinats i cims abruptes.
Destaquem els cims com puig de la Mola (532 m), al límit de les comarques de
Garraf, Alt Penedès i Baix Llobregat, puig d'Arboç (411 m), puig de Sant Miquel
(358 m) i puig de l'Àliga (468 m).

Ja s'ha indicat que la circulació superficial de l'aigua de Garraf és gairebé
nul·la a causa del relleu de tipus càrstic. Les valls i cursos principals que
recullen l'aigua del massís i acaben a les Costes de Garraf són la riera de
Vallbona, el torrent de Garraf, el torrent de la Falconera, la riera de
Vallcarca i el torrent d'Aiguadolç. Aquestes valls es formen per la unió de
nombrosos torrents i fondos, els quals van pràcticament secs tot l'any. Només hi
corre aigua durant i poc després de les pluges intenses.

El curs principal de la comarca és la riera de Ribes. Com moltes de les rieres,
canvia de nom al llarg del seu recorregut, i el nom que es considera principal
sovint no s'aplica pas al del recorregut més llarg o del que constitueix la
conca més extensa. Aquestes rieres prenen el nom del poble més proper, o d'un
accident del relleu pròxim. De l'Alt Penedès prové la riera de Canyelles o de
Vilafranca, que s'uneix amb la riera de Begues prop de Sant Pere de Ribes,
d'aquí el nom, i desguassa al mar entre Sitges i Vilanova.

A l'extrem sud de la comarca hi ha el riu Foix. Entra a la comarca de Garraf
després d'haver travessat tota la depressió del Penedès. El riu de Foix té un
recorregut molt curt per la comarca de Garraf, sobretot des de la segregació del
municipi de Castellet i la Gornal. Dins d'aquest terme hi ha l'embassament de
Foix. Malgrat situar-se fora de la comarca, l'embassament beneficia sobretot els
habitants del Garraf.

La realitat és aquesta, però això no vol pas dir que es tracti d'un indret àrid
i desèrtic. La comparació del massís de Garraf amb Collserola, per exemple, al
nord-oest de Barcelona, ens ajudarà a entendre el que passa. Primer hem
d'observar quins paisatges hi ha a cada indret. Es constata que el paisatge de
Garraf és esquerp, pobre i sense gaire vegetació. El paisatge de Collserola és
força frondós, fins hi ha densos boscos d'alzines i roures. Són dues serres molt
properes, només separades per la vall del Llobregat. S'ha comprovat que el clima
hi és gairebé idèntic. Plou gairebé el mateix i les temperatures són
pràcticament iguals en ambdós massissos. Tant Garraf com Collserola són prop la
mar, sota la influència gairebé diària de la marinada, el que els aporta una
humitat atmosfèrica força elevada.

Això no ha estat sempre així, i cal saber si hi ha alguna manera de resoldre-ho.
Els vessants del Garraf podrien estar coberts de boscos densos. Es diu en
condicional perquè si la tendència continua com ara poques esperances hi ha que
al Garraf hi hagi boscos extensos. La condició és que els homes deixem que la
vegetació es regeneri sola sense cap destorb. Es creu que la vegetació del
massís de Garraf estaria constituïda sobretot per un alzinar dens i alt. Als
vessants més inclinats segurament només es faria una màquia. Seria una màquia de
llentiscle i margalló. El margalló és l'única palmera natural a Europa i és molt
rara més al nord de Garraf. El massís de Garraf és l'indret més septentrional on
el margalló es fa amb abundància.

Molts vessants i replans del massís de Garraf foren durant el segle XIX
cultivats, sobretot de vinya. Fins a alguns indrets abruptes i rocallosos es
plantaren de vinya, a causa de la pobresa d'alguns pagesos i del preu alt al
qual es pagà el vi. Però a la darreria del segle XIX, amb la fil·loxera, tot
canvià, i les terres menys productives s'abandonaren. Encara es veuen arreu del
massís les parets de pedra seca que aguantaven les feixes. Encara que algunes
vinyes es replantaren, ara no en resta gairebé cap en el massís. Només n'hi ha
en algun replà i en els sector entre Sant Pere de Ribes i Cubelles.

El Garraf fou durant tot el segle XIX una comarca eminentment industrial i
comercial, dues activitats molt relacionades, de manera que quan decaigué el
comerç, la indústria sofrí un cop molt fort.

Actualment l'agricultura de la comarca de Garraf és residual, quedant uns 300
pagesos, mentre que els motors econòmics són la indústria i el turisme.
L'agricultura tingué certa importància durant els segles XVIII i XIX. Com a les
comarques del Penedès, al llarg del segle XVIII hi dominava el conreu de
cereals, encara que al Garraf la superfície de la vinya era superior a la del
Vallès, segurament a causa de la major proximitat del port. A mitjan segle XIX
dues terceres parts de la terra conreada ho eren de vinya. La resta eren cereals
i també garrofers, aquestes afavorits pels hiverns temperats i l'absència
gairebé total de glaçades. Després de la fil·loxera es replantaren moltes terres
amb peus de ceps americans, però nombrosos vessants del massís de Garraf ja no
foren conreats mai més, a causa de la pobresa del terra. D'altres foren
substituïdes pels cereals o garrofers. Durant la dècada de 1940 els cereals
ocuparen un 36% de l'espai conreat, la vinya ocupava entorn del 33%, i el
garrofer el 25%. A la resta hi havia ametllers, oliveres i hortalisses. Amb la
mecanització de les feines del camp i a causa de l'ocupació urbana de les terres
planes, la superfície cultivada ha minvat molt en les darreres dècades. Sant
Pere de Ribes és el municipi amb més espai conreat. Els cereals han perdut molt
terreny, mentre la vinya s'ha mantingut força i el garrofer ha quedat molt
marginat. Resten alguns fruiters (presseguers), que es reguen amb l'aigua
provinent de l'embassament de Foix.

A Vilanova i la Geltrú al llarg del segle XIX van destacar les indústries tèxtil
i alimentària. Després s'hi afegiren la química i la metal·lúrgica, dedicada
sobretot a materials subsidiaris de l'automoció. La indústria química ha estat
simbolitzada per la fàbrica Pirelli, que durant tot el segle XX ha estat un dels
puntals econòmics bàsics en l'economia de Garraf. Hi ha també diverses
indústries de materials per a la construcció (ciment blanc, paviments ceràmics,
prefabricats i composts de formigó). Són molt actives diverses indústries
tèxtils, les quals han diversificat la seva producció: gènere de punt,
confecció, tovalloles, cintes, etc. Complementen aquesta activitat diverses
indústries alimentàries, de fusta, de les arts gràfiques i del paper.

La vida econòmica industrial i comercial de Vilanova i la Geltrú no pot
entendre's sense tenir en compte el seu port encara que la construcció física
del port és ben recent. Ja des del segle XVIII, des de la platja de Vilanova
s'exportà vi, aiguardent i d'altres productes cap a diferents ports d'Europa i
Amèrica. El 1809 Vilanova va ser qualificat com a port de primera, malgrat no
existir cap obra portuària. És normal que els seus habitants s'esforcessin en la
construcció d'un moll que facilités la càrrega i descàrrega.

Ja el 1876, en plena eufòria productiva i exportadora, l'ajuntament presenta un
pla d'eixample per a la ciutat, en el qual s'nclou el prjecte d'un dic de
llevant d'1 km de longitud i un contradic a ponent de 580 metres, que no es van
fer. El 1912 es va realitzar un nou projecte, que es comença el 1918, però només
es va construir un tram d'espigó de 80 metres. No fou fins al 1945 que es fa un
nou projecte, el qual, amb diverses modificacions, correspon al del port actual.
Les obres començaren el 1949, però s'aturaren el 1952, perquè tal com estaven
dissenyades en pocs anys s'hauria format una barra de sorra a la mateixa boca
del port nou. El 1955 s'acaben les obres del que és el port actual. Encara
caldrà fer algunes obres importants, en especial destinades a la protecció del
port i a evitar que el seu fons s'ompli de terra i sorra arrossegada pels
corrents marins.

El port actual té diverses funcions: pesquera, comercial i esportiva. Al port
pesquer si descarreguen entre cinc i set mil tones de pesca l'any. El moviment
comercial és força limitat per les pròpies limitacions del port, sobretot pel
calat. Principalment passen pel port materials per a la construcció, com ciment
i ceràmica, barres de ferro i fusta.

Sitges també havia tingut un desenvolupament industrial important al segle
passat. El conreu de la vinya havia donat lloc a l'elaboració d'aiguardent i
malvasia. Hi hagué també indústria tèxtil, del calçat i de bótes, i
construccions navals. Actualment destaca la indústria del ciment, a Vallcarca, a
les Costes de Garraf i en ple massís de Garraf. En el mateix massís hi ha
nombroses pedreres, d'on s'extreu roca calcària. Hi ha d'altres indústries
dedicades a materials de la construcció, a la confecció (pell, calçat), a la
fusta (mobles), a l'alimentació (vins, licors) i a les arts gràfiques.

Sitges i recentment també Sant Pere de Ribes disposen d'una gran oferta de
restaurants i centres d'espectacles i diversió que atreu gent d'arreu. Sitges té
una capacitat hotelera d'unes 6.000 places i uns 1.000 apartaments, a més de
diversos càmpings amb una capacitat per a més de tres mil persones. A la seva
costa hi ha diversos ports esportius: Cal Ginesta, Garraf i Aiguadolç. A Sitges
se celebren diversos festivals i d'altres activitats culturals, i és seu de
nombrosos museus. També hi ha una dàrsena esportiva al port de Vilanova i la
Geltrú.



https://ca.wikipedia.org/wiki/Eixample_de_Barcelona

L'Eixample és un dels deu districtes de la ciutat de Barcelona. Inclou els
barris de la Dreta de l'Eixample, l'Esquerra de l'Eixample (Antiga i Nova
Esquerra de l'Eixample), Sant Antoni, la Sagrada Família i el Fort Pienc. Va
sorgir al segle XIX, després de l'enderrocament de les muralles (1854-1856) i
l'expansió de la ciutat. Comprèn un territori de 7,48 km² on viuen 269.185
habitants (segons el cens del 2009), fet que el converteix en el districte més
poblat de la ciutat.

Inicialment, l'Eixample es va construir seguint el Pla Cerdà. L'enginyer
Ildefons Cerdà va dissenyar un barri amb un traçat de carrers quadriculat, amb
illes octogonals de cantonades truncades i amb amplis espais per vianants i
jardins interiors. En la pràctica, el projecte original de Cerdà es va modificar
substancialment.

Víctor Balaguer i Cirera va encarregar-se l'any 1864 de fer el projecte de
nomenclatura pels carrers de l'Eixample amb noms dedicats als territoris de la
Corona d'Aragó (Aragó, València, Mallorca, Rosselló, Còrsega, Sardenya, Sicília,
Nàpols...), a les institucions Catalanes (les Corts Catalanes, la Diputació, el
Consell de Cent) o a personatges clau (Pau Claris, Roger de Llúria, Roger de
Flor...) que va ser adoptat en bona mesura, però amb modificacions i canvis de
localització que en van trencar la lògica urbana. Per exemple, els carrers amb
els noms dels territoris van acabar separats en dos blocs. Posteriorment, durant
la dictadura franquista, alguns d'aquests noms van ser desfigurats, i no van ser
recuperats fins a la democràcia. Alguns d'ells, però, van acabar perdent el seu
sentit inicial, com el Carrer del Compromís de Casp, que es va quedar com a
Carrer de Casp.

El nom «eixample» és un calc de l'espanyol ensanche que hauria de ser
«eixamplada» o «eixamplament» en català, conformement a les regles de derivació
d'aquesta llengua com ho sosté Gabriel Bibiloni

El Quadrat d'or és la zona de l'Eixample de Barcelona situada al voltant del
Passeig de Gràcia i delimitada aproximadament pel carrer Aribau a l'esquerra i
Passeig de Sant Joan a la dreta, limitat per la Diagonal en la part superior la
qual té forma de quadrat i acull un ric patrimoni arquitectònic, sobretot de
l'etapa modernista.



https://ca.wikipedia.org/wiki/ERC

Esquerra Republicana de Catalunya (ERC), popularment Esquerra Republicana o
Esquerra, és un partit polític català que es defineix d'esquerra
socialdemòcrata, favorable a la independència dels Països Catalans. Actualment
està integrat a la coalició Junts pel Sí al Parlament de Catalunya.

El partit està implantat a tots els Països Catalans: al Principat de Catalunya,
el País Valencià (ERPV) i les Illes Balears i Pitiüses (Esquerra Illes). També
manté una vinculació directa amb les Joventuts d'Esquerra Republicana de
Catalunya (JERC) pel que fa als temes que afecten la població juvenil (JERPV al
País Valencià).

La seva publicació és la revista Esquerra Nacional i utilitza, indistintament,
la senyera estelada amb triangle blau i estel blanc, i amb triangle groc i estel
roig.

Catalunya visqué al llarg de tot el segle XIX un seguit de transformacions
socioeconòmiques que, com a conseqüència de la Revolució Industrial, desemboquen
en el canvi profund d'una economia fins aleshores eminentment agrària. Aquest
fet propicia la gènesi dels primers moviments socials progressistes i
federalistes d'arrels profundament democràtiques i republicanes, directament
connectats a les noves inquietuds i idees que s'estenen arreu d'Europa.

Paral·lelament, la Renaixença cultural i literària del principi del segle XIX,
contemporània en el temps a moviments com el Risorgimento italià, el naixement
de la Grècia moderna i la independència de Bèlgica, endega el procés de
desvetllament nacional, que culmina políticament amb el Congrés dels republicans
federals, el 1883, i amb la redacció de les Bases de Manresa, el 1892, els dos
primers moviments polítics amb postulats nacionals.

Els dies 17, 18 i 19 de març de l'any 1931 se celebrà al barri de Sants de
Barcelona la Conferència d'Esquerres, a on es va fundar com a partit polític
l'Esquerra Republicana de Catalunya, de la unió de les organitzacions Estat
Català de Francesc Macià, el Partit Republicà Català de Lluís Companys i el grup
L'Opinió de Joan Lluhí, a més de diverses associacions comarcals i locals. El
primer president de la nova organització política va ésser Francesc Macià
escollit per unanimitat.

Amb Francesc Macià i Llussà com a líder, ERC va esdevenir el partit més votat a
les eleccions municipals d'abril de 1931. Després de la victòria Macià va
proclamar la República Catalana, però aquest acte no era una proclamació
d'independència de Catalunya sinó la proclamació de la República, com va passar
a altres ciutats d'Espanya, i del nou règim català donat que un dels punts del
pacte de Sant Sebastià (1930) era l'autogovern per a Catalunya. Així es va
redactar un Estatut d'Autonomia que suposava el restabliment de la Generalitat
de Catalunya, institució que a Macià dirigiria inicialment.

L'agost del mateix any, s'aprova en referèndum l'Estatut d'Autonomia de
Catalunya, com a marc legal a partir del qual el Principat recuperava
competències d'autogovern per primera vegada des de la derrota a la Guerra de
Successió (1700-1715). Aquest Estatut, tot i ser esmenat pel Congrés dels
Diputats, va entrar en vigor el setembre de 1932.

ERC, a partir d'aquell moment, i en el marc de la II República Espanyola
(1931-1939), guanya totes les eleccions que es van celebrant, tant les
municipals com les del Parlament i les legislatives. És en aquest context
polític que el desembre de 1933 mor Francesc Macià. Lluís Companys el succeeix
com a President de la Generalitat.

El 1934, Lluís Companys tornà a declarar una República Catalana. L'intent era
una resposta contra el sucesos d'Astúries i un acte de protesta contra el govern
conservador, al que acusaven d'haver trencat els valors de la República.
Companys detingut i empresonat, i el govern suspès, en el que històricament s'ha
anomenat els Fets del sis d'octubre.

La implantació al País Valencià es produí en 1934, a Castelló de la Plana amb el
nom d'Esquerra Republicana del País Valencià (ERPV), encapçalat per Gaetà Huguet
i Segarra qui posteriorment donà suport a un procés de convergència amb Esquerra
Valenciana.

El 1936, Esquerra va formar part del Front popular que va guanyar les eleccions.
Lluís Companys va tornar a assumir el govern de la Generalitat. Aviat sorgiren
dificultats, en primer lloc, en considerar ERC massa regionalista, es produí la
sortida pràcticament en bloc dels militants d'ERC del sector fins aleshores
autònom d'Estat Català que incloïa la pràctica totalitat de les joventuts del
partit (Joventuts d'Esquerra Republicana-Estat Català JEREC). En segon lloc, pel
juliol, amb l'alçament militar que va desembocar en la Guerra Civil Espanyola. A
més, el govern català també es va veure pressionat internament pels diversos
grups que li donaven suport: anarquistes, comunistes i trotskistes.

El 17 de juliol de 1936 els militars espanyols es revolten contra la legitimitat
democràtica que representava la Segona República Espanyola. El cop d'estat del
18 de juliol és reprimit amb èxit a Catalunya en 48 hores, però no a altres
zones d'Espanya. Esclata la guerra civil espanyola, conflicte que s'estendrà al
llarg de tres anys i que serà interpretat com l'assaig general de les grans
potències previ a la II Guerra Mundial. Durant tota la guerra ERC retingué la
presidència de la Generalitat, la Conselleria Primera, la Conselleria de
Governació i, des del setembre de 1936, la de Finances. La Guerra Civil acabà
oficialment l'abril del 1939 amb el triomf del bàndol nacional liderat pel
general Francisco Franco Bahamonde.

S'inicia aleshores una obscura època de repressió política i social que es
perllongarà durant 36 anys de dictadura, el franquisme (1939-1975). Dels més de
70.000 militants d'ERC, la meitat s'exilien i una quarta part són empresonats,
executats o han mort a la guerra. El president Lluís Companys és lliurat per la
Gestapo al govern espanyol, que l'afusella al Castell de Montjuïc el 15
d'octubre de 1940, esdevenint l'únic president elegit democràticament a Europa
que ha sigut afusellat.

L'any 1945, el Congrés d'ERC, reunit a l'exili a Tolosa, nomena l'exconseller
Josep Tarradellas secretari general, càrrec que abandona el 1954 quan és
escollit president de la Generalitat a l'exili en substitució de Josep Irla. La
Secretaria General d'ERC passa aleshores a mans de Joan Sauret.

Des del 1939 ERC passa a la clandestinitat i s'organitza a l'interior com a
resistència antifranquista, al voltant de Manuel Juliachs i Jaume Serra.

Al final de la II Guerra Mundial, en vista d'un possible derrocament del
feixisme espanyol per l'entrada de les forces aliades, la direcció d'ERC a
l'exili envia a l'interior Pere Puig, i després Joan Rodriguez-Papasseit. Durant
aquests anys ERC és present al Consell de la Democràcia Catalana i al Consell de
Forces Democràtiques.

El 1952 Heribert Barrera torna a l'interior i assumeix de facto la direcció del
partit. L'Onze de Setembre de 1964, coincidint amb la Diada Nacional de
Catalunya, ERC i altres grups organitzen la primera manifestació antifranquista
des de la fi de la guerra. ERC participa successivament al Consell Català del
Moviment Europeu, al Secretariat de la Democràcia Social Catalana, a la
Coordinadora de Forces Polítiques, a l'Assemblea de Catalunya, al Consell de
Forces Polítiques i a qualsevol iniciativa que s'enfronti al franquisme.

Mort el general Franco (1975), ERC celebra el juliol de 1976 el 8è Congrés
Nacional, en què Barrera es confirma com a líder. A les eleccions a Corts
Constituents de 1977 ERC hi va en coalició, atès que encara no estava
legalitzada per la seva condició de partit republicà. El mateix 1977, i en el
marc del 9è Congrés, Heribert Barrera és escollit nou secretari general. En la
discussió del text de la nova Constitució espanyola, ERC és l'únic partit català
que defensa els principis republicans i el dret a l'autodeterminació dels
pobles, idees a les quals la majoria d'espanyols evidentment no donen suport,
per la qual cosa ERC defensa el no en el referèndum constitucional celebrat el 6
de desembre de 1978. Durant aquests mesos d'incertesa política, ERC utilitza la
nomenclatura «Estudis i Recerques Contemporanis, E.R.C.» en la seu del partit al
Carrer Ausiàs Marc, per tal d'evitar problemes amb la policia espanyola.

L'octubre de 1977 torna el president Tarradellas i es restaura la Generalitat.
Es redacta un nou text de l'Estatut, al qual ERC s'oposa perquè no garanteix un
autogovern mínim. En el referèndum per a la seva aprovació, el 1979, ERC demana
el sí, car l'única alternativa a la minsa autonomia oferta a l'Estatut era el
no-res. En les eleccions al Parlament de Catalunya, el 1980, ERC obté 14 escons
—d'un total de 135—, que porten Barrera a la Presidència del Parlament de
Catalunya. El 1984, però, ERC només aconsegueix 5 diputats, i comença un breu
període de declivi, que continua el 1986 amb la pèrdua de la presència
parlamentària a les Corts de Madrid.

El 1987 es produeix la Crida Nacional a ERC, manifest signat per un centenar de
personalitats de la vida pública catalana, encapçalades per Àngel Colom i per
Josep-Lluís Carod-Rovira, que volen que ERC aglutini la nova generació
independentista sorgida arran del desencís de la Transició espanyola. L'entrada
d'aquesta gent jove dinamitza el partit, i a les eleccions al Parlament de
Catalunya de 1988 s'obtenen 6 escons. Al 16è Congrés Nacional, celebrat a Lleida
el 18 i 19 de novembre de 1989, s'escull una nova direcció que assumeix la
independència de tot Catalunya, com a objectiu polític.

Fruit d'aquesta nova orientació, el 1990, el Front Nacional de Catalunya,
històrica organització de resistència fundada a l'exili als anys quaranta,
s'integra a ERC i s'inicia així el procés d'unitat de l'independentisme. El
1991, arran de l'evolució i clarificació del panorama polític, l'organització
Terra Lliure es planteja la seva estratègia, i abandona la lluita armada i
impulsa l'ingrés a ERC dels seus militants i de bona part dels que formaven
Catalunya Lliure. Aquests dos fets converteixen ERC, de facto, en la casa comuna
de l'esquerra independentista.

Els resultats obtinguts a les eleccions al Parlament de Catalunya el 15 de març
de 1992 situen ERC com a tercera força política del Principat, amb el suport de
més de 210.000 electors i l'obtenció d'11 diputats, després d'una campanya en
què, per primer cop d'ençà de la Transició, un partit que es presentava com a
independentista rebia un ampli suport popular.

El 18è Congrés Nacional d'ERC, celebrat el juny de 1992, aprova la reforma dels
seus Estatuts davant el creixement electoral, de militància i de presència
territorial al Principat, a les Illes Balears i Pitiüses, al País Valencià i a
la Catalunya Nord. ERC propugna en el seu primer article estatutari la unitat
territorial i la independència de la nació catalana, mitjançant la construcció
d'un estat propi en el marc europeu i juntament amb un posicionament ideològic
d'esquerres que pren com a referents la democràcia i la defensa del medi
ambient, dels drets humans i dels pobles, i fonamenta la seva ideologia i acció
política en el progrés social i la solidaritat nacional. Aquest posicionament
queda referendat pel 19è Congrés Nacional, el desembre del 1993, amb l'aprovació
de la Declaració Ideològica.

En les eleccions legislatives de 1993, ERC recupera la seva presència al Congrés
dels Diputats espanyol. Durant aquest any s'incorporen a ERC Jordi Carbonell i
Avel·lí Artís i Gener, Tísner, al capdavant del reagrupament dels Nacionalistes
d'Esquerra. Les eleccions municipals del 28 de maig de 1995 representen un
important salt quantitatiu i qualitatiu de la presència institucional del
partit. ERC recupera la presència a molts ajuntaments del Principat en
aconseguir més de 550 càrrecs electes i 32 alcaldies, i esdevé així la tercera
força política en implantació municipal. A les eleccions al Parlament de
Catalunya, ERC obté el millor resultat en nombre absolut de vots des de la
República; més de 305.000 votants i 13 diputats. El bon resultat fa que un
centenar de membres de l'Assemblea d'Unitat Popular, hereva del Moviment de
Defensa de la Terra, s'incorporin a ERC.

El 1996 després d'una greu crisi interna, Àngel Colom, juntament amb Pilar
Rahola abandonaren el partit i fundaren el Partit per la Independència. Aquest
partit, però, tingué una vida curta. En les eleccions municipals del 1999
obtingueren resultats pobres i Pilar Rahola que es presentava com a cap de
llista a la ciutat de Barcelona no aconseguí l'acta de regidora. Després d'això
la formació es dissolgué.

En les eleccions al Parlament de Catalunya de 2003, en les que va concórrer amb
independents de Catalunya 2003 malgrat que Convergència i Unió, Artur Mas, va
aconseguir el màxim nombre d'escons per a la seva formació, no va obtenir la
majoria necessària per formar govern i es produeix un acord, anomenat Pacte del
Tinell, per formar un Govern Catalanista i d'Esquerres entre el Partit dels
Socialistes de Catalunya-Ciutadans pel Canvi (PSC-CpC), Esquerra Republicana de
Catalunya (ERC) i Iniciativa per Catalunya Verds-Esquerra Unida i Alternativa
(ICV-EUiA). Esquerra acaba sent expulsada del govern, però el reedita en 2007,
fent de nou president de la Generalitat a un socialista, José Montilla, que
substituïa Pasqual Maragall.

D'ençà del congrés de Barcelona de 2008 el president del partit és Joan
Puigcercós i el secretari general és Joan Ridao.

El partit disposa de 10 diputats al Parlament de Catalunya, 1 al Parlament
europeu, 3 al Congrés dels Diputats espanyol i 1 regidor a l'Ajuntament de
Barcelona.

La formació està en una fase de caiguda de suport dels seus votants des de l'any
2006. Les eleccions a les Corts Generals de 2008 han suposat la pèrdua del grup
parlamentari que havia aconseguit el 2004 amb 638.902 vots (15,89%), passant a
obtenir menys de la meitat de suport amb 289.927 vots (7,86%). Aquest esquema
s'ha repetit en les eleccions al Parlament de Catalunya de 2006 en les que va
perdre una quarta part dels votants, i en les municipals, en les que ha perdut
un de cada cinc votants, i en les eleccions al Parlament de Catalunya de 2010,
en les que de nou va perdre gairebé la meitat dels vots de 2006.

El 16 de novembre de 2007 va ésser presentada al Col·legi de Periodistes de
Catalunya la Crida Nacional a Esquerra Republicana de Catalunya, una iniciativa
que tenia com a objectiu la consolidació d'una força política majoritària que
desplegués una estratègia de construcció d'un estat català propi. Aquesta
iniciativa va estar encapçalada per Hèctor López Bofill i Diego Arcos. Entre les
persones que van donar suport a la Crida Nacional hi havia Miquel de Palol,
Pilar Dellunde, Antoni Abad, Gemma Rubí, Julià Cufí i Sebastià Alzamora.

El 2009 se'n va escindir Reagrupament, que s'havia constituït com a corrent
intern d'ERC el 2007.

Per a les eleccions al Parlament de Catalunya de 2010, la formació engegà una
precampanya electoral sota el nom de "Catalunya Decideix", iniciada el 8 de
gener i finalitzada el 24 d'octubre de 2010 al Teatre Grec de Barcelona. El
projecte tingué per objectiu recollir l'opinió de fins a cent quaranta mil
ciutadans sobre quines haurien d'ésser les condicions per a formar pacte de
govern després de les eleccions.

La direcció del partit, fruit de la caiguda constant de votants i els pèssims
resultats a les eleccions municipals espanyoles de 2011, va dimitir en bloc el
23 de maig, i el seu anterior president, Josep-Lluís Carod-Rovira, es va donar
de baixa del partit el 3 de juny de 2011.

El 17 de setembre de 2011, en el context del 26è congrés nacional, la militància
va escollir Oriol Junqueras com a president i Marta Rovira com a secretària
nacional.

Sota la nova direcció executiva del partit, Esquerra Republicana va aconseguir
revertir la dinàmica electoral negativa en la qual estava immersa. En les
eleccions espanyoles de 2011, ERC, en coalició amb Reagrupament de Joan
Carretero i Catalunya Sí, va treure 3 escons, els mateixos que ICV-EUiA. El
candidat va ésser Alfred Bosch i també hi destacà Teresa Jordà.

En les eleccions al Parlament de Catalunya del 25 de novembre de 2012, Esquerra
Republicana va aconseguir arribar a ser la segona força política de Catalunya en
aconseguir 21 diputats, superant així al PSC en nombre d'escons i fent que
Junqueras esdevingués el primer cap de l'oposició republicà.

El 2014, Esquerra Republicana va guanyar les eleccions europees a Catalunya amb
el 23,6% dels vots, un fet que no havia succeït des dels temps de la Segona
República.

El 2015, sota les eleccions al Parlament, ERC, CDC, i les entitats sobiranistes
(Assemblea Nacional Catalana, Òmnium Cultural, Associació de Municipis per la
Independència i Súmate) i altres partits com (Moviment d'Esquerres i Demòcrates
de Catalunya), s'uneixen per un objectiu comú, bastir una candidatura
transversal per poder guanyar les eleccions al Parlament de Catalunya del 2015,
en les quals ells mateixos les defineixen com un plebiscit sobre la
independència, i així començar el procés formal d'independència: Junts pel Sí.
Finalment la CUP, no s'hi uneix, ja que per les seves diferències ideològiques
se n'acaben distanciant. Finalment, a les Eleccions generals espanyoles de 2015,
Esquerra Republicana va obtenir els millors resultats de la seva història,
aconseguint 9 diputats dels 47 diputats catalans que hi han al Congrés dels
Diputats. Van obtenir 599.289 vots, un 15,98% del vot total de Catalunya. Amb
aquests resultats, el president d'ERC Oriol Junqueras i el tàndem Gabriel
Rufián-Joan Tardà van superar els millors resultats d'ERC en unes generals (fins
ara amb els resultats més bons per als republicans van ser les de les Eleccions
generals espanyoles de 2004 amb Josep-Lluís Carod-Rovira al capdavant. Amb la
repetició de les eleccions, Esquerra va aconseguir millorar els seus resultats
respecte les anteriors eleccions, i va obtenir 629.294 vots i un 18,17% de vot a
Catalunya; amb això, ERC va esdevenir primera força en 474 municipis.

Entre el 14 i el 21 de març de 2013 militants, simpatitzants, i amics del partit
van sotmetre a votació electrònica l'alternativa a triar com a nou logotip,
després que un 52,79% dels votants es va mostrar favorable a renovar-lo en el
darrer Congrés Nacional del partit abans de les eleccions al Parlament de
Catalunya de 2012. Fou així que l'opció presentada per l'equip Nou Barons,
integrada per Carles Grau i Pau Casals, i votada per un 65,82% dels participants
va resultar escollida.

El president és el líder o màxim representant del partit. L'actual president és
Oriol Junqueras i Vies, des del 17 de setembre de 2011.

El secretari general és la segona persona amb més poder a l'organigrama del
partit. De vegades ha estat el candidat del partit a la Presidència de la
Generalitat. Actualment el càrrec l'ocupa Marta Rovira i Vergés, des de l'1
d'octubre de 2011.

L'organització territorial d'Esquerra Republicana és d'estructura federativa i
s'organitza en àmbits territorials, federacions territorials i seccions locals.



https://ca.wikipedia.org/wiki/Cor

El cor és un múscul extremadament complex anatòmicament que serveix per a
impulsar la sang arreu del sistema circulatori en moltes espècies animals. En
els humans a tenir una, dues o quatre cavitats segons la mena d'animal. Aquest
òrgan buit que impulsa la sang per dins dels vasos sanguinis. És l'element
central del mediastí (regió anatòmica compresa entre els dos pulmons) i està
connectat a conductes anomenats venes (per les quals arriba la sang al cor) i
artèries (conductes de sortida). Amb cada batec, envia una onada de sang a
través de les artèries.

El cor d'un vertebrat es compon de múscul cardíac, un teixit de múscul estriat
involuntari que només es troba en aquest òrgan. El cor humà mitjà, bategant a 72
pulsacions per minut, batrà aproximadament 2.500 milions de vegades al llarg de
la vida (uns 66 anys). Pesa una mitjana de 250-300 g en les femelles i 300-350 g
en els mascles.

L'estructura del cor varia entre les diferents branques del regne animal (vegeu
sistema circulatori):

Els equinoderms no tenen cor pròpiament dit i la sang es mou per la contracció
dels vasos.

En els anèl·lids (els poliquets, cucs de terra i sangoneres) hi ha un o dos
vasos contràctils al llarg del cos que generen petites dilatacions pulsatives.

Els artròpodes (insectes, aràcnids, crustacis,…)tenen el cor en forma de canal
longitudinal perforat per unes obertures anomenades ostíols i envoltat per un
pericardi.

En els mol·luscs el cor té un ventricle i una aurícula o dues, bé que els
cefalòpodes tenen circulació doble i tancada amb un cor que té dues aurícules i
dos ventricles.

En els peixos, pel cor només passa sang venosa. El si venós, l'aurícula, el
ventricle i un bulb arterial formen una S, i en el bulb hi ha una sèrie de
vàlvules semilunars que no deixen retrocedir la sang.

En els amfibis i la majoria de rèptils hi ha un sistema circulatori doble, però
el cor no sempre està separat en dues bombes.

En els amfibis tenen un cor tricameral, amb dues cambres que bomba la sang a les
brànquies, i d'aquí va a la resta del cos. la sang va a un si venós, d'on passa
a l'aurícula dreta i al ventricle, dividit incompletament en dues zones, raó per
la qual es mesclen en part la sang venosa i l'arterial; de la part dreta del
ventricle passa al bulb, on una vàlvula espiral l'envia als pulmons.

En els rèptils no hi ha el si venós: tenen el cor amb dues aurícules i dos
ventricles amb un septe interventricular incomplet, excepte en els crocodilians,
en els quals és tapat completament.

En els ocells i els mamífers ambdós ventricles són separats i representen el
grau màxim de compartimentalització del cor, amb un total de quatre cambres del
cor; es creu que el cor tetracameral dels ocells evolucionà independentment del
dels mamífers. La sang passa de l'aurícula dreta al ventricle dret i de
l'aurícula esquerra al ventricle esquerre a través dels orificis
auriculoventriculars, per la qual cosa en aquests animals la sang venosa i
l'arterial no es barregen.

La forma del cor sembla un con arrodonit de la mida d'un puny, la punta del qual
es troba avall i lleugerament a l'esquerra. En els humans, el cor es troba
generalment una mica a l'esquerra, darrere l'estèrnum, però en alguns casos rars
es troba a la banda dreta (una condició anomenada "dextrocàrdia"), generalment
en els que pateixen situs inversus (els òrgans estan distribuïts en una imatge
de mirall de la seva distribució normal). Hom es nota el cor a l'esquerra perquè
el cor esquerre (ventricle esquerre) és més fort (bomba sang a totes les parts
del cos). El pulmó esquerre és més petit que el dret perquè el cor ocupa una
major part de l'hemitòrax esquerre. El cor és alimentat per la circulació
coronària i està embolcallat per un sac conegut com a pericardi, i està envoltat
pels pulmons. El pericardi consisteix en dues parts: el pericardi fibrós, fet de
teixit connectiu fibrós dens; i una estructura bimembranària (pericardi parietal
i visceral) que conté un fluid serós per reduir la fricció durant les
contraccions del cor. El cor se situa al mediastí, la subdivisió central de la
cavitat toràcica. El mediastí també conté altres estructures, com l'esòfag i la
tràquea, i és flanquejat per les cavitats pulmonars dreta i esquerra, que
allotgen els pulmons.

Un cor sa representa aproximadament el 0,5% del pes corporal, amb una mitjana
d'entre 300 i 350 grams. La hipertròfia de les cèl·lules musculars cardíaques,
per sobre d'aproximadament 500 grams, l'anomenat "pes cardíac crític", augmenta
el risc d'una maca de subministrament d'oxigen al cor engrandit, car els vasos
coronaris que hi aporten la sang no creixen en la mateixa mesura.

L'àpex és el punt rom situat en direcció inferior (apuntant avall i cap a
l'esquerra). Es pot posar un estetoscopi directament sobre l'àpex per tal de
comptar els batecs. Se situa posteriorment al cinquè espai intercostal, una mica
medialment de la línia medioclavicular.

El cor humà d'un adult sa és de la mida d'un puny, clàssicament es divideix en
quatre cavitats, dues superiors anomenades aurícules i dues inferiors anomenades
ventricles. Les aurícules reben la sang del sistema venós, passen als ventricles
i des d'aquí surten a la circulació arterial.

L'aurícula dreta i el ventricle dret formen el que clàssicament es denomina el
cor dret. Rep la sang que prové de tot el cos, que desemboca a l'atri dret a
través de les venes caves inicial i inferior. Aquesta sang, baixa en oxigen,
arriba al ventricle dret, des d'on és tramesa a la circulació pulmonar per
l'artèria pulmonar. Atès que la resistència de la circulació pulmonar és menor
que la sistèmica, la força que el ventricle ha de realitzar és menor, raó per la
qual la seva mida muscular és considerablement menor al del ventricle esquerre.

L'aurícula esquerra i el ventricle esquerre formen l'anomenat cor esquerre. Rep
la sang de la circulació pulmonar, que desemboca a través de les quatre venes
pulmonars a la porció superior de l'aurícula esquerra. Aquesta sang està
oxigenada i prové dels pulmons. El ventricle esquerre l'envia per l'artèria
aorta per a distribuir-la per tot l'organisme.

El teixit que separa el cor dret de l'esquerre s'anomena septe o envà.
Funcionalment, es divideix en dues parts no separades: la superior o envà
interauricular, i la inferior o envà interventricular. Aquest últim és
especialment important, ja que per ell discorre el fascicle de His, que permet
portar l'impuls a les parts més baixes del cor.

Les vàlvules cardíaques són les estructures que separen unes cavitats de les
altres, evitant que hi hagi reflux retrògrad. Estan situades al voltant dels
orificis aurículo-ventriculars (o atrioventriculars) i entre els ventricles i
les artèries de sortida. Són les següents quatre:

Quan la sang ha arribat a les aurícules, aquestes es contrauen (sístole
auricular) i la fan passar als ventricles. En aquell moment, les vàlvules mitral
i tricúspide es tanquen i llavors la sang surt per l'artèria aorta (al costat
esquerre) i per l'artèria pulmonar (al costat dret), gràcies a la contracció
dels ventricles (sístole ventricular).

Al cap d'unes dècimes de segon, el cor es relaxa (diàstole general) i descansa
un instant abans de tornar a contraure's.

La sang sense oxigen (bruta), és abocada al cor a través de les venes caves
inferior i superior. Així, doncs, les venes caves inferior i superior són les
encarregades d'abocar la sang sense oxigen (bruta), al cor. El cor, amb el seu
moviment impulsa aquesta sang que han portat les venes caves cap a l'artèria
pulmonar perquè vagi als pulmons i s'oxigeni.

Les venes pulmonars porten la sang oxigenada (neta) a l'aurícula esquerra i quan
ha passat pel ventricle esquerre, aquest impulsa la sang de forma rítmica cap a
l'artèria aorta que porta la sang oxigenada (neta) i la distribueix per tot el
cos.

L'expulsió rítmica de la sang provoca el pols que es pot palpar en les artèries
radials, caròtides, femorals, etc.

Si s'observa el temps de contracció i de relaxació es veurà que les aurícules
estan en repòs, aproximadament, 0,7 segons i els ventricles uns 0,5 segons. Això
vol dir que el cor passa més temps en repòs que en treball.

En la fisiologia del cor, cal destacar, que les seves cèl·lules es despolaritzen
per si mateixes donant lloc a un potencial d'acció, que resulta en una
contracció del múscul cardíac. D'altra banda, les cèl·lules del múscul cardíac
es "comuniquen" de manera que el potencial d'acció es propaga per totes elles,
de tal manera que ocorre la contracció del cor. El múscul del cor mai es
tetanitza (els cardiomiòcits tenen alta refractarietat, és per això que no hi ha
tètanus). El node sinusal té activitat marcapassos, això significa que genera
ones lentes a la resta del teixit sinusal.

El múscul cardíac, a diferència del múscul esquelètic (que necessita un estímul
conscient o reflex), s'excita a si mateix. Les contraccions rítmiques es
produeixen espontàniament, així com la seva freqüència pot ser afectada per les
influències nervioses o hormonals, com l'exercici físic o la percepció d'un
perill.

L'estimulació del cor està coordinada pel sistema nerviós autònom, tant per part
del sistema nerviós simpàtic (augmenta el ritme i força de contracció) com del
parasimpàtic (redueix el ritme i la força cardíacs).

La seqüència de les contraccions està produïda per la despolarització (inversió
de la polaritat elèctrica de la membrana a causa del pas d'ions actius a través
d'ella) del node sinusal o node de Keith-Flack, situat a la paret superior de
l'aurícula dreta. El corrent elèctric produït, de l'ordre dels microvolts, es
transmet al llarg de les aurícules i passa als ventricles pel node
auriculoventricular (node AV) situat en la unió entre els dos ventricles, format
per fibres especialitzades. El node AV serveix per filtrar l'activitat massa
ràpida de les aurícules. Del node AV es transmet el corrent al fascicle de His,
que la distribueix als dos ventricles, acabant com xarxa de Purkinje.

Aquest sistema de conducció elèctric explica la regularitat del ritme cardíac i
assegura la coordinació de les contraccions auriculoventriculars. Aquesta
activitat elèctrica pot ser analitzada amb elèctrodes situats a la superfície de
la pell, anomenant-se a aquesta prova electrocardiograma (ECG).

El 3 de desembre de 1967 Louis Wahskanski, un comerciant sud-africà, va ser el
primer pacient del món en rebre un cor trasplantat.

El cirurgià Christiaan Barnard (Beaufort West, 1922 – Xipre, 2001) va passar a
la història de la medicina com el primer que aconseguia fer un trasplantament de
cor en humans. Abans, metges com Norman Shumway havien fet una operació similar
en animals, però no van gosar traslladar l'experiència en humans per por a les
possibles infeccions. Barnard, al capdavant d'un equip de 20 metges de
l'Hospital Groote Schuur, va trasplantar el cor d'una jove de 25 anys morta en
accident de cotxe a Louis Wahskanski, de 53 anys. Tot i arrossegar una malaltia
cardíaca incurable i ser diabètic el pacient va sobreviure al trasplantament
durant 18 dies.

L'entusiasme del primer moment, però, es va esvair pocs anys després en veure
que els resultats de la supervivència a mitjà termini eren escassos. L'activitat
de trasplantament es deturà pràcticament. Només l'equip de la Stanford persevera
en els trasplantaments, en menor mesura a la París, i puntualment a altres
centres mantenen l'interès pel trasplantament cardíac i duen a terme regularment
intervencions clíniques alhora que una activitat paral·lela de recerca sobre els
mecanismes, detecció i tractament del rebuig. La introducció de la ciclosporina
a la dècada de 1980 inicia una segona fase del trasplantament cardíac. Els bons
resultats s'acompanyen d'una ràpida expansió d'unitats de trasplantament i d'un
rellançament de les intervencions, les quals passen a ser un procediment
convencional de cirurgia cardíaca cap al 1983.

A Catalunya (pioners a Espanya), la primera intervenció amb èxit es va portar a
terme a l'Hospital de la Santa Creu i Sant Pau de Barcelona el 4 de maig de 1984
a càrrec del doctor Josep Maria Caralps i el seu equip de cirurgians.

En els últims 40 anys, s'han beneficiat d'un trasplantament de cor vora 5.500
persones a l'Estat espanyol segons el seu Ministeri de Sanitat i Consum. En
aquest mateix indret, la supervivència al cap d'un any de la intervenció és d'un
85%; al cap de cinc anys, d'un 72%; i al cap de deus anys, d'un 60%.

Segons les xifres de la Organitzación Nacional de Trasplantes, en el món ja
s'han realitzat gairebé 100.000 trasplantaments cardíacs.

En la tradició hindú es considera que en el cos hi ha localitzats diferents
centres d'energia, els chakra. A l'alçada del cor se situa l'anajata; és el
quart començant des del cap. En aquest s'uneixen les energies materials amb les
espirituals, perquè els 3 chakres superiors és on radiquen les energies
intel·lectuals i espirituals, metre que en els inferiors radiquen la sexualitat,
les emocions i la cosa vegetativa. És en l'anajata ( o centre del cor) on
s'uneixen.

En una investigació lingüística sobre la paraula cor, des del llatí, el grec,
les llengües indoeuropees i el sànscrit, el terme cor significa el saltador. les
frases com: «Em saltà el cor», «tragué el cor per la boca», etc. Aquesta relació
entre cor i emoció és més comú en les cultures occidentals. Aquestes sensacions
emocionals han estat descrites en la literatura i l'art en general: «Em trenca
el cor», «se m'ha aturat el cor», «estic corprès», etc. La imatge de Cupido i
Eros llençant fletxes per enamorar les persones. La literatura i la pintura
religiosa, sobretot la cristiana, en van plenes d'exemples: el cor ferit de
Crist i de la verge Maria com a símbol del seu amor per la humanitat, o bé la
llum que surt del cor de Crist, per exemple.

El cor valora de manera directa, intuïtiva. Té una visió, generalment, molt
profunda i duradora. Diem: «això m'ho diu el cor»,«Em surt del cor». Jung
relata, en la seva autobiografia, que un cap indi dels EUA li digué: «Els blancs
estan bojos, diuen que pensen amb el cap, nosaltres pensem amb el cor»

Blaise Pascal, al segle XVII, encunyà la famosa frase: «El cor té raons que la
raó no entén», com a reflex d'aquesta comprensió amb el cor, basada en
intuïcions, emocions, valors, imatges, visions, que no són tan segures com la
raó, però que tenen força, sentit i un pes intern que la raó no aconsegueix
construir.

Aquestes imatges i idees es reflecteixen en el català, i en les llengües
romàniques, derivades del llatí. En moltes paraules s'empra l'arrel llatina cor
(cor). El significat d'aquests mots ens aporta altres idees sobre els
significats més antics de la paraula:

En la cultura maia el cor era vist com el centre de la vida, de força, l'única
cosa que podia alimentar els déus. S'oferien sacrificis humans als déus, en
aquests els sacerdots maies extreien el cor d'un guerrer i se'l menjaven. Els
guerrers sacrificats eren capturats en les anomenades guerres florides, les
quals es creu que el seu fi últim era la captura d'aquests guerrers.

el cor era l'únic òrgan que els egipcis deixaven en l'interior de la mòmia, com
a centre necessari al cos per a la vida eterna. En la doctrina tradicional el
cor és el veritable assentament de la intel·ligència, essent el cervell un mer
instrument de realització. Segons els Alquimistes el cor és la imatge del sol en
l'home, com l'or és la imatge del sol en la terra.

En la tradició bíblica el cor expressa la consciència interior, la vida
afectiva, l'assentament de la intel·ligència i de la sagacitat. Associat a
l'esperit, en la tradició islàmica representa la contemplació i la vida
espiritual. Per als sufís és el tron de la Misericòrdia, l'espill del món
invisible i de Déu.



https://ca.wikipedia.org/wiki/Cerdanya

La Cerdanya és una comarca natural de Catalunya situada als Pirineus Catalans, a
la capçalera del riu Segre. Es caracteritza per ser una comarca muntanyenca amb
una plana elevada única als Pirineus, atès que no n'hi ha cap altra de magnitud
considerable.

Hom sol dividir la Cerdanya en l'Alta Cerdanya i la Baixa Cerdanya. Aquesta
divisió rau en el fet que administrativament pertanyen a dos estats diferents:
l'Alta Cerdanya, administrada per França i no constituïda com a entitat
administrativa, es troba inclosa al departament dels Pirineus Orientals (regió
Llenguadoc-Rosselló) conegut popularment com la Catalunya del Nord. La Baixa
Cerdanya, administrada per Espanya, es troba a la comunitat autònoma de
Catalunya i està constituïda com a comarca, administrada pel Consell Comarcal de
la Cerdanya. A la vegada, la Baixa Cerdanya es divideix en les províncies de
Girona (11 municipis) i Lleida (6 municipis).

A desgrat que s'emprin els termes d'Alta i Baixa Cerdanya per diferenciar-les,
en l'ús habitual, els residents nord-catalans anomenen l'Alta Cerdanya
simplement la Cerdanya (o la Cerdagne en francès). El mateix passa amb la Baixa
Cerdanya, que a més té com a nom oficial la Cerdanya.

La Cerdanya ha estat un territori històric de Catalunya i va ser dividit com a
conseqüència del Tractat dels Pirineus (1659) entre el Regne d'Espanya i el
Regne de França, pel qual Espanya va cedir a França 33 pobles de la part nord
cerdana. Es varen cedir tots els pobles de l'Alta Cerdanya (que incloïa el
Capcir) menys la població de Llívia, ja que té el títol de vila, i és per
aquesta raó que Llívia és un enclavament de l'Estat espanyol a l'Estat francès.
Després, el 1833, la part sota administració espanyola fou fraccionada entre les
províncies de Lleida i Girona. L'agricultura i la ramaderia van ser durant molts
anys la base econòmica, però al final del segle XIX els primers estiuejants,
gent benestant de Barcelona, construïren cases luxoses on passar l'estiu. Les
millores urbanístiques a la capital cerdana es van notar i l'any 1922 hi
arribava el tren de Barcelona, i més tard, el 1927 el Tren Groc. Amb les
estacions d'esquí i l'obertura del túnel del Cadí el 1984, el turisme va fer
recular l'agricultura i la ramaderia. Avui el turisme és el motor que impulsa
l'esquí, l'hostaleria, la construcció i el comerç.

Hom pot distingir dues subcomarques naturals a la Baixa Cerdanya anomenades la
Batllia o petita Cerdanya, al voltant de Bellver de Cerdanya, i el Baridà que
actualment s'estén també per la comarca de l'Alt Urgell.

El clima de la Cerdanya és Mediterrani de tipus Prepirinenc Occidental a la
plana cerdana i Pirinenc Occidental a l'àrea del Puigpedrós. La precipitació
mitjana anual queda molt condicionada per l'alçada, amb valors compresos entre
els 700 mm a la plana i fins als gairebé 1000 mm als cims més alts, donant-se
els màxims a l'estiu i els mínims a l'hivern. Els hiverns són molt freds, entre
2 °C i -3 °C de mitjana i amb una marcada inversió tèrmica, i els estius suaus,
entre 14 °C i 18 °C, amb una alta amplitud tèrmica tant anual com diària. Tot
l'any hi pot glaçar.

Dues estacions d'esquí alpí (Masella i La Molina) i quatre d'esquí nòrdic (Guils
Fontanera, Lles, Aransa i Sant Joan de l'Erm) configuren les opcions del turisme
d'hivern a la Baixa Cerdanya. A més, àrees com la d'Alp 2500, que connecta les
estacions de Masella i la Molina, ofereixen el domini esquiable més important
dels Pirineus amb una superfície de 121 quilòmetres de pistes.

A l'Alta Cerdanya s'hi troben les de Font-Romeu, Bolquère-Pyrénées 2000, Puigmal
2900, Porté-Puymorens i Cambra d'Ase.

Quan, al segle XI, es van descobrir les restes de l'apòstol Jaume a Galícia, el
lloc es convertí ràpidament en un gran centre de pelegrinatge. Les rutes
europees que es dirigien a la ciutat de l'apòstol convergien als Pirineus, on hi
havia dues entrades principals: la de Navarra i la d'Aragó. Però, a més
d'aquestes rutes principals, també n'hi havia d'altres de secundàries.

Una era la que entrava a Catalunya a través dels colls de la Perxa i del
Pimorent i arribava a Sant Jaume de Rigolisa, a Puigcerdà. Des d'aquí creuava la
Cerdanya i la resta dels Pirineus per anar a buscar Jaca, on confluïa amb el
camí principal. La ruta combina magnífiques vistes amb diferents llocs d'interès
històric i cultural, principalment esglésies, ermites i hospitals de pelegrins.

Aquesta ruta segueix el Camí de Sant Jaume -primer Itinerari Cultural Europeu,
sorgit del pelegrinatge a la ciutat gallega de Santiago de Compostel·la- al seu
pas per la comarca de la Cerdanya. No és gaire llarga, però cal tenir presents
les múltiples opcions de deixar el cotxe i caminar que ofereix el recorregut.



https://ca.wikipedia.org/wiki/Bergued%C3%A0

El Berguedà és una comarca de Catalunya. Té una superfície total de 1.184,89 km²
i una població de 41.488 habitants (2008). És la més septentrional de les
comarques de la província de Barcelona (amb l'excepció del municipi de Gósol,
adscrit a la de Lleida). Està situat a l'interior de Catalunya i participa tant
dels relleus enlairats del Prepirineu i del Pirineu com dels relleus planers del
nord de la Depressió Central.

La meitat septentrional, coneguda com l'Alt Berguedà, és constituïda per l'alta
conca del Llobregat i les serres del Prepirineu. En aquesta part hi trobem
municipis com Castellar de n'Hug, La Pobla de Lillet, Sant Jaume de Frontanyà,
Bagà, Guardiola de Berguedà, Gisclareny, Saldes, Gósol, Borredà, Sant Julià de
Cerdanyola, Castell de l'Areny, Castellar del Riu, Cercs, La Nou de Berguedà,
Vilada, Vallcebre i Fígols. El límit septentrional, en ple Pirineu, és una
autèntica barrera muntanyosa, orientada d'oest a est, amb cims i carenes per
sobre dels 2.000 metres, els quals separen el Berguedà de la Cerdanya. Hi trobem
les serres de Cadí i Moixeró, el Puig d'Alp i Puigllançada. Al sud d'aquestes
serres els rius hi han obert diverses valls: la del Llobregat fins a la Pobla de
Lillet i Castellar de n'Hug, la del riu de Bagà, el Bastareny i la del riu
Saldes. A l'est hi ha les serres de Catllaràs i Rasos de Tubau. A l'oest les
serres són més elevades: Serra del Verd, Ensija, Rasos de Peguera i
l'emblemàtica muntanya del Pedraforca.

La meitat meridional, coneguda com el Baix Berguedà, està situada al nord de la
Depressió Central de Catalunya. Hi ha municipis que es troben a l'inici del
Prepirineu, com Berga, Avià, L'Espunyola, Capolat i La Quar i altres que es
troben plenament a les planes de la depressió central, com Gironella, Puig-reig,
Olvan, Sagàs, Casserres, Viver i Serrateix, Montclar, Montmajor i Santa Maria de
Merlès. En aquesta meitat, i especialment a Berga, Gironella i Puig-Reig, s'hi
concentra la majoria de la població de la comarca.

El clima de l'Alt Berguedà és plujós i fred i amb neu a l'hivern als vessants
més enlairats. Les precipitacions mitjanes anuals superen els 1.000 mm, amb un
mínim relatiu a l'hivern. La vegetació és constituïda principalment per pinedes
de pi roig i rouredes. Als indrets més ombrívols hi ha fagedes i, més rarament,
avetoses. A partir dels 1.700 metres domina el pi negre i per damunt dels 2.200
metres els prats alpins.

La meitat meridional del Berguedà (Baix Berguedà) és constituïda per relleus poc
enlairats. El clima és mediterrani amb una lleugera tendència continental. Les
precipitacions mitjanes anuals ronden entre els 700 i els 900 mm, amb un mínim a
l'hivern. Les temperatures mitjanes anuals se situen entre els 11° i els 13°,
amb hiverns freds i estius no excessivament calorosos. La vegetació espontània
és formada per carrascars en els indrets més secs i sòls pobres, i rouredes allà
on plou més i els sòls són més profunds. A la part central i occidental sol
dominar el roure valencià, i a la part més oriental i septentrional el roure
martinenc. Actualment hi ha sobretot brolles amb pins (pi blanc, pi roig) amb
moltes àrees de rebolls i rouredes joves, especialment després dels incendis
forestals que van arrasar aquesta zona l'any 1994.

Alguns indicis fan pressuposar el poblament del berguedà, al Paleolític
Inferior. Són la peça trobada en una de les terrasses del Llobregat, prop de
Gironella, que correspon a un poble de caçadors i recol·lectors de la cultura
dels còdols treballats. Un jaciment a la font del Ros a Berga, descobert el
1988, va aportar dades del Paleolític Mitjà i del Superior.

A partir del neolític, la presència humana està més documentada amb sepulcres de
fossa. En aquests sepulcres, la majoria de les restes humanes pertanyen a
individus de la raça mediterrània gràcil (dolicocèfals i de poca alçada). Són
sepulcres individuals, a l'indret de la Canal dels Avellaners i a la Cista de
Sant Ignasi de Sorba; i sepulcres col·lectius al Coll de l'Oreller i la Tomba
del Moro, entre d'altres. A finals del neolític, la cultura anomenada de Veraz,
té un gran desenvolupament; al Berguedà n'hi ha testimonis a Can Maurí, a la
Roca Roja i a la Canal dels Avellaners.

L'historiador romà Titus Livi parla de la tribu ibèrica dels bergistans, sotmesa
primer per Anníbal (218 aC) i més tard per Cató (195 aC).

Sota l'ocupació sarraïna, el Berguedà esdevingué territori de frontera fins a
passar a dependre del Comtat de Cerdanya, del qual se separà per esdevenir,
breument, Comtat de Berga a principis del segle XI. En aquest context cal situar
la figura literària més gran d'aquestes terres: el trobador Guillem de Berguedà.

Durant la guerra dels set anys (1833-1840), Berga fou un centre important de la
insurrecció carlina; essent seu de la Junta carlina de Catalunya que tingué com
a cap l Comte d'Espanya, famós per les seves arbitrarietats i crueltat, i
assassinat en circumstàncies envoltades d'una aurèola llegendària. El Berguedà
va seguir essent un enclau carlí destacat en les carlinades posteriors.

Com a fets destacables del segle XX, cal esmentar la revolta anarquista de
Fígols, el 1932, que s'estengué a altres poblacions de la comarca. Els
grupuscles anarquistes també varen protagonitzar col·lectivitzacions i episodis
violents durant la guerra civil. Passada la guerra, la situació de la comarca la
feu lloc ideal per a les activitats de contraban i també per a les accions dels
maquis. La mineria i del tèxtil tornaren a ser la clau de l'activitat econòmica,
fins que les crisis econòmiques dels 70 varen portar al seu enfonsament, amb la
consegüent regressió econòmica i demogràfica. Actualment, el Berguedà busca
desenvolupar-se a través de la diversificació d'activitats i mirant de potenciar
el seu paisatge com a atractiu turístic.

La població del Berguedà ha estat sempre escassa. El 1860 tenia 31.544
habitants. Els anys següents, anà perdent població i s'arribà a un mínim de
23.257 habitants el 1887. El 1900 ja s'hi censaren 27.217 habitants. Des de
llavors, augmenta progressivament: 39.600 habitants el 1930, 41.938 habitants el
1950 i 47.953 habitants el 1960. Des de la dècada de 1960, el descens és
notable. L'augment derivat de l'activitat econòmica dels anys anteriors
(mineria, indústries tèxtils, explotació forestal, ramaderia i agricultura)
s'atura davant una forta crisi generalitzada a la comarca. El 1970 s'hi censen
44.446 habitants i el 1981, 42.152 habitants. El 2001, hi ha 37.995 habitants i
el 2007, 40.479.

Les principals activitats econòmiques del Berguedà són la indústria i la
mineria, que han sofert fortes crisis en els darrers anys. Actualment,
l'activitat industrial es localitza preferentment entre Berga i Puig-reig. La
potenciació de l'eix del Llobregat amb l'obertura del Túnel del Cadí i la
millora generalitzada de les carreteres que hi accedeixen han millorat també les
seves perspectives d'activitat econòmica. L'agricultura, la ramaderia i
l'aprofitament forestal són activitats complementàries. El turisme és un factor
de retenció demogràfica a l'Alt Berguedà. Moltes cases de pagès s'estan
reconvertint en residències de turisme rural i s'han obert establiments de
restauració.



https://ca.wikipedia.org/wiki/Amsterdam

Amsterdam és la capital dels Països Baixos (si bé la seu del govern n'és a la
Haia). És a l'oest del país, uns 20 km a l'oest del Mar del Nord i a les ribes
de l'IJ (antigament Zuiderzee; actualment, IJsselmeer). Administrativament,
pertany a la província d'Holanda Septentrional.

Ara és la ciutat més gran del país i el centre cultural i financer. El 2005 la
seva població era de 742.209 habitants, i la de l'àrea metropolitana d'1,5
milions. Juntament amb Rotterdam, Utrecht i la Haia és una de les ciutats més
importants del Randstad, del qual constitueix el seu nucli nord.

A la nit, a més de l'animació que ofereix el famós Barri Vermell (de Walletjes),
la vida nocturna coneix el seu apogeu a les tavernes tradicionals, cafeteries
elegants, locals de moda, bars alternatius, discoteques i sales de festes.
Amsterdam és una ciutat que destaca per la seva tolerància i dinamisme. Com en
qualsevol lloc dels Països Baixos, és possible adquirir bossetes de cànnabis en
els coffeeshops, locals legalment reconeguts per a la venda de drogues toves.

Amsterdam és alhora port internacional, caracteritzat per una intensa activitat
comercial, i una espècie de Venècia del Nord, amb manifestacions culturals
variades: grans exposicions, abundants galeries d'art, concerts de la famosa
orquestra de l'auditori (Concertgebouw), espectacles teatrals i concerts en el
conegut Holland Festival, llocs com el moll Prinsengracht, on s'organitza el
concert d'estiu davant de l'hotel Pulitzer, i l'Uitmarkt, on s'inicia la nova
temporada teatral.

La ciutat va ser fundada a finals del segle XII com un petit poble de pescadors
a la vora del riu Amstel, on es féu una petita presa o resclosa (dam en
neerlandès). Les primeres notícies de l'existència de la ciutat daten tan sols
de 1275, quan el comte Florenci V d'Holanda concedeix un privilegi comercial al
poble de pescadors d'arengs que vivia sobre el terreny format per un dic (dam) a
la desembocadura de l'Amstel. Amsterdam es desenvolupa a partir d'aquest nucli
històric. Cap al 1300 aconsegueix la categoria de ciutat i el 1317 Guillem III
l'annexiona al comtat d'Holanda. El 1345 té lloc el miracle eucarístic -una
hòstia consagrada que el foc no aconsegueix consumir- i Amsterdam es converteix
en un important centre de peregrinació. El 1428, el comtat d'Holanda, que
incloïa Amsterdam, passa a mans de Felip III el Bo, duc de Borgonya. El 1489,
Maximilià, vidu de Maria de Borgonya, filla de Carles el Temerari, accedeix a
què l'escut de la ciutat integri la corona imperial.

Els primers habitants van adquirir un talent per al comerç i a partir del segle
XIV es va desplegar el comerç amb les ciutats hanseàtiques.

Al segle XVI va començar la Guerra dels Vuitanta Anys per la independència del
Regne de Castella. Tot i trobar-se originalment del bàndol espanyol, la ciutat
va canviar de bàndol l'any 1578. Com a resultat va ser instaurada la llibertat
de culte, un moviment molt progressista per a la seva època. Les guerres de
religió cremaven en tota Europa i molta gent buscava un refugi de les acusacions
religioses. Moltes famílies adinerades jueves d'Espanya i Portugal, mercaders
reeixits d'Anvers i hugonots de França van buscar refugi a la ciutat holandesa.

El segle XVII va ser l'edat daurada. En arribar a Amèrica del Nord, Indonèsia,
el Brasil i Àfrica, les embarcacions d'Amsterdam van contribuir a construir un
imponent imperi comercial i polític. La ciutat es va expandir al voltant dels
seus canals i esdevenir un centre internacional de finances. El famós pintor
Rembrandt hi va viure durant aquesta època. El port es tornà el més important
del món.

Els segles XVIII i XIX van donar fi a la seva prosperitat. Les guerres contra
Anglaterra i França arran de la guerra francoholandesa van produir moltes
baixes. A finals del segle XIX, la revolució industrial va arribar a Amsterdam.
Es van construir viaductes cap al mar i al riu Rin, la qual cosa va millorar la
seva comunicació amb la resta d'Europa i del món. Amsterdam va obtenir un nou
impuls, però mai va tornar a arribar a la seva magnificència anterior.

La Primera Guerra Mundial no la va afectar gaire, ja que els Països Baixos es
van mantenir neutrals, encara que el comerç i la indústria van ser colpejades.
Durant la Segona Guerra Mundial, tropes alemanyes van ocupar la ciutat el 15 de
maig de 1940. Prop de 100.000 persones jueves van ser exiliades, de manera que
la seva població jueva gairebé va ser eliminada per complet.

Prèviament a la guerra, Amsterdam va ser el centre mundial del comerç de
diamants. Com que hi havia molts negocis d'empresaris jueus, aquesta activitat
va desaparèixer gairebé completament després de la guerra. Continua sent un
centre important del comerç de diamants, però Anvers a Bèlgica n'és l'actual
capital mundial.

Al principi del segle XIII, els habitants de les zones baixes costaneres entre
Alemanya i França van construir un dic a través del riu Amstel. La ciutat
situada a l'emplaçament es va anomenar Amstlerdamme o dic de Amstel,
posteriorment es va escurçar a Amsterdam. Encara avui en dia A'dam és utilitzat
per nomenar la ciutat per certs neerlandesos.

Amsterdam té un clima temperat fred, molt influenciat per la seva proximitat amb
el Mar del Nord a l'oest, amb vents del nord-oest dominants. Les temperatures a
l'hivern són suaus, amb poques vegades per sota els 0 °C. Pot gebrar durant
èpoques de vent de l'est o del nord-oest, perquè Amsterdam està envoltat a tres
bandes per grans cossos d'aigua, i també rep l'efecte de l'illa de calor; les
nits rarament baixen per sota els -5 °C, mentre que a Hilversum, situat a 25
quilòmetres al sud-est d'Amsterdam, podria arribar a -12 °C. Els estius són
moderadament càlids i rarament calorosos. La mitjana diària de màximes de
temperatura durant l'agost és de 22 °C, i en mitjana només se superen els 30 °C
3 dies l'any. Els dies amb precipitacions significatives són freqüents: 175 de
mitjana al llarg de l'any. No obstant això, la mitjana anual de precipitacions
és de menys de 760 mm. La majoria d'aquestes precipitacions és en forma de
plovisqueig llarg o pluja suau, amb dies nuvolosos i humits freqüents durant els
mesos més freds, des de l'octubre fins al març. Només algun temporal de vent
procedent d'Europa provoca de tant en tant força pluja en un curt període, fent
que se l'hagi de bombar cap a llocs més elevats o cap als mars del voltant de la
ciutat.

A vista d'ocell la ciutat d'Amsterdam se situa al sud de l'estació de trens
d'Amsterdam Centraal. El Damrak és el carrer principal i condueix al carrer
Rokin. La zona més antiga de la ciutat és coneguda com de Wallen (els molls,
això no es refereix a les antigues muralles de la ciutat, la paraula holandesa
per mur que és "muur»). Es troba a l'est de Damrak i conté la ciutat del famós
barri vermell. Al sud de Wallen hi ha l'antic barri jueu de Waterlooplein. Al
segle XII una faixa de canals concèntrics, coneguda com la Grachtengordel abraça
el cor de la ciutat on les cases tenen teulades interessants. Més enllà de la
Grachtengordel hi ha les zones que abans eren de la classe obrera i de Pijp
Jordaan. El Museumplein de la ciutat amb els principals museus, el Vondelpark,
un parc segle XIX el nom de l'escriptor holandès Joost van den Vondel, Plantage
i el veïnat, amb el zoo, també es troben fora de la Grachtengordel.

Diverses parts de la ciutat i la zona urbana circumdant són pòlders. Això pot
ser reconegut pel sufix-meer el que significa llac, com en Aalsmeer,
Bijlmermeer, Haarlemmermeer, i Watergraafsmeer

Amsterdam té un dels centres històrics més grans d'Europa amb edificis
principalment del segle XVII. La ciutat antiga va ser bastida amb una sèrie de
canals semicirculars.

El sistema de canals d'Amsterdam és el resultat de la planificació conscient de
la ciutat. A principis del segle XVII, quan la immigració es troba en el moment
més important, es desenvolupa un pla basat en quatre semicercles concèntrics de
canals que surten amb els seus extrems a la badia IJ. Conegut com el
Grachtengordel tres dels canals són en la seva majoria per al desenvolupament
residencial: el Herengracht (Cavaller del Canal), Keizersgracht (Canal de
l'Emperador), i Prinsengracht (Canal del Príncep). El quart canal i
ultraperifèric, el Singelgracht (no s'ha de confondre amb l'antic Singel),
serveix per a la defensa i la gestió de l'aigua. Les defenses són en forma d'un
fossat de terra i dics, amb portes en els punts de trànsit, però sense
superestructures de maçoneria. A més, el pla preveu: (1) La interconnexió dels
canals al llarg dels radis, (2) la creació d'un conjunt de canals paral·lels al
barri Jordaan, principalment amb fins de transport, (3) la conversió de la
Singel d'una estructura de defensa a una zona residencial i comercial; (4) la
construcció de més de cent ponts.

La construcció va començar el 1613 i va procedir d'oest a est, a través de
l'amplitud de la disposició, com un gegantesc eixugaparabrises com diu
l'historiador Geert Mak –i no des del centre cap a fora, com un mite popular que
hi ha–. La construcció de canals en el sector meridional es va completar el
1656. Posteriorment, la construcció d'edificis residencials va executar-se
lentament. La part oriental del canal, amb un pla concèntric, que abraça la zona
compresa entre el riu Amstel i la badia d'IJ, mai ha estat aplicada. En els
següents segles, la terra s'utilitzà per als parcs, les llars d'avis, teatres,
altres centres públics i cursos d'aigua sense molta planificació.

Al llarg dels anys, diversos canals s'han omplert i s'han convertit en carrers o
places, com la Nieuwezijds Voorburgwal i Spui.

L'àrea dels canals concèntrics del segle XVII compresa a l'interior del
Singelgracht ha estat considerada Patrimoni de la Humanitat per la Unesco el
2010.

A Amsterdam se l'ha nomenat ciutat d'arquitectura educada, ja que el seu encant
rau més en els petits detalls que en els grans efectes. A partir del segle XV,
les lleis urbanístiques, la mida dels solars i la inestabilitat del terra van
dictar que les façanes fossin de mida uniforme i es construïssin de maó o gres,
amb grans finestres per reduir el pes. Els amos de les cases van personalitzar
els edificis mitjançant cornises i testeres decoratives, entrades ornamentades i
gran varietat de formes a les finestres.

A principis del segle XVII començà la construcció del Grachtengordel (cinturó de
canals), i la zona pantanosa que quedà més enllà dels canals, posteriorment
anomenada Jordaan, fou habilitada per als treballadors, les fàbriques dels quals
havien d'instal·lar-se fora del centre. Els immigrants perseguits per les seves
creences religioses també s'instal·laren aquí. Els grans canals varen seguir
creixent, al mateix temps que les classes burgeses compraven terrenys al llarg
de les noves extensions del Herengracht, el Keizersgracht i el Prinsengracht.

En la dècada de 1660, la classe alta va construir les seves cases en el tram
conegut com a “Corba Daurada”. Molts d'aquests edificis pertanyen ara a
diferents institucions. El tram del canal Herengracht entre Leidenstraat i
Vijzelstraat va rebre aquest nom a causa de la riquesa dels constructors navals
i comerciants que hi vivien. La majoria de les mansions d'aquest tram estan
revestides de gres importat, més car que el maó. Un bon exemple és la del número
412, projectada per Philips Vingboons el 1664. L'arquitecte es va encarregar
també dels dissenys de la Witte Huis, a Herengracht 168, i del Bijbels Museum, a
Herengracht 366. La construcció va continuar fins entrat el segle XVIII, amb
predomini de l'estil Lluís XIV. La casa del número 475, amb les seves finestres
ornamentades, és típica d'aquesta moda. Erigida el 1730, és considerada la joia
de les cases del canal. La façana apareix adornada amb dues escultures femenines
sobre la porta principal.

A l'oest del Grachtengordel, el Jordaan encara conserva una xarxa de carrers
estrets plens d'encant i de deliciosos canals. Entre les cases obreres del segle
XVII hi ha moltes botigues curioses mereixedores d'una visita, on es venen tot
tipus d'articles, a més de cafès i bars amb terrasses a l'estiu. En passejar pel
Grachtengordel es poden veure algunes de les cases de canal més elegants de la
ciutat, entre elles la Casa Bartolotti.

La Casa d'Anne Frank és un destí turístic molt popular. El 6 de juliol de 1942,
la família Frank, d'origen jueu, es va mudar de Merwedeplein a l'annex posterior
de la casa de Prinsengracht 263 fugint de la persecució nazi. Anna, la seva mare
Edith, el seu pare Otto i la seva germana més gran, Margot, van viure aquí junt
amb la família Van Pels i el dentista Fritz Pfeffer. El 4 d'agost de 1944 va
irrompre a l'àtic la Gestapo i va detenir i va enviar a camps de concentració
els que s'hi ocultaven.

Otto Frank va tornar a Amsterdam el 1945 per descobrir que tota la seva família
havia mort; la seva esposa, Edíth, a Auschwitz i les seves filles, Anna i
Margot, a Bergen-Belsen. Miep Gies, col·laboradora de la família, conservava el
diari d'Anna. Publicat per primera vegada el 1947, ha estat traduït a 55 idiomes
i se n'han venut uns 20 milions d'exemplars. Molts consideren Anna un símbol
dels sis milions de jueus exterminats pels nazis a la II Guerra Mundial. El
diari és un emotiu retrat del desenvolupament d'una nena en temps d'opressió.

La verda extensió de Museumplein estava travessada per un freqüentat carrer
conegut localment com l'autovia més curta d'Europa. No obstant això, les
exhaustives obres executades entre 1996 i 1999 l'han transformat en un parc
majestuós, en el qual s'aixequen els principals centres culturals d'Amsterdam.
El barri és un dels més pròspers de la ciutat, amb amples avingudes recorregudes
de mansions. Els aparadors de les luxoses botigues que omplen les exclusives PC
Hoofstraat i Van Baerlestraar o els polidors de diamants treballant a Coster
Diamonds són altres atractius de la zona.

La gran arquitectura i la bona planificació urbanística no estan confinades al
centre d'Amsterdam. Hi ha zones de Nieuw Zuid (Nou Sud) que evidencien la
imaginació dels innovadors arquitectes de l'escola d'Amsterdam. En el complex
d'habitatges De Dageraad i als carrers dels voltants del barri Olímpic hi ha
molts edificis d'interès. La zona de Plantage va ser un parc situat fora de les
muralles d'Arnsterdam, on els ciutadans passaven el seu temps lliure al segle
XVII. Cap a 1848 es va convertir en un dels primers barris residencials
d'Amsterdam. Els carrers poblats d'arbres dels voltants d'Artis i Hortus
Botanicus són populars per viure-hi. Des del Werf't Krornhout, en el passat una
drassana, s'obtenen vistes del molí De Gooyer, un dels pocs que es conserven. La
col·lecció naval del Scheepvaart Museum s'allotja en un antic magatzem naval.
NEMO, un centre educatiu científic, queda a molt a prop. Des del centre
s'accedeix en tramvia als parcs dels afores.

També la prestigiosa sala de concerts Concertgebouw és seu de la igualment
famosa Orquestra Reial del Concertgebouw, que va fer el seu primer concert el 3
de novembre de 1888.

L'aeroport de Schiphol, situat al sud de l'aglomeració (20 minuts del centre de
la ciutat amb tren), és el més gran dels Països Baixos, i el quart més gran
d'Europa, on arriben 40 milions de passatgers per any.

El transport públic a Amsterdam consisteix principalment de línies de tramvia i
autobús, operat per Gemeentelijk Vervoerbedrijf, Connexxion i Arriva.
Actualment, existeixen 16 tipus línies de tramvia i una nova en construcció. En
l'actualitat hi ha quatre línies de metro, amb una cinquena línia, la Nord/Sud
en construcció.

Hi ha tres transbordadors gratuïts per portar els vianants i els ciclistes a
través IJ a Amsterdam-Noord, i dos transbordadors de pagament que van d'oest a
est al llarg del port. També hi ha taxis aquàtics, un autobús aquàtic, vaixells
compartits, lloguer de vaixells elèctrics (Boaty) i creuers pels canals, que
transporten persones al llarg dels canals d'Amsterdam.

Amsterdam disposa de nou estacions de la Nederlandse Spoorwegen (Ferrocarrils
neerlandesos). Amb cinc parades interurbanes: Sloterdijk, Zuid, Amstel,
Amsterdam Arena i Amsterdam Centraal. Les estacions de serveis locals són els
següents: Lelylaan, la RAI, i Holendrecht Muiderpoort. Amsterdam Centraal
internacional és també una estació de tren internacional. Des de l'estació hi ha
serveis regulars a destinacions com Alemanya, Àustria, Bielorússia, Bèlgica, la
República Txeca, Dinamarca, França, Alemanya, Hongria, Polònia, Rússia i Suïssa.
Entre aquests trens són trens internacionals de la Nederlandse Spoorwegen i el
Thalys (Amsterdam-París-Brussel·les-Colònia), CityNightLine i InterCityExpress.

El transport en cotxe és desincentivat pel govern local, amb iniciatives com
Autodelen i Meerijden.nu, amb fortes despeses d'aparcament i un gran nombre de
carrers tancats a la circulació dels cotxes al centre de la ciutat. La Ronda A10
que envolta la ciutat d'Amsterdam es connecta amb la xarxa nacional d'autopistes
dels Països Baixos.

Amsterdam és famosa per l'enorme quantitat de bicicletes i és el centre mundial
de la cultura de la bicicleta. Gairebé tots els carrers principals tenen vies
per a ciclistes, i es pot deixar la bicicleta en qualsevol lloc; a Amsterdam hi
ha uns 700.000 ciclistes, més de 7 milions de bicicletes i 750.000 habitants.
Cada any, al voltant de 80.000 són robades i 25.000 acaben en els canals de la
ciutat. Al centre, conduir en cotxe és complicat, les tarifes d'aparcament són
molt altes, i molts carrers són de vianants o per a ciclistes. L'autopista A10
és la gran artèria d'Amsterdam i connecta amb la A1, A2, A4 i la A8 per anar a
qualsevol lloc del país.

Amsterdam és la capital financera i de negocis dels Països Baixos. Amsterdam és
actualment una de les millors ciutats europees on ubicar un negoci
internacional. Ocupa el cinquè lloc en aquesta categoria i només és superada per
Londres, París, Frankfurt i Barcelona. Moltes de les grans empreses i bancs
neerlandesos tenen la seu a Amsterdam, entre els quals ABN AMRO, Akzo Nobel,
Heineken, ING, Ahold, TomTom, Grup Delta Lloyd i Philips. KPMG International la
seu mundial es troba a la rodalia d'Amstelveen.

Encara que moltes segueixen sent petites oficines ubicades en els antics canals,
les empreses estan cada vegada més fora del centre de la ciutat. El Zuidas
(català: Eix Sud) s'ha convertit en el nou centre financer i jurídic. Els cinc
grans bufets d'advocats dels Països Baixos, una sèrie de filials de grans
empreses consultores com Boston Consulting Group i Accenture, i el World Trade
Center Amsterdam també es troben al Zuidas.

Hi ha altres tres petits districtes financers a Amsterdam. El primer és l'àrea
que envolta l'estació de trens d'Amsterdam Sloterdijk, on diversos diaris com De
Telegraaf tenen les oficines. Així mateix, l'empresa de transport públic
municipal (Gemeentelijk Vervoersbedrijf) i les oficines tributàries dels Països
Baixos (Belastingdienst) es troben allà. El segon districte financer és l'àrea
que envolta Amsterdam Arena. La tercera és l'àrea que envolta l'estació de trens
d'Amsterdam Amstel. L'edifici més alt d'Amsterdam, la Torre de Rembrandt, es
troba allà, i és la seu de Philips.

La Borsa d'Amsterdam (AEX), avui part d'Euronext, és la borsa de valors més
antiga del món i és una de les borses més grans d'Europa. Està situada prop de
la plaça Dam, en el centre de la ciutat.

Durant la darrera part del segle XVI, l'Amsterdam Rederijkerskamer (Cambra de
Retòrica) va organitzar concursos entre les diferents sales en la lectura de
poesia i teatre. El 1638, Amsterdam va obrir el seu primer teatre. El Ballet es
va produir en aquest teatre tan aviat com el 1642. En el segle XVIII, el francès
es va convertir en el teatre popular. L'òpera existeix a Amsterdam des de 1677,
primer només òperes italianes i franceses, i en el segle XVIII l'òpera alemanya.
En el segle XIX, la cultura popular es va centrar en l'àrea de Nes a Amsterdam
(principalment vodevil i la música sala). El metrònom, un dels més importants
avanços en la música clàssica europea, va ser inventat aquí el 1812 per Dietrich
Nikolaus Winkel. Al final d'aquest segle es van construir, el Rijksmuseum i el
Museu Gemeentelijk. El 1888 es va establir la Concertgebouworkest. En el segle
XX va arribar el cinema, la ràdio i la televisió. Encara que la majoria
d'estudis es troben a Hilversum i Aalsmeer, a Amsterdam, la influència de la
programació és molt forta. Moltes persones que treballen en la indústria de la
televisió viuen a Amsterdam. A més, la seu de SBS 6 es troba a Amsterdam.

Els museus més importants d'Amsterdam es troben en el Het Museumplein (plaça del
Museu), situat al costat sud del Rijksmuseum. Va ser creat en l'últim quart del
segle XIX en els terrenys de l'antiga Exposició Universal. La part nord de la
plaça està envoltada pel gran Rijksmuseum. Enfront del Rijksmuseum a la plaça
que és llarga, i rectangular. Això es transforma a l'hivern en una pista de gel.
La part occidental de la plaça està envoltada pel Museu van Gogh, el Museu
Stedelijk, House of Bols Cocktail & Genever Experience i Coster Diamonds. A la
banda sud de la plaça hi ha el carrer Van Baerlestraat, que és un important pas
en aquesta part d'Amsterdam. El Concertgebouw es troba en aquest carrer de la
plaça. A l'est de la plaça es troba un gran nombre de cases, una de les quals
conté el consolat americà. Hi ha un aparcament sota de la plaça, així com un
supermercat. Het Museumplein està coberta gairebé en la seva totalitat amb una
gespa, a excepció de la part nord de la plaça que està cobert de grava.
L'aspecte actual de la plaça es va realitzar el 1999, quan la plaça va ser
remodelada. La plaça en si és el lloc més destacat a Amsterdam pels festivals i
concerts a l'aire lliure, especialment a l'estiu. Es van fer plans el 2008 per
remodelar la plaça de nou, pel fet que molts habitants d'Amsterdam no estaven
satisfets amb el seu aspecte actual.

El Rijksmuseum posseeix la major i més important col·lecció d'art clàssic
holandès. Es va inaugurar el 1885. La seva col·lecció es compon de gairebé un
milió d'objectes. L'artista més associat amb la ciutat és Rembrandt, on les
seves obres i les dels seus alumnes es mostren en el Rijksmuseum. L'obra mestra
de Rembrandt, La ronda de nit és una de les principals obres d'art del museu.
També hi ha pintures d'artistes com Van der Helst, Vermeer, Frans Hals,
Ferdinand Bol, Albert Cuijp, Van Ruysdael i Paulus Potter. A més de pintures, la
col·lecció consta d'una gran varietat d'arts decoratives. Això va des de la
Ceràmica de Delft fins cases de nines gegants des del segle XVII. L'arquitecte
de l'edifici gòtic renaixement PJH Cuypers. En l'actualitat, el museu s'ha
ampliat, renovat i s'ha creat una nova entrada principal del museu.

Vincent van Gogh va viure a Amsterdam per un curt període, de manera que hi ha
un museu dedicat a les seves primeres obres. El museu està situat en un dels
pocs edificis moderns en aquesta àrea de la ciutat. L'edifici original va ser
dissenyat per Gerrit Rietveld, i és aquí on es troba la col·lecció permanent. Un
nou edifici s'ha afegit al museu el 1999, dissenyat per l'arquitecte japonès
Kisho Kurokawa, i serveix per albergar exposicions temporals. Algunes pintures
més famoses de Van Gogh, com Menjant patates i Girasols (Zonnenbloemen), estan
presents a la col·lecció. El museu van Gogh és el museu més visitat d'Amsterdam.

Al costat del museu van Gogh es troba el Museu Stedelijk o Municipal (Stedelijk
Museum Amsterdam). Aquest és el museu d'Amsterdam d'art modern i contemporani i
de disseny, i el més important en aquests temes a nivell estatal. Va obrir les
seves portes al voltant del mateix temps que es va fer la Plaça dels museus. La
col·lecció permanent es compon d'obres d'artistes com Piet Mondrian, Karel
Appel, i Kazimir Malèvitx. L'entrada principal es va traslladar de la veïna
Paulus Potterstraat a la mateixa Plaça dels museus.

Amsterdam alberga molts altres museus, des dels petits com ara el Verzetsmuseum,
la casa d'Anne Frank i la Casa-Museu de Rembrandt, a molt grans, com ara el
Tropenmuseum, Museu d'història d'Amsterdam, i el Joods Historisch Museum.

Heineken Music Hall és una sala de concerts ubicada prop de l'Amsterdam Arena.
El seu principal objectiu és servir de tribuna per cobrir concerts per a grans
audiències. Molts famosos artistes internacionals han actuat allà. Altres dos
notables locals, Paradiso i el Melkweg es troben prop de la Leidse Plein. Ambdós
se centren en una àmplia programació, que van des de l'indie rock a hip hop, R &
B i altres gèneres coneguts. Altres més centrats en la música subcultural en
sales com OCCII, OT301, Winston Regne.

La Grote Zaal Concertgebouw d'Amsterdam té una orquestra simfònica de classe
mundial, la Royal Concertgebouw Orchestra. La seva seu és el Concertgebouw, que
està a l'altre costat de la Van Baerlestraat de la Plaça del Museu. És
considerat per la crítica com una sala de concerts amb algunes de les millors
acústiques del món. L'edifici consta de tres sales, Grote Zaal, Kleine Zaal, i
Spiegelzaal; s'hi duen a terme 800 concerts a l'any, amb aproximadament 850.000
espectadors.

L'Òpera d'Amsterdam està situada al costat de l'ajuntament. Per tant, els dos
edificis són sovint anomenats conjuntament Stopera. Aquesta paraula es deriva de
les paraules Neerlandès Stadhuis (ajuntament) i l'òpera. Aquest enorme complex
modern, inaugurat oficialment el 1986, es troba a l'antic barri jueu a
Waterlooplein al costat del riu Amstel. L'Stopera acull la De Nederlandse Opera,
el Het Nationale Ballet d'Holanda i la Symfonia.

Muziekgebouw aan és una sala de concerts, que està situada al IJ prop de
l'estació central. Realitza la majoria dels seus concerts de música clàssica
moderna. Ubicat al costat, hi ha el Bimhuis, una sala de concerts de Jazz i
música improvisada.

El principal teatre de la construcció d'Amsterdam és la Stadsschouwburg
d'Amsterdam a la plaça Leidseplein. És la seu de la Toneelgroep d'Amsterdam.
L'edifici actual data de 1894. La majoria d'obres es realitzen en el Grote Zaal
(Gran Saló). La durada normal del programa d'actes inclou tot tipus de formes
teatrals. El Stadsschouwburg està sent reformat i ampliat. El tercer espai de
teatre, que serà operat conjuntament amb el proper Melkweg, obrirà a finals de
2009 o principis de 2010.

Els Països Baixos tenen una tradició del cabaret, que combina música, narració,
informes i la comèdia. Cabaret es remunta als anys 1930 i artistes com Wim Kan i
Wim Sonnevelt van ser pioners d'aquesta forma d'art en els Països Baixos.

El 1993, l'escena de la comèdia contemporània va ser establerta amb la fundació
de Comedytrain i auge de Xicago a Amsterdam. Comedytrain és un col·lectiu de
comediants de peu holandès, que es va començar a realitzar en el que avui és la
comèdia Cafè, i després va crear la seva pròpia etapa Toomler. Molts grans noms
de la comèdia de peu holandès es remunten a aquesta organització.

Auge va començar a Xicago aquell mateix any amb un teatre al Korte
leidsedwarsstraat. Després de quatre anys, avui és la Fàbrica de Sucre, que es
va traslladar a la seva ubicació actual en la plaça Leidseplein Teatre en 1998.
Són coneguts per l'idioma Anglès fet d'esbossos, comèdia i improvisació.

Amsterdam és la llar de l'Ajax, equip de la Lliga neerlandesa de futbol. L'equip
juga de local al modern estadi Amsterdam Arena, localitzat al sud-est de la
ciutat. L'equip comparteix el recinte esportiu amb els Amsterdam Admirals, un
equip de futbol americà que va guanyar la World Bowl de la NFL Europe l'any 2005
per primera vegada. La ciutat també compta amb un club d'hoquei, l'Hockei Club
Amsterdam.

L'any 1928, Amsterdam va ser seu dels IX Jocs Olímpics. L'Estadi Olímpic
construït per a l'ocasió ha estat completament restaurat i actualment s'utilitza
per a esdeveniments culturals i esportius.

Amsterdam té una intensa vida nocturna, amb nombroses festes privades que se
celebren a clubs i a locals públics. Segons alguns, competeix amb Rotterdam pel
títol de "ciutat més hippy". Els locals amb més fama són el Chemistry, l'Escape,
l'iT, el Mazzo, Jimmy Woo, Club 11, el Melkweg, el Korzakoff, Trouw i el
Paradiso.

Amsterdam té dues universitats: La Universitat d'Amsterdam (Universiteit van
Amsterdam o UvA) i la Universitat Lliure (Vrije Universiteit o VU). La seva
acadèmia d'art modern, De Rietveldacademie té el nom de l'arquitecte Gerrit
Rietveld i gaudeix de bona reputació internacional.

Amsterdam té un considerable “ambient” homosexual (gai), sobretot al voltant del
carrer Reguliersdwarsstraat, prop del Rembrandtplein (plaça de Rembrandt).

Des de 1989 hi ha el Club iT, un dels clubs homosexuals més gran d'Europa. Tot i
que actualment moltes altres ciutats europees com Londres, Brussel·les, Berlín,
Madrid, Barcelona i Sitges tenen fama per la seva tolerància a aquest
col·lectiu, Amsterdam segueix sent la ciutat homosexual més important d'Europa,
i encara és una de les ciutats més diverses del món tot i la seva mida
relativament petita.

Acceptar els homosexuals i lesbianes, per molts neerlandesos (tot i que no tots)
ja és cosa del passat. Potser és degut a la poca importància que els
neerlandesos donen a assumptes com l'orientació sexual de les persones, ja que
es considera quelcom poc interessant. Per aquest motiu a Amsterdam és habitual
veure parelles homosexuals abraçades o amb un o més fills, ja que tant el
matrimoni homosexual com l'adopció de nens per parelles homosexuals és legal i
està completament aprovat.

Entre les zones més populars de la ciutat es troba el barri xinès, conegut com
el Districte Roig o Red Light District, pel color de les llums que il·luminen
els locals on es mostren, a través d'aparadors, les prostitutes treballen en
aquesta zona de la ciutat. La prostitució als Països Baixos està legalitzada i
regulada en zones designades per aquesta. El Districte Roig, denominat
col·loquialment «De Wallen» en referència a dos canals o wal que el creuen, està
ubicat en ple centre d'Amsterdam, entre els carrers Warmoesstraat, Zeedijk,
Nieuwmarkt, Kloveniersburgwal i Damstraat. Altres ciutats, com Utrecht, La Haia,
Groninga i Haarlem, tenen també els seus propis districtes equivalents.

Al Districte Roig, de la mateixa manera que en altres parts de la ciutat, els
anomenats coffee shops venen petites quantitats de marihuana, generalment de
molt alta qualitat ecològica. Teòricament, però, això no està totalment
legalitzat, però és tolerat mentre siguin quantitats petites (fins a 5 grams
diaris), i amb la condició que tant el comprador com el venedor siguin majors
d'edat. Aquesta situació, que provoca certa controvèrsia, s'anomena gedoogbeleid
o «política de tolerància».



https://ca.wikipedia.org/wiki/William_Shakespeare

William Shakespeare (Stratford-upon-Avon, batejat el 26 d'abril de 1564 del
calendari julià[nb 1] - 23 d'abril de 1616 del calendari julià; 3 de maig de
1616 del calendari gregorià)[nb 2] fou un dramaturg, poeta i actor anglès,
considerat un dels més grans de la literatura universal.

Les obres de Shakespeare han estat traduïdes a les principals llengües i les
seves obres dramàtiques continuen representant-se per tot el món. A més, moltes
cites i neologismes de les seves obres han passat a formar part de l'ús
quotidià, tant en anglès com en altres llengües. Amb el pas del temps, s'ha
especulat molt sobre la seva vida, qüestionant la seva sexualitat, la seva
afiliació religiosa i, àdhuc, l'autoria de les seves obres.

William assistí durant sis mesos a l'escola primària i, a partir dels deu anys,
a l'escola secundària, on li ensenyaren autors llatins. Més tard, la seva
família va tenir un declivi econòmic, per la qual cosa Shakespeare no va poder
cursar estudis universitaris. El 1582, a l'edat de 18 anys, es va casar amb Anne
Hathaway, de 26 anys, amb qui va tenir una filla i dos bessons. El 1587
Shakespeare va començar a treballar a Londres com a actor de teatre. La seva
primera obra literària va ser un poema eròtic titulat Venus i Adonis, que data
de 1593. Aviat va arribar la pesta i els teatres es van haver de tancar durant
prop de dos anys. És llavors quan el comte de Southampton, Henry Wriothesly
passa a ser el seu protector i molt probablement l'acull durant aquest període.
Amb la reobertura dels teatres, el 1594, Shakespeare s'associa a la companyia de
Lord Chamberlain, cosí de la reina. A partir d'aquest moment, Shakespeare
obtindrà tot un seguit d'èxits, que els seus contemporanis de major nivell
cultural van rebutjar per considerar el teatre un vulgar entreteniment.

El 20 d'octubre de 1596 va comprar un títol nobiliari per al seu pare i el 4 de
maig de 1597 va comprar una casa a Stratford. El 9 de novembre va morir la seva
mare, Mary Arden. Després d'escriure La Tempesta, Shakespeare visqué retirat a
Stratford amb la seva família, aspirant a integrar-se en la petita burgesia
local. En el seu testament, fet el 25 de març de 1616, deixà totes les seves
propietats intactes als seus descendents, algunes coses a tres actors: Richard
Burbage, John Heminges i Henry Condell i a la seva dona, el seu segon llit. El
23 d'abril de 1616, morí William Shakespeare. Tradicionalment, s'ha relacionat
la seva mort amb la beguda, i més específicament conseqüència d'una borratxera
després d'una reunió amb Ben Jonson i Michael Drayton per festejar algunes noves
idees literàries. Recents investigacions a càrrec de científics alemanys afirmen
que és probable que l'escriptor tingués càncer en un ull.[nb 3]

El 25 d'abril va ser enterrat al presbiteri de l'església de Stratford. Els seus
companys, set anys més tard, li van retre el millor homenatge en publicar les
seves obres completes, el Folio de 1623. Aquest llibre ha acabat essent la base
de totes les edicions i representacions posteriors de la seva obra i, en darrer
terme, de la seva immortalitat.

Shakespeare va ser un contemporani de Miguel de Cervantes, qui va morir només
deu dies abans que el literat anglès però casualment coincidint amb la data de
l'enterrament d'aquest, el 23 d'abril, per la diferència de calendaris usats.
Tot i que hi ha gent que creu que tots dos van morir el mateix dia en realitat
Cervantes va morir el 22.

La primera vegada que tenim notícies de Shakespeare com a actor i autor és el
1592, en un escrit pòstum del dramaturg Robert Grenne. Grenne fa referència a
Shakespeare en les frases : "Cor de tigre embolcallat en pell d'actor.", i "Es
pensa que és l'únic sacsejaescenes del país." És una al·lusió a l'obra Enric VI,
amb la qual Shakespeare va tenir un èxit formidable. Mentre els teatres van
estar tancats per la pesta va escriure dos poemes llargs, barrocs i eròtics:
Venus i Adonis i El rapte de Lucrècia. També va escriure dues comèdies d'enginy
i elegància artificiosos: Penes d'amor perdudes i Els dos gentilhomes de Verona.

Amb la reobertura dels teatres el 1594, Shakespeare s'associa a la companyia de
Lord Chamberlain. Era una època en què faltaven autors, la qual cosa era una
gran oportunitat per a William. En poc més de dos anys escriurà Romeo i Julieta,
El somni d'una nit d'estiu, Ricard II, El mercader de Venècia i L'amansiment de
la fúria. Amb totes aquestes obres inaugura un estil dramàtic nou: un estil
poètic, refinat i enginyós, en el qual la musicalitat del vers gairebé és tan
important com l'acció mateixa.

És també un temps en què els anys d'optimisme nacional són substituïts per una
era de cinisme i de rigidesa burocràtica, ambient que Shakespeare criticarà.
L'autor es burla de grans valors com ara l'honor, la dignitat, l'amor, el
respecte..., cosa que coincideix amb l'esperit de l'època, però que no suposa
una adopció del to desenganyat i escèptic dels altres dramaturgs. Així,
Shakespeare optarà per escriure comèdies romàntiques on l'amor i l'enginy
triomfen sobre els perills que els sotgen. Fins i tot l'humor canvia d'estil:
desapareixen les bromes obscenes i són substituïdes per un enginy més líric i
més reflexiu.

A més, el govern prohibeix que s'escriguin noves obres sobre la història
nacional, perquè les considera perillosament al·lusives al delicat moment
present. Shakespeare decideix continuar amb la mateixa temàtica però situant-la
a Roma. Així, Juli Cèsar, el conflicte entre els principis ètics elevats i els
seus efectes tràgics, és la primera de les seves obres de tema romà.

Les obres que Shakespeare escriu a principis del segle xvii reflecteixen un
estat d'ànim perplex, un humor molt "negre" i una falta de claredat estranya,
tant en el tema com en l'estructura, com si el dramaturg hagués perdut
parcialment el control dels seus recursos habituals.

Quan mor la reina Elisabet, Jaume I, el nou rei, adopta la companyia de
Shakespeare com a "Companyia del Rei". És a partir d'aleshores que el seu art
entra en un període intens dominat per la visió tràgica, cosa que es palesa en
Macbeth, Otel·lo, El rei Lear, Timó d'Atenes, Antoni i Cleopatra i Coriolà.

El 1608, l'autor Richard Burbage obté la llicència per actuar en un espai
tancat. Shakespeare no segueix el camí marcat pels seus contemporanis pel que fa
als estils nous que aquest canvi afavoreix. En lloc dels drames realistes i
sàtires urbanes de moda, comença a cultivar un nou gènere, el romanç: barreja de
tragèdia, comèdia i drama líric, copiant efectes habituals de les mascarades
luxoses de la cort, com ara, coreografies, balls, maquinària que permet
elevacions, aparicions, etc. Cimbelí, Conte d'hivern i La tempesta són obres que
presenten situacions romàntiques.

En el seu retir col·labora, però, amb dramaturgs joves en un parell d'obres més:
Enric VIII i Els dos nobles cavallers.

El 1593 i 1594, quan els teatres es van tancar a causa de la pesta, Shakespeare
va publicar dos poemes narratius de temàtica eròtica: Venus i Adonis i La
Violació de Lucrècia, dedicats a Wriothesley Henry, comte de Southampton. A
Venus i Adonis, un innocent Adonis rebutja els apropaments sexuals de Venus,
mentre que a La Violació de Lucrècia, la virtuosa Lucrècia és violada pel
luxuriós Tarquin. Sota la influència de Les Metamorfosis d'Ovidi, els poemes
mostren la culpa i la confusió moral que es deriven de la luxúria descontrolada.
Tots dos poemes foren molt exitosos i es reimprimiren força vegades en vida de
Shakespeare.

Un tercer poema narratiu, La queixa d'un amant, en què una jove es lamenta
d'haver estat conquistada per un seductor pretendent, es va imprimir el 1609. La
majoria dels estudiosos accepten avui dia que Una queixa d'amant és una obra
genuïna de Shakespeare, encara que consideren que les seves qualitats literàries
queden entelades per uns efectismes feixucs. El Fènix i la tortuga (1601) és un
lament per la mort de la llegendària au Fènix i la seva amant, la fidel Tórtora.

El 1599, una versió primerenca de dos sonets, els 138 i 144, apareix a
L'apassionat peregrí, publicat sota el nom de Shakespeare, però sense el seu
permís.

Publicats el 1609, els sonets són l'última obra no dramàtica Shakespeare que es
va a imprimir. Els acadèmics no estan segurs sobre la data o dates de redacció,
però l'evidència suggereix que van ser escrits per Shakespeare al llarg de la
seva carrera per a un públic lector, tot i que no van tenir l'èxit dels poemes
anteriors. Fins i tot abans dels dos sonets no autoritzats que van aparèixer a
El pelegrí apassionat el 1599, Francisco Meres digué el 1598 que Shakespeare
"llegia sonets entre els seus amics".

Pocs analistes creuen que l'ordre seqüencial en què es troben fos escollit per
l'autor. Semblava haver previst dues sèries: una sobre la incontrolable ambició
d'una dona casada de pell fosca (la "Dama Fosca"), i una altra sobre un amor
conflictiu amb el "fair youth" (jove ros), potser de tipus homosexual; no queda
clar si aquestes dues figures, la Dama Fosca i el Jove Ros, representen persones
reals, ni si el "jo" dels poemes s'ha d'identificar amb el de Shakespeare,
malgrat que el poeta anglès del XIX Wordsworth considera que amb els sonets
"Shakespeare obrí el seu cor".

Cada època històrica ha primat determinades obres segons les preocupacions i
interessos imperants. El concepte de "justícia poètica" que va prevaler en el
segle XVIII va provocar el rebuig de moltes de les tragèdies de Shakespeare, ja
que segons els seus criteris el teatre havia de promoure exemples de virtut. El
crític anglès Samuel Johnson (1709-1784) no va acceptar el desenllaç del Rei
Lear, que va considerar cruel i innecessari, i la versió de 1681 de Nahum Tate
va substituir la de Shakespeare fins a mitjan segle xix, sorprès amb el seu gran
èxit al públic lector: en ella hi ha un final feliç en què Cordèlia i Lear
aconsegueixen triomfar sobre els obstacles, i la protagonista es casa amb
Edgard, legítim hereu del comte de Gloucester.

Cap al 1772, el famosíssim actor Garrick modificà bona part de Hamlet en
suprimir l'escena dels enterramorts i eximir Laertes de tota culpa referent al
verí que portava en la seva espasa. És més, la reina Gertrudis aconsegueix
sobreviure per portar una vida de penediment, la qual cosa no ocorre en
l'original.

El llargmetratge de Laurence Olivier, Enric V, filmat en honor als combatents de
la Segona Guerra Mundial, va fer que determinats passatges fossin ressaltats per
animar el patriotisme britànic; el més significatiu va ser l'arenga del monarca
a les seves tropes abans de la batalla d'Agincourt contra les tropes franceses.
El mateix cal dir sobre innombrables adaptacions teatrals i cinematogràfiques
fins a aquests mateixos dies.

Hi ha diversos temes controvertits al voltant de la figura d'aquest autor. El
més important és sobre l'autoria real o no de les seves obres, que alguns
crítics atribueixen a altres escriptors. Argumenten que el seu bagatge cultural
i d'experiències familiars lligades al camp i el comerç no s'adiuen amb el
coneixement sobre l'alta política que apareix a moltes de les seves obres.
Tampoc no és coherent amb el vocabulari emprat en els seus escrits, que va
influir poderosament en la llengua anglesa.

Altres polèmiques crítiques tracten la religió de l'autor (catòlic o no) i sobre
la seva homosexualitat (extreta dels passatges dels sonets). Els estudiosos que
rebutgen aquesta idea invoquen la presència de la Dama Fosca com a referent i el
tractament de la dona i l'amor a les seves obres teatrals.

Per últim, no hi ha acord acadèmic sobre la classificació d'algunes peces
teatrals (les anomenades problem plays) en tragèdies o comèdies, ja que barregen
elements d'ambdós gèneres en contra de les recomanacions de la poètica del seu
temps.

Llevat que s'indiqui el contrari, les obres teatrals següents estan llistades,
pel que fa a les trenta-sis obres incloses en el First Folio de 1623, seguint
l'ordre en el que allí apareixen, afegint al final de la llista de les comèdies
les dues obres que no hi son incloses (Pericles, Prince of Tyre i The Two Noble
Kinsmen).

A continuació de cada obra s'hi fan constar els principals traductors al català
de cada una d'elles.

Nota: Les obres marcades amb un asterisc (*) són actualment anomenades sovint
"late romances". Les obres marcades amb dos asteriscs (**) són anomenades en
algun cas com a "problem plays" (obres de classificació problemàtica). Les dues
amb tres asteriscs (***) no foren incloses al First Folio.

Entre les versions cinematogràfiques de la biografia shakesperiana destaca
Shakespeare enamorat (Shakespeare in Love, 1998) dirigida per John Madden.



https://ca.wikipedia.org/wiki/Uni%C3%B3_Democr%C3%A0tica_de_Catalunya

Unió Democràtica de Catalunya (UDC) és un partit polític català fundat l'any
1931 d'ideologia democristiana o socialcristiana. Fins al 2015 estava integrat
juntament amb Convergència Democràtica de Catalunya en la federació Convergència
i Unió (CiU). És membre fundador del Partit Popular Europeu. El president del
Comitè de Govern del partit i líder més destacat és Josep Antoni Duran i Lleida.

El partit no té representació ni al Parlament ni al Congrés, ni tampoc cap
eurodiputat.

UDC es va fundar el 7 de novembre de 1931 com a partit catalanista i democràtic
d'inspiració cristiana, però no confessional, mitjançant l'aparició d'un
manifest al diari El Matí signat per Josep O. Anguera, Pere Arderiu, Xavier
Aragó, Pere Aragai, Esteve Farré, Josep M. Farré, Àngel Grau, Joan Guinart,
Josep M. Modolell, Àngel Morera, Jaume Morera i Millaret, Manuel Pugués, Pau
Romeva i Ferrer, Joan Baptista Roca i Caball, Maurici Serrahima i Bofill, Ramon
Sunyer, Manuel Thió, Ramon Trinxet, Lluís Vila i d'Abadal i Josep Vilaplana. A
mitjans de l'any 1932 s'hi adheriran Manuel Carrasco i Formiguera, antic
militant d'Acció Catalana, Miquel Coll i Alentorn, Josep Maria Trias i Peitx,
Fèlix Duran i Cañameres i altres.

La major part dels seus membres fundadors procedien del tradicionalisme, del
qual havien sortit perquè no permetia la propaganda a favor de l'Estatut
d'Autonomia de Catalunya, o d'Acció Catalana Republicana, quan va aprovar els
articles de la constitució de la Segona República Espanyola considerats lesius
per a la llibertat religiosa; d'altres procedien de la Lliga Regionalista, i
fins i tot d'Esquerra Republicana de Catalunya, o no havien militat en cap
organització política. Tingué un diputat a les corts constituents, Manuel
Carrasco i Formiguera, i un altre al Parlament de Catalunya, Pau Romeva i
Ferrer. Mantenia connexions amb el sindicat Unió de Treballadors Cristians de
Catalunya (UTCC)

Al Parlament de Catalunya votaren a favor de la Llei de Contractes de Conreu,
però no donaren suport als fets del sis d'octubre de 1934. Durant la guerra
civil espanyola es trobà en una difícil situació, i si bé fou fidel a la
Generalitat de Catalunya i a la Segona República Espanyola, es va oposar
fermament a les polítiques que feien. Això va provocar que, per una banda,
Manuel Carrasco i Formiguera fos afusellat a Burgos per les autoritats
franquistes, i per altra, Francesc de Paula Badia i Tobella i Rafael Morató i
Senesteva i d'altres afiliats foren assassinats a Catalunya per exaltats
anarquistes. Va treballar activament en la salvació de gent perseguida
injustament (especialment sacerdots), gràcies als contactes personals de Lluís
Vila i d'Abadal amb el cardenal Vidal i Barraquer. En col·laboració amb el
ministre nacionalista basc Manuel de Irujo Ollo treballà per la normalització de
les relacions entre el govern de la República i la Santa Seu.

En acabar-se la Guerra civil espanyola, la major part dels dirigents
s'exiliaren. Des del 1941 els que s'hi quedaren i alguns que tornaren intentaren
reconstruir el partit en la clandestinitat, com Miquel Coll i Alentorn i Joan
Baptista Roca i Caball. Es centrà en la lluita en defensa de la cultura
catalana, organitzà cursos de llengua i història catalanes, i formà part de tots
els organismes de coordinació de l'oposició clandestina que es formaren el 1944,
com el Consell Nacional de la Democràcia Catalana. Maurici Serrahima ajudà a
fugir evadits de França a Portugal. El 1945 va integrar membres del Front
Universitari de Catalunya com Josep Benet. El 1957 ajudà a la formació de la
Federació Nacional d'Estudiants de Catalunya (FNEC) i de la Solidaritat d'Obrers
Cristians de Catalunya (SOCC). En els anys seixanta col·laboraren amb membres de
Crist Catalunya i amb Jordi Pujol i Soley en els fets del Palau de la Música o
en el boicot a La Vanguardia.

A nivell exterior va multiplicar les seves accions. Coordinà també amb altres
partits democràtics espanyols d'inspiració cristiana, i el 1965 va formar amb
ells l'anomenat Equip Demòcrata Cristià Espanyol. Amb aquest Equip s'integrà a
la Unió Europea Democratacristiana i a la Internacional Demòcratacristiana, dins
les quals ha ocupat càrrecs importants. Ajudà a la fundació de la Unió
Democràtica del País Valencià el 1965, i de la Unió Democràtica de les Illes
Balears el 1974, i participà en l'Assemblea de Catalunya i altres instàncies
democràtiques per a superar el franquisme.

A les eleccions generals espanyoles de 1977 es va presentar en la coalició Unió
del Centre i la Democràcia Cristiana de Catalunya amb el Centre Català, però
només va obtenir dos diputats. El 1978, el diputat i cap visible del partit,
Anton Cañellas i Balcells l'abandonà juntament amb uns 300 militants per a crear
Centristes de Catalunya-UCD. El 1979 va decidir formar amb CDC la coalició
Convergència i Unió, amb la que s'ha presentat a totes les eleccions generals
espanyoles i a les eleccions al Parlament de Catalunya.

Miquel Coll i Alentorn ha estat president del Parlament de Catalunya entre 1984
i 1988, com ho han estat els membres del partit Joaquim Xicoy i Bassegoda entre
1988 i 1995, Joan Rigol i Roig entre 1999 i 2003 i des de 2010 Núria de Gispert
i Català.

Després d'algunes desavinences i moments tensos entre els dirigents dels dos
partits que formaven la federació, principalment per les eleccions del 27 de
setembre de 2015 i quin havia de ser el full de ruta pel que fa a la
independència, el moment més tens va arribar després dels resultats del
referèndum que va celebrar Unió Democràtica el 14 de juny de 2015, en què va
aprovar el seu propi full de ruta -que no incloïa la independència- amb un 50,5%
dels vots, motiu pel qual CDC va donar un ultimàtum de tres dies als
democratacristians perquè decidissin si seguien el full de ruta pactat entre els
convergents, ERC i el President de la Generalitat. Unió va respondre a
Convergència el 17 de juny amb la sortida dels tres Consellers d'Unió (Joana
Ortega, Ramon Espadaler i Josep Maria Pelegrí) del Govern. Pel que fa als
càrrecs de segon nivell, els membres del sector independentista van negar-se a
abandonar el seu lloc dins el govern i van acusar a la direcció
democratacristiana de fer xantatge al President La crisi va acabar provocant el
trencament de la federació amb Convergència Democràtica de Catalunya.

Després del trencament de la federació i amb la fi del suport al govern català,
Ramon Espadaler va declarar que Unió es presentaria en solitari a les eleccions
anticipades del 27 de setembre a la cambra catalana del mateix any, amb la
intenció de quedar-se amb el "vot moderat" del que havia estat CiU. El partit
apostava per la independència amb el diàleg corresponent, en el marc d'una
estricta legalitat espanyola.

Per contra, però, poc abans que es proclamés un candidat a la llista per a les
eleccions, diverses delegacions territorials van proclamar les seves
dissolucions, per motius de divergències entre la direcció i les agrupacions,
sobretot pel que feia al procés independentista català. Aquestes delegacions van
ser, per aquest ordre: Terres de l'Ebre, Barcelona-ciutat, Vallès Occidental,
Berguedà, Vallès Oriental, Garraf, Ripollès i l'Anoia, on la direcció del partit
va establir-hi unes gestores per evitar un desgovern.

Tot i aquests fets, el President del Consell Nacional assegurava que mentre això
no afectava Unió, el partit seguia creixent cada dia més, en entrevistes a 8TV i
a TV3. Al mateix temps, les cares més conegudes que havien format part del
partit (Núria de Gispert, Joan Rigol i Antoni Castellà, entre altres) van ser
expulsats d'Unió per les mateixes desavinences o van presentar la dimissió al
partit, i van constituir-se en un nou partit anomenat Demòcrates de Catalunya.
Dels 16 diputats que el partit tenia en el si de la federació CiU abans d'aquest
trencament, 6 diputats van abandonar o van ser expulsats del partit. Per tant,
Unió va acabar la Desena Legislatura amb 10 diputats. El 17 de juliol de 2015 el
partit va presentar una nova imatge del partit de cara les properes eleccions al
Parlament de Catalunya.

Van començar la campanya electoral amb totes les enquestes en contra. Segons el
mateix partit, l'objectiu és tenir grup parlamentari propi al Parlament, pel que
van centrar la seva campanya apel·lant al seny de la tercera via. La seva
proposta pel que fa al sobiranisme és aconseguir una disposició addicional a la
Constitució Espanyola que reconegui la realitat nacional catalana.

Amb poc més de 100.000 vots, Unió va quedar finalment sense representació al
Parlament de Catalunya. Tot i això, en una compareixença pública, els seus
portaveus van anunciar que es presentarien a les Eleccions generals espanyoles
de 2015, en què Unió tampoc va obtenir representació i va perdre més de la
meitat dels vots obtinguts el 27 de setembre. Va obtenir 64.513 vots i es va
convertir en una força extraparlamentària. S'acabà així la carrera de més de 30
anys de Duran i Lleida al Congrés. El desembre de 2015, el partit només tenia un
eurodiputat (Francesc Gambús) i un centenar de càrrecs locals.

El març de 2016 el partit va anunciar un preconcurs de creditors per fer front a
un deute de 19 milions d'euros. Van posar a la venda diverses de les seves seus.
Uns mesos després, el 13 de setembre de 2016 el partit va acollir-se formalment
a un concurs de creditors, després d'intentar sense èxit que La Caixa i altres
70 creditors els hi condonessin parcialment el deute. Es va fer públic que la
xifra total del deute ascendia a 22.498.520 euros, amb uns actius de només
5.866.023 i 16 empleats. El jutge va determinar que l'empresa Deloitte fos
l'encarregada d'administrar el concurs. Posteriorment el partit es va
desvincular formalment de la Fundació Institut d'Estudis Humanístics Miquel Coll
i Alentorn amb l'objectiu de salvar-la del concurs de creditors.

El 8 de gener de 2013 el partit va admetre haver-se finançat irregularment
durant els anys 90 a través de subvencions per a la formació d'aturats, tal com
van reconèixer els seus dirigents durant el procés judicial d'un dels diversos
casos de corrupció del partit (entre els quals destaca el Cas Turisme).
L'anomenat cas Pallerols es va tancar amb un acord entre la Fiscalia,
l'Advocacia de l'Estat i de la Generalitat i les defenses dels sis acusats. El
pacte va implicar una important rebaixa de les penes de presó, i cap dels
culpables arribaria a entrar a presó. Unió va haver de retornar 338.483 euros
dels fons sostrets. . L'endemà ERC, ICV-EUiA, PP,C's i la CUP van demanar la
dimissió de Josep Antoni Duran i Lleida per l'acord signat.

El març de 2014 el jutjat número 21 de Barcelona va acusar Unió de desviar
178.000 euros des de la Fundació Catalunya i Territori.

Unió de Joves és la branca juvenil d'Unió Democràtica de Catalunya. La reunió
fundacional de les joventuts d'Unió es va produir el 29 de gener de 1932. Lluita
per la recuperació dels drets nacionals de Catalunya, en un Estat propi dins la
Unió Europea, i treballa per una societat bastida amb els valors humanistes,
essent més lliure, justa i solidària. La Unió de Joves juntament amb la Joventut
Nacionalista de Catalunya formaven les joventuts de Convergència i Unió fins que
la coalició es va dissoldre. En el 16è Congrés Nacional, celebrat el 18 i 19
d'octubre de 2014, va ser elegit President Oriol Gil, en substitució d'Iban
Rabasa, i Secretari General Borja Cerdà, en substitució de Roger Montañola.



https://ca.wikipedia.org/wiki/Su%C3%A8cia

Suècia (Sverige en suec ( ? i  escolteu-ne la pronunciació en suec)),
oficialment el Regne de Suècia (Konungariket Sverige en suec), és un país nòrdic
de la península escandinava a l'Europa septentrional. Suècia té fronteres
terrestres amb Noruega a l'oest i amb Finlàndia al nord-est, i està connectat
amb Dinamarca pel Pont d'Öresund al sud.

Amb 450 mil quilòmetres quadrats, Suècia és el tercer país més gran de la Unió
Europea en superfície. Té una població total de 9,2 milions d'habitants. Suècia
té una densitat de població de 20 habitants per quilòmetre quadrat, però és molt
superior a la meitat meridional del país. Al voltant del 85% de la població viu
en àrees urbanes. La capital de Suècia és Estocolm, la qual és també la ciutat
més poblada, amb 1,3 milions d'habitants, i 2 milions a l'àrea metropolitana.
Les següents ciutats més grans són Göteborg i Malmö.

Suècia és una monarquia constitucional amb un sistema parlamentari de govern i
una economia altament desenvolupada. Ocupa la primera posició de l'Índex de
Democràcia de The Economist i la setena de l'índex de desenvolupament humà de
les Nacions Unides. Suècia ha estat un membre de la Unió Europea des de l'1 de
gener de 1995.

Suècia va néixer com a país independent i unificat durant l'Edat mitjana.
Desenvolupà una administració moderna centralitzada des del regnat del rei
Gustau I el segle XVI. El segle XVII el país va estendre els seus territoris i
va formar l'Imperi Suec. La majoria dels territoris conquerits fora de la
península escandinava els perdé durant els segles XVIII i XIX. La regió oriental
de Suècia, l'actual Finlàndia, va ser conquerida per Rússia el 1809. L'última
guerra en què Suècia es va involucrar va ocórrer el 1814, quan Suècia va obligar
Noruega a formar la unió personal amb Suècia, que va dissoldre el 1905. Des de
1814, Suècia ha estat en pau, adoptant una política exterior de neutralitat en
temps de guerra.

En suec, el nom Sverige es deriva de la frase Svea Rike que vol dir "el reialme
dels suecs". Rike té el mateix significat que l'alemany Reich, el noruec rike o
el danès rige que signifiquen "reialme/imperi/regne".

Suècia és situada a l'Europa septentrional, a l'oest del mar Bàltic i el Golf de
Bòtnia, amb una llarga costa. Constitueix la regió occidental de la península
escandinava. A l'occident del país es troben els Alps Escandinaus o les
Muntanyes escandinaves, (Skanderna en suec), una serralada que separa Suècia de
Noruega, país amb el qual limita a l'oest. Limita al nord-est amb Finlàndia i
els estrets de Skagerrak, Kattegat i Öresund al sud-est, i el mar Bàltic a
l'est. Amb 449.964 quilòmetres quadrats, Suècia és el 55è país més extens del
món, el cinquè més gran d'Europa i el més gran de l'Europa septentrional. La
superfície terrestre és lleugerament superior a l'estat nord-americà de
Califòrnia.

A més, es pot distingir una quarta regió morfològica, el nord-est, una zona
muntanyosa, que forma part de les muntanyes escandinaves, integrada per
plataformes tallades per valls paral·leles i on es troben les màximes altituds
de Suècia.

El punt més baix de Suècia és la badia del Llac Hammarsjön, prop de Kristianstad
amb -2.41 m; el punt més elevat és Kbnekaise amb 2.111 m d'altitud.

El nord del país és travessat pel cercle polar àrtic, on s'experimenta el sol de
mitjanit, que pel fet de la inclinació de l'eix de la terra no s'acaba de
pondre, durant una temporada entre la primavera i l'estiu (el fet es fa més
evident i durable més al nord). La costa oest del mar del Nord té un clima més
temperat a causa del corrent del Golf; en canvi la costa bàltica és força més
freda i de clima més continental.

Suècia és una monarquia constitucional en què el rei Carles XVI Gustau és el cap
d'Estat, però el poder reial ha estat, des de fa molt temps, limitat a les
funcions cerimonials. La constitució actual data de 1975, la qual va reemplaçar
la constitució de 1809, va eliminar els últims vestigis del poder monàrquic; el
rei, tot i ser el cap d'Estat, només té funcions cerimonials, però ja no és pas
el comandant de les forces armades i ja no presideix les reunions del gabinet.

Constitucionalment, el Riksdag (el Parlament) té l'autoritat suprema de la
Suècia moderna. El Riksdag té la responsabilitat d'elegir el primer ministre el
qual, al seu torn, designa el govern, és a dir, els ministres. El poder
legislatiu és, per tant, compartit entre el parlament i el govern encapçalat pel
primer ministre. El poder executiu és ostentat pel govern; la judicatura és
independent. Les lleis poden ser proposades pel gabinet o pels membres del
parlament. Els membres del parlament són elegits segons el mètode de la
representació proporcional per un mandat de quatre anys. Suècia té quatre texts
legals: la constitució, l'Acta de la successió reial, l'Acta de la llibertat de
premsa i la Llei fonamental sobre la Llibertat d'Expressió.

La Cort Suprema de Suècia és la tercera i última instància per a tots els casos
civils i criminals. El dret d'apel·lació d'un cas per presentar-lo a la Cort
Suprema ha de ser atorgat i llevat d'algunes excepcions, només s'atorga en els
casos en què hi ha interès per deixar un precedent. La Suprema Cort està
integrada per 16 consellers de justícia o justitieråd els quals són designats
pel govern, però la cort, com a institució, és independent del Riksdag, i el
govern no pot interferir en les decisions de la cort.

El Partit Socialdemòcrata Suec ha tingut un paper dominant des de 1917, després
que els reformistes haguessin conformat llur força i que els revolucionaris
abandonessin el partit. Després de 1932 els gabinets han estat dominats pels
socialdemòcrates. Només en cinc eleccions (1976, 1979, 1991, 2006 i 2010) el
bloc de centredreta ha aconseguit prou escons per al parlament per formar el
govern. La participació en les eleccions a Suècia sempre ha estat alta en
comparació amb altres estats, tot i que ha declinat en les últimes dècades; en
les últimes eleccions (2014) la participació va ser del 85,81%.

L'aplicació de la llei és portada a terme per diverses entitats governamentals.
El Servei Policial de Suècia és una agència de govern encarregada de
l'organització de la policia. La Força Operativa Nacional, és una unitat del
Departament d'Investigació Criminal Nacional. Les responsabilitats del Servei de
Seguretat Suec són el contraespionatge, les activitats antiterroristes, la
protecció de la constitució i la protecció del poble i dels objectes sensibles.

Suècia és un estat unitari, actualment dividit en vint-i-un comtats (en suec
län), cadascun dels quals compta una Junta Administrativa Comtal o länsstyrelse,
designat pel govern suec. A cada comtat també hi ha un Consell o landsting,
electe directament pel poble.

Els comtats foren instituïts el 1634 arran d'una iniciativa del canceller Axel
Oxenstierna, que pretenia bastir una administració moderna. Si bé estaven
inspirats en les províncies d'una divisió preexistent, llurs fronteres no hi
coincideixen plenament.

Cada comtat, al seu torn, se subdivideix en diversos municipis o kommuner; en
total, n'hi havia 290 el 2004. El govern municipal de Suècia és similar al d'una
alcaldia. Una assemblea municipal legislativa o koommunfullmäktige d'entre de 31
i 101 membres (sempre un nombre senar) és electa per representació proporcional
amb llistes de partit cada quatre anys en eleccions concurrents amb les
eleccions parlamentàries nacionals.

Els municipis també se subdivideixen en un total de 2.512 parròquies o
församlingar. Aquestes han estat tradicionalment subdivisions de l'Església de
Suècia, però encara són importants com a districtes per als censos i eles
eleccions.

També hi ha divisions històriques, com ara les vint-i-cinc províncies i les tres
regions que encara tenen un significat cultural important.

Suècia és una economia de mercat orientada a les exportacions, regulada per
l'Estat, amb un sistema de distribució modern, amb comunicacions internes i
externes molt desenvolupades i una força laboral capacitada. La fusta, l'energia
hidràulica i el ferro són els recursos bàsics d'una economia altament orientada
al comerç internacional. El sector de l'enginyeria representa el 50% de la
producció i les exportacions. Les telecomunicacions, la indústria de l'automòbil
i la indústria farmacèutica també són importants. L'agricultura representa només
el 2% del Producte interior brut i de l'ocupació.

A finals de 2007 les vint companyies més grans registrades a Suècia eren Volvo,
Ericsson, Vattenfall, Skanska, Sony Ericsson Mobile Communications AB, Svenska
Cellulosa Aktiebolaget, Electrolux, Volvo Personvagnar, TeliaSonera, Sandvik
Scania, ICA AB, Hennes & Mauritz, Nordea, Preem, Atlas Copco, Securitas,
Nordstjernan i SKF. La indústria sueca està predominantment controlada pel
sector privat, a diferència d'altres economies occidentals industrialitzades com
ara Àustria i Itàlia.

Al voltant de 4,5 milions de residents suecs treballen, dels quals, un terç han
obtingut educació terciària. El PIB per hora treballada és el novè més elevat
del món, amb 31 dòlars, comparat amb 22 dòlars a Espanya o 35 als Estats Units.
Segons l'OCDE, la liberalització, la globalització i el sector tecnològic han
estat claus en la productivitat. El PIB per hora treballada està creixent 2,5% a
l'any per a tota l'economia. Suècia és líder mundial en les pensions
privatitzades i els problemes de pensions són relativament petits en comparació
amb altres països de l'Europa occidental. El nivell d'impostos, que el 2007 era
del 51,5% del PIB, tot i estar disminuint, encara és gairebé el doble dels
Estats Units o Irlanda. Els funcionaris públics de l'Estat i els municipis
representen un terç de la força laboral de Suècia, molt superior al d'altres
països. En total, el PIB ha crescut ràpidament gràcies a les reformes de la
dècada de 1990, especialment en la manufactura.

L'índex de competitivitat del Fòrum Econòmic Mundial del 2008 posiciona Suècia
en el quart lloc com a país més competitiu del món. Suècia ocupa, a més, la 27a
posició de l'Índex de Llibertat Econòmica del 2008, d'un total de 162 països, o
la 14a de 41 països europeus.

Els suecs van rebutjar l'euro per vot popular i Suècia encara conserva la seva
pròpia moneda la corona sueca (SEK). El Riksbank suec, fundat el 1668, fent-lo
un dels bancs més antics del món, està enfocant els seus esforços per a
estabilitzar els preus amb una inflació al voltant del 2%. Segons l'OCDE, la
inflació mitjana de Suècia ha estat una de les més baixes d'Europa des de
mitjans la dècada de 1990, a causa, especialment, de la liberalització i
l'aprofitament de la globalització.

El 2006, d'una producció d'electricitat total de 139 TWh, les plantes
hidroelèctriques van produir-ne 61 TWh (44%) i les plantes nuclears van
produir-ne 65 TWh (47%). L'ús de biocombustibles van produir 13 TWh (9%) de
l'electricitat, i les plantes eòliques van produir-ne 1 TWh (1%). Suècia és un
importador net d'energia, amb 6 TWh en total.. La crisi del petroli de 1973 va
enfortir el compromís suec a disminuir la dependència en els combustibles
fòssils importants. Des d'aleshores, l'electricitat es genera, principalment, en
plantes hidroelèctriques o nuclears. L'ús de l'energia nuclear ha estat limitat.
Entre altres raons, l'accident de l'Estació de Generació Nuclear de l'Illa Three
Mile als Estats Units va fer que el parlament suec en prohibís la construcció de
noves plantes. Els polítics han proposat l'eliminació progressiva de l'ús del
petroli a Suècia, així com de l'energia nuclear i, per contra, fer inversions
multimilionàries en energia renovable i eficiència energètica.

Suècia té 162.707 km de carreteres pavimentades i 1.428 d'autopistes. Les
autopistes connecten Suècia amb Dinamarca; des del Pont d'Öresund a Estocolm,
Göteborg, Uppsala i Uddevalla. Aquesta xarxa d'autopistes encara està en
construcció. El sistema de tràfic a Suècia era per l'esquerra, com a Anglaterra,
des de 1736. La població rebutjà el canvi al tràfic per la dreta el 1955, però
el parlament aprovà el canvi el 1963, el qual es va efectuar el 1967.

El transport ferroviari està privatitzat, però tot i que hi ha moltes empreses
privades, molts operadors encara pertanyen a l'Estat o als municipis. Els
aeroports més gran són l'Aeroport d'Estocolm-Arlanda (amb 17,91 milions de
passatgers el 2007), localitzat a 40 km al nord d'Estocolm, i l'Aeroport
d'Estocolm-Skavsta (amb 2 milions de passatgers). Dues de les companyies
portuàries més grans d'Escandinàvia localitzats a Suècia són el Port de Göteborg
i el transnacional Port Copenhaguen-Malmö.

El 2008, la població estimada de Suècia era de 9.234.209. La densitat de
població és de 20 persones per quilòmetre quadrat, i és molt superior al sud que
no pas al nord. Al voltant del 85% de la població viu en àrees urbanes. La
capital, Estocolm, té una població de 800.000 habitants, amb 1,3 de la seva àrea
urbana, i 2 milions a la seva àrea metropolitana. El 2007, el 13,4% de la
població d'aleshores (1,23 milions) van néixer a l'estranger. Això és a causa de
la migració internòrdica, de la immigració laboral en períodes anteriors, i
dècades posteriors en rebre refugiats i familiars dels immigrants anteriors.
Suècia s'ha transformat d'una nació d'emigració en acabar la Primera Guerra
Mundial en una nació d'immigració a partir de la Segona Guerra Mundial. El 2007,
la immigració va arribar al seu nivell màxim des que es tenen registres, amb
99.485 persones que hi van arribar. Els grups d'immigrants més grans que viuen a
Suècia des del 2007 provenen de Finlàndia, de l'antiga Iugoslàvia, Iraq,
Polònia, Iran, Dinamarca, Alemanya, Noruega, Turquia, Xile, Líban, Tailàndia,
Somàlia i la Xina.

La immigració dels països nòrdics va arribar a un màxim de més de 40.000 per any
entre 1969 i 1970, quan les regles introduïdes el 1967 van fer més difícil que
els immigrants fora de la regió nòrdica s'hi establissin. La immigració dels
refugiats i llurs familiars de fora de la regió nòrdica s'han incrementat
dràsticament des de finals de la dècada de 1980, i molts dels immigrants
provenen d'Àsia i Amèrica. Durant la dècada de 1990 una onada d'immigrants
important va arribar de l'antiga Iugoslàvia i l'Orient Mitjà.

La llengua principal de Suècia és el suec, una llengua escandinava, relacionada
i molt similar al danès i el noruec, però diferent en la pronunciació i
l'ortografia. Per als noruecs no és difícil entendre el suec; els danesos també
l'entenen, però amb més dificultat que no pas els noruecs. Tot i que el suec és
la llengua dominant, no és pas la llengua oficial. Els finesos suecs són la
segona minoria lingüística i representen el 3% de la població sueca, i el finès
és reconegut com a llengua minoritària. Quatre altres llengües minoritàries
també són reconegudes (Meänkieli, sami, romaní i el jiddisch. El parlament va
votar una proposta per a fer del suec la llengua oficial, però no va reeixir.

En diversos graus, la majoria dels suecs, especialment els nascuts després de la
Segona Guerra Mundial, entenen i parlen l'anglès, gràcies als enllaços
comercials, la popularitat dels viatges a l'estranger i la influència
angloamericana. L'anglès ha estat una assignatura obligatòria per als estudiants
de l'escola secundària en les ciències naturals des de 1849, i ha estat una
assignatura obligatòria per a tots els estudiants suecs des de finals de la
dècada de 1940.

Abans del segle XI, els suecs practicaven el paganisme nòrdic, adorant els
Aesir, deus del panteó nòrdic, el temple principal del qual era el Temple
d'Uppsala. Amb l'evangelització cristiana del segle XI, les lleis del país van
ser canviades en prohibir l'adoració a cap altra deïtat fins al segle XIX.

Després de la Reforma Protestant del segle XVI, es va efectuar un canvi promogut
principalment per l'associat de Martí Luter, Olaus Petri, separant l'Estat de
l'Església i abolint l'autoritat dels bisbes catòlics, permetent que el
luteranisme hi prevalgués. Aquest procés es va completar en el Sínode d'Uppsala
de 1593. Després de la Reforma, en un període conegut com l'Ortodòxia Luterana,
petits grups de no luterans, especialment neerlandesos calvinistes, moraus i
valones o hugonots francesos de Bèlgica van tenir un paper significatiu en el
comerç i la indústria i van ser tolerats. Els samis originalment practicaven un
tipus de xamanisme, però van ser convertits al luteranisme pels missioners suecs
els segles XVII i XVIII.

No va ser sinó fins a la liberalització de finals del segle XVII que els
practicants d'altres religions incloent-hi el judaisme i el catolicisme van
poder viure i treballar obertament a Suècia. Fins al 1860 era il·legal que els
suecs luterans es convertissin a cap altra religió. En el segle XIX van arribar
diverses esglésies lliures i evangèliques i, per a finals del segle XIX, es va
estendre la secularitat. Abandonar l'Església de Suècia va ser legal després de
la llei del dissident de 1860, però només amb la condició d'adherir-se a una
altra denominació. El dret de no pertànyer a cap denominació religiosa es va
establir en la Llei de la Llibertat de Religió de 1951.

En l'actualitat al voltant del 75% dels suecs pertanyen a l'Església de Suècia
(luterana), però el nombre ha estat disminuint aproximadament 1% per any, i
l'assistència a l'església és molt baixa. Prop de 275.000 suecs són membres de
diverses esglésies lliures (on l'assistència és molt major) i, a més, la
immigració ha portat 92.000 catòlics i 100.000 ortodoxos, així com un nombre
important de musulmans.

Fins al segle XIX, i a causa de l'aïllament i la pobresa relativa aleshores,
Suècia va tenir un paper molt limitat en la vida artística europea. A causa de
la industrialització tardana, els suecs van preservar l'artesania i mantenen
estàndards estètics elevats en el disseny industrial, fins i tot dels productes
de producció massiva. A partir de l'última meitat del segle XIX, Suècia va
convertir-se en un país influent culturalment en l'àmbit internacional.

Suècia té autors de reconeixement mundial, com ara August Strindberg, Astrid
Lindgren i els guardonats amb el Premi Nobel, Selma Lagerlöf i Harry Martinson.
En total, set autors suecs han estat guardonats amb un Premi Nobel en
literatura. Els artistes més suecs més coneguts són els pintors Carl Larsson i
Anders Zorn, i els escultors Tobias Sergel i Carl Milles. La cultura sueca del
segle XX és, a més, reconeguda com a pionera en els primers anys del cine, amb
obres de Mauritz Stiller i Victor Sjöström. Posteriorment, els films d'Ingmar
Bergman han estat reconeguts internacionalment.

Suècia té una rica tradició musical, des de les balades folklòriques medievals a
la música contemporània. La música del nòrdic precristià s'ha perdut en la
història, tot i que se n'han fet recreacions basades en els instruments trobats
en ruïnes arqueològiques dels víkings. Els instruments utilitzats eren la lur
(un tipus de trompeta), instruments d'una corda, flautes de fusta i percussions.

La música folklòrica sueca té interpretacions tradicionals així com modernes;
aquestes últimes incorporen elements de rock i jazz. Vässen és un dels grups més
tradicionalistes en fer ús d'un instrument únic tradicional suec conegut com la
nyckelharpa; per contra Garmarna, Nordman i Hedningarna incorporen elements més
moderns. La música sami, coneguda com a joik, és un tipus de cant, element de
l'espiritualitat animista. La contribució més important de Suècia en la música
ha estat, de fet, en el càntic. Els corals, principalment organitzats per
l'Església, encara són una activitat social molt popular. Aquesta tradició
cultural s'ha derivat, en part, de la importància cultural dels cants
folklòrics. De fet, de la població de 9,2 milions, s'estima que entre 500.000 i
600.000 persones canten en cors.

Suècia és el tercer exportador de música més gran del món, amb més de 800
milions de dòlars de renda, només superat pels Estats Units i el Regne Unit.
ABBA va ser una de les primeres bandes populars sueques amb reconeixement
internacional, i encara és una de les que més vendes té a nivell mundial. Hi ha
moltes més bandes de reconeixement internacional com ara Roxette, Ace of Base,
Europe, The Cardigans i més recentment, Mando Diao, Peter, Björn and John i
Sahara Hotnights, així com cantants com Melissa Horn o Lars Winnerbäck.

L'himne nacional suec Kungssången el va compondre a meitat del segle XIX el
compositor de Karlstorp, Otto Lindblad.

El primer text literari de suècia és el Rök Runestone esculpit durant l'era dels
Víkings prop del 800 dC. Amb la conversió al cristianisme, al voltant del 1100
dC, Suècia va entrar a l'Edat mitjana, i els escriptors dels monestirs van
preferir fer ús del llatí, per la qual cosa hi ha pocs texts de suec antic
d'aquest període. La literatura sueca va florir quan la llengua sueca es va
estandarditzar el segle XVI, estandardització deguda, en gran part, a la
traducció de la Bíblia el 1541, coneguda com la Bíblia de Gustav Vasa.

Amb la millora en l'educació i la llibertat secular, durant el segle XVII
diversos autors importants van desenvolupar la llengua sueca. Algunes figures
prominents dels següents dos segles van ser Georg Stiernhielm, el primer a
escriure poesia clàssica en suec; Johan Henric Kellgren, el primer a escriure
prosa en un suec fluid; Carl Michael Bellman, el primer escriptor de balades
burlesques, i August Strindberg, un escriptor sociorealístic i dramaturg de fama
internacional. El segle XX va continuar produint autors importants com ara Selma
Lagerlöf, Verner von Heidenstam i Pär Lagerkvist.

La prehistòria de Suècia començà en el període d'escalfament de l'Oscil·lació
d'Allerød al voltant del 12000 aC amb l'aparició de campaments de caçadors de
rens de la cultura Bromme al sud de la regió més meridional del país. Aquest
període es caracteritzà per la presència de petites bandes de caçadors,
recol·lectors i pescadors que feien ús d'eines de pedra. L'agricultura i la
domesticació d'animals, l'enterrament monumental, l'ús de destrals de pedra, i
la terrisseria decorada són tècniques que arribaren del sud amb la cultura
Funnelbeaker al voltant del 4000 aC. La regió meridional de Suècia era
perifèrica al centre cultural danès durant l'Era de bronze nòrdica. No hi hagué
mineria de coure i com que Escandinàvia no posseeix dipòsits d'estany, tots els
metalls havien de ser-hi importants, els quals eren fosos en dissenys
predeterminats en arribar-hi.

Els suecs entraren a la protohistòria en el llibre Germania de Tàcit el 98 dC,
on l'autor esmenta als suions o svear, una tribu poderosa que es "distingeix no
només per les seves armes i homes ans també per les seves flotes poderoses" amb
vaixells amb proes a ambdós extrems. No se sap quins reis (kuningaz) governaren
els suions, però la mitologia nòrdica inclou una llarga línia llegendària i
semillegendària de reis que daten dels últims segles abans de Crist. Quant a
l'escriptura, s'inventà l'alfabet rúnic el segle II dC, però només n'ha
sobreviscut en algunes inscripcions en artefactes, la majoria de noms masculins,
els quals, tanmateix, demostren que el poble del sud d'Escandinàvia parlava una
llengua protonòrdica aleshores, ancestre del suec i de les altres llengües
escandinaves. Els suions establiren un regne a les regions del Llac Mälaran al
sud-est de Suècia; al mateix temps els gothar i altres pobles germànics
s'establiren al sud de Suècia. No es coneixen els detalls de la història sueca
abans del segle X.

L'era dels víkings sueca abasta els segles VIII al XI. Durant aquest període, es
creu que els svear s'expandiren de l'est i incorporaren els gothar al sud. Els
víkings suecs viatjaren a l'est i al sud, vers Finlàndia als països bàltics, i
els territoris actuals de Rússia, Bielorús, Ucraïna, i el Mar Negre, Anglaterra,
Islàndia, Groenlàndia i fins i tot Nord-amèrica, Àfrica i Àsia.

Durant el segle IX arribaren els primers missioners cristians d'Anglaterra i del
nord d'Alemanya, però no fou sinó fins al segle XII que el cristianisme
finalment reemplaçà l'antiga adoració a Odin, Thor i els altres déus nòrdics. No
se sap quan o com es formà el regne de Suècia, però la llista dels monarques
suecs comença amb el primer rei que governà Svealand i Götaland, Eric el
Victoriós. La societat sueca evolucionà durant els següents segles; es bastiren
diverses ciutats, es codificaren les lleis, aparegué una classe de soldats i
nobles, i el regne s'enfortí. Eric X envaí Finlàndia i convertí la població al
cristianisme per la força; el territori finlandès fou subjugat completament
durant els dos segles subsegüents. Aquest període es caracteritzà pel conflicte
de poder intern i la competència entre els regnes nòrdics. La conquesta de
Finlàndia creà conflictes amb els rus, que no tenien cap connexió amb Suècia.

En el segle XIV, Suècia fou afectada per la Pesta Negra. És en aquest període
que les ciutats començaren a adquirir drets majors i a ser influïdes pels
comerciants germànics de la Lliga hanseàtica, molt activa especialment a Visby.
El 1319, Suècia i Noruega s'unificaren sota el regnat de Magnus Eriksson i el
1397, la reina Margarida I de Dinamarca efectuà la unió personal de Suècia,
Noruega i Dinamarca mitjançant la Unió de Kalmar. Tanmateix els successors de
Margareda, el govern del qual se centrava a Dinamarca, no foren capaços de
controlar la noblesa sueca. El poder reial era ostentat per regents elegits pel
parlament suec. Cristià I de Dinamarca, que afirmà el seu control sobre Suècia
amb les armes, ordenà una massacre el 1520 a Estocolm, coneguda com el Bany de
sang d'Estocolm, la qual encoratjà la resistència de la noblesa sueca. El 6 de
juny (en l'actualitat la diada nacional sueca) de 1523, Gustau Vasa fou coronat
rei, esdeveniment considerat com la fundació de la Suècia moderna. Poc després,
Gustau rebutjà el catolicisme en favor de la Reforma Protestant. Gustau I és
considerat el pare de la nació sueca.

Durant el segle XVII, Suècia emergí com a potència europea amb la conquesta de
territoris de Rússia i Polònia-Lituània. Aquestes victòries militars feren de
Suècia el líder del protestantisme fins al seu col·lapse el 1721. La guerra de
Gustau II Adolf contra el Sacre Imperi Romanogermànic tingué un cost molt
elevat; durant la Guerra dels Trenta Anys, un terç de la població de l'Imperi
Romanogermànic morí, i l'Imperi perdé la seva posició com a nació poderosa
d'Europa. Suècia conquerí aproximadament la meitat dels estats de l'imperi.
Gustau Adolf planejava convertir-se en el nou emperador de l'imperi, però, no ho
aconseguí en morir el 1632 en la Batalla de Lützen. Després de la Batalla de
Nördlingen, l'únic desastre militar suec, el sentiment prosuec dels estats
alemanys decaigué; les províncies alemanyes a poc a poc se separaren del poder
de Suècia. Només romangueren com a part de l'Imperi suec tres províncies del
nord d'Alemanya: Pomerània sueca, Bremen-Verden i Wismar.

El 1643, sota el regnat de Carles X, l'exèrcit suec envaí Jutlàndia i el 1644
Skåne. El 1645, en el Tractat de Brömsebro, Dinamarca cedí Halland, Gotland, les
últimes regions d'Estònia, i diverses províncies de Noruega. Suècia aconseguí la
seva màxima extensió territorial després del Tractat de Roskilde de 1658. Durant
aquest període ocorregué el Diluvi, la invasió sueca de la Mancomunitat de
Polònia-Lituània. Després de cinquanta anys de guerra constant, l'economia sueca
es deteriorà. Fou la tasca del fill de Carles, Carles XI reconstruir l'economia
i l'exèrcit. El legat per al seu fill, Carles XII fou un dels millors arsenals
del món, i un exèrcit i una flota naval poderoses.

Després de la Batalla de Narva el 1700, una de les primeres de la Gran Guerra
del Nord, l'exèrcit rus fou severament delmat, i Suècia tingué una oportunitat
per envair Rússia. Tanmateix, Carles no envià l'exèrcit vers Rússia ans l'envià
vers Polònia-Lituània, derrotant el rei polonès August I i els seus aliats
saxons en la Batalla de Kliszow el 1702. Això permeté que el tsar de Rússia
rearmés i modernitzés l'exèrcit. Carles decidí envair Rússia, però els russos
derrotaren els suecs en la Batalla de Poltava el 1709. La derrota marcà el
principi de la fi de l'Imperi suec.

Carles XII provà d'envair Noruega el 1716, però fou mort a la fortalesa de
Fredriksten el 1718. Els suecs no foren derrotats militarlment a Fredriksten,
però l'estructura i l'organització de la campanya contra Noruega es col·lapsa
amb la mort del rei, i l'exèrcit se'n retirà. Forçats a cedir grans porcions de
territori en el Tractat de Nystad el 1721, Suècia també perdé la seva posició
com a imperi i potència del Mar Bàltic. Rússia emergé com a imperi aleshores i
com a potència europea.

Durant el segle XVIII Suècia no tingué prou recursos per a conservar els seus
territoris fora d'Escandinàvia, i en perdé la majoria, culminant amb la Guerra
de Finlàndia, que comportà la pèrdua dels territoris orientals, que es
convertiren en el Gran Ducat de Finlàndia de la Rússia Imperial. Per tal de
restablir el seu domini al Bàltic, Suècia s'alià contra el seu aliat i
benefactor tradicional, França en les Guerres Napoleòniques. Després de la
Batalla de Leipzig obligà Dinamarca-Noruega, aliat de França, a cedir Noruega al
rei de Suècia el 14 de gener de 1814 a canvi de les províncies del nord
d'Alemanya, en el Tractat de Kiel. Els intents dels noruecs per mantenir el seu
estatus com a estats sobirà foren rebutjats pel rei de Suècia, Carles XIII, el
qual començà una campanya militar contra Noruega el 27 de juliol de 1814, la
qual acabà amb la Convenció de Moss la qual obligà Noruega a entrar a la unió
personal amb Suècia sota la corona sueca, que no es dissolgué sinó fins al 1905.

Entre 1750 i 1850 la població es duplicà. Segons alguns estudiosos, l'emigració
massiva a Amèrica es convertí en l'única manera de prevenir la fam i la
rebel·lió; més d'1% de la població emigrà anualment durant la dècada de 1880.
Suècia, però, era pobre, i la seva economia era majoritàriament agrícola, mentre
que Dinamarca i altres nacions de l'Europa occidental s'industrialitzaven.
S'estima que entre 1850 i 1910 més d'un milió de suecs immigraren als Estats
Units.

Malgrat la lenta taxa d'industrialització el segle XIX, molts canvis importants
ocorregueren en l'economia agrària gràcies a les innovacions i al creixement
poblacional. Els canvis agrícoles començaren a tenir un paper crític en el
procés polític suec. Entre 1870 i 1914, Suècia començà a desenvolupar una
economia industrial. El Partit Socialdemòcrata Suec fou fundat a finals del
segle XIX, així com diversos sindicats i cooperatives. Suècia evolucionà cap a
una democràcia parlamentària abans de la Primera Guerra Mundial. En progressar
la Revolució Industrial, s'efectuà una migració massiva cap a les ciutats per
treballar a les fàbriques. S'evità una revolució socialista el 1917 i es
reintroduí el parlamentarisme i la democratització.

Durant la Primera Guerra Mundial Suècia es mantingué neutral i continuà el
comerç lliure amb les nacions bel·ligerants per la qual cosa els aliats
aplicaren un embargo comercial, el qual afectà greument l'economia sueca.
Suècia, Noruega i Dinamarca acordaren defensar llur neutralitat i protegir llurs
interessos comuns. Quan la Segona Guerra Mundial semblava imminent, Suècia es
preparà militarment per defensar-se. Quan aquesta començà el 1939, Suècia
declarà la seva neutralitat, però les forces alemanyes capturaren Noruega i
Dinamarca obligant Suècia a permetre l'entrada de tropes i subministrament pel
seu territori. Tot i així, Suècia simpatitzava amb els aliats, i permeté
l'entrada de més de 200.000 refugiats del govern nazi i els diplomats suecs a
l'exterior salvaren molts d'hongaresos jueus en expedir passaports suecs. Suècia
continuà a mantenir la seva neutralitat durant la Guerra Freda. Participà del
Programa de Recuperació Europea dels Estats Units, però no s'integrà a
l'Organització del Tractat de l'Atlàntic Nord de 1949.

La neutralitat i l'estabilitat política, així com la llarga hegemonia del Partit
socialdemòcrata al poder propiciaren la prosperitat econòmica. El govern
socialdemòcrata, des dels anys trenta fins al 1976, permeteren la implantació
d'un model econòmic i social conegut com a "model suec", amb alta pressió
fiscal, grans prestacions socials i un fort intervencionisme estatal. El 1975
s'aprovà una nova constitució que limità el poder del monarca només a les
funcions cerimonials. Durant les següents dècades hi ha hagut alternança
política. Suècia encara conserva estàndards de vida molt elevats en comparació
amb la resta dels Estats europeus. Suècia ingressà a la Unió Europea el 1995.



https://ca.wikipedia.org/wiki/Procariota

Els procariotes (del grec pros = 'abans' i karion = 'nucli') són un tipus
d'organismes unicel·lulars caracteritzats per no disposar de nucli cel·lular
diferenciat, és a dir, el seu ADN no està confinat a l'interior d'una membrana,
sinó que està en el mateix citoplasma, contraposant-se així als eucariotes. Un
procariota és un organisme format per cèl·lules procariotes. Les seves parts
principals són la membrana plasmàtica, els ribosomes, el cromosoma, la paret
cel·lular i el mesosoma.

Antigament, havien estat recollits per aquesta raó en el regne dels monera que
actualment se sap que és un paragrup sense valor taxonòmic. En la classificació
actual, se separen en dos dels tres grans dominis de la vida: Eubacteria (els
bacteris) i Archaea.

Entre les principals característiques distintives dels bacteris en contraposició
amb els eucariotes, destaquen: la manca d'histones veritables, ADN sovint
circular; divisió cel·lular per fissió binària; carència d'orgànuls membranosos
i de nuclèol.

Són aquest tipus de cèl·lules les que arriben a suportar límits més extremòfiles
a nivell de salinitat, pH i temperatura. Mesuren entre 1 i 100 µm.

Antony van Leeuwenhoek va ser el primer a observar els bacteris el 1623 usant un
microscopi d'una sola lent que ell mateix dissenyà. Però el mot bacteri no va
ser emprat fins molt més tard, quan el 1828 Ehrenberg el proposà usant la
paraula grega βακτηριον que vol dir 'petit bastó'. Louis Pasteur (1822-1895) i
Robert Koch (1843-1910) van descriure la relació existent entre els bacteris i
les malalties, assignant-los correctament el paper de patogens.

En un principi, els bacteris es consideraren fongs microscòpics, agrupant-los
amb els esquizomicets, a excepció dels cianobacteris fotosintètics, que es
consideraren algues verdes (cianòfits). Només quan va ser possible estudiar la
seva estructura cel·lular van ser classificats com un grup totalment separat de
la resta d'organismes. El 199-734 Copeland els agrupà en un regne propi anomenat
primer Micota, després conegut com a Monera, Procariota o Bacteria. Durant la
dècada del 1997, el concepte bacteri va ser refinat i passà a ser un grup a la
mateixa alçada dels eucariotes.

L'adveniment de la sistemàtica molecular va alterar aquesta postura. El 1949,
Woese va dividir els procariotes en dos grups basant-se en les seqüències d'ARN
ribosòmic 16S, i els anomenà els regnes dels eubacteris i arqueobacteris. Va
argüir que cadascun d'aquests grups havia evolucionat separadament i el 1990
encara ho va afirmar amb més contundència creant un sistema de tres dominis, que
reanomenà Bacteria, Archaea i Eucarya. Aquesta redefinició està acceptada pels
biòlegs moleculars mentre que altres científics mantenen que dóna massa
importància a les diferències genètiques i que arqueobacteris i eucariotes van
evolucionar a partir dels eubacteris.

Tots els eubacteris presenten una estructura similar dels seus components,
caracteritzada per polisacàrids específics que no es troben en els altres dos
dominis (eukaria i archaea). Tot i així, els arcaea es considera que tenen també
aquest tipus de cèl·lula. En un sentit històric, els procariotes no disposen de
nucli diferenciat en cap de les seves fases ni s'hi observa la formació de
cromosomes durant la divisió cel·lular. Sembla que les diferències entre els
arquees i els bacteris rauen més sobre les diferències entre els heteropolímers
de la seva membrana, més que en l'estructura i divisió cel·lular que sol ser
sempre la divisió binària.

Pel que fa a les mides, les cèl·lules bacterianes solen ser molt menors que les
cèl·lules eucariotes, variant normalment entre 0,20 i 4 μm. Tot i així, es poden
trobar cèl·lules (Epulopiscium fishelsoni) de fins a 600 μm (0,6 mm) que
depassen la mida de moltes cèl·lules eucariotes. Alguns bacteris paràsits
estrictes com les clamídies i alguns micobacteris presenten unes estructures de
les parets cel·lulars especials i unes mides menors a les habituals.

Els tipus morfològics s'utilitzen en sistemàtica en la identificació de grups,
però no és definitòria en la majoria dels casos, aquestes varien des del coc,
coc-bacil, el bacil, els espirils i les espiroquetes. Alguns d'aquests tipus es
poden presentar agrupats per un mucílag, ja que la divisió cel·lular és completa
quan resten units. Aquest és el cas dels diplococs o els diplobacils. Sovint es
poden formar cadenes de moltes cèl·lules en fila. Poc s'ha estudiat encara de
les relacions entre les cèl·lules bacterianes, però aquestes formen relacions
força complexes i, fins i tot, una certa diferenciació de funcions com les
cèl·lules dels cianobacteris, els heterocists, cèl·lules d'una cadena de cocs i
bacils en gèneres com Azotobacter o Anabaena, encarregades de la fixació del
nitrogen.

Els bacteris tenen una gran varietat de vies metabòliques. Alguns bacteris
depenen d'una font de carboni orgànic i són anomenats heteròtrofs, mentre que
d'altres només requereixen diòxid de carboni, anomenats autòtrofs. Si obtenen
energia oxidant compostos químics es classifiquen com a quimiòtrofs, mentre que
aquells que obtenen energia de la llum mercès a la fotosíntesi (alguns amb un
pigment fotoreceptor anomenat proteorodopsina) són autòtrofs. Aquestes dues
categories poden combinar-se entre si, per exemple fotoautòtrofs, etc. A més a
més, els bacteris es diferencien en segons l'origen dels equivalents reductors
que utilitzen. Aquells que utilitzen compostos inorgànics com ara l'aigua,
hidrogen, amoníac, s'anomenen litòtrofs, la resta utilitzen compostos orgànics i
s'anomenen organòtrofs. El tipus de metabolisme energètic, l'origen dels
equivalents reductors usats i la font de carboni poden combinar-se de diferent
manera en distints organismes i, fins i tot, poden canviar en un mateix
organisme depenent de les condicions externes.

Els fotolitoautòtrofs inclouen els cianobacteris, que són dels organismes més
antics que es troben en el registre fòssil i que, a més a més, varen jugar
probablement un paper molt important en la formació de l'oxigen de l'atmosfera
terrestre. Sembla que varen ser els primers organismes a usar l'aigua
(litòtrofs) com a font d'electrons i a desenvolupar el complex fotosintètic.
Altres bacteris fotosintètics empren altres fonts d'electrons i, per tant, no
produeixen oxigen (anoxifotosintètics). Aquests fotòtrofs anoxigènics són els
bacteris verds del sofre, els bacteris verds no del sofre, els bacteris vermells
del sofre, els vermells no del sofre i els heliobacteris.

Els bacteris necessiten altres requeriments nutricionals per a mantenir un
desenvolupament normal, entre els quals s'inclouen nitrogen, sofre, fòsfor,
vitamines i elements metàl·lics com ara sodi, potassi, calci, magnesi, manganès,
ferro, zinc, cobalt, coure i níquel. Algunes espècies també requereixen traces
d'altres elements: seleni, tungstè, vanadi o bor.

Els bacteris que no usen oxigen per a la respiració però que poden sobreviure en
la seva presència s'anomenen aerotolerants. Els bacteris que ocupen ambients
considerats extrems per als humans formen els extremòfils. Algunes espècies
habiten aigües a alta temperatura (termòfils) o gelades (psicròfils), d'altres
llacs hipersalins (halòfils), medis molt àcids (acidòfils) o bàsics
(alcalòfils).

Els bacteris mòbils poden desplaçar-se, bé mitjançant flagels, lliscament
bacterià, o canvis en la flotabilitat. Un grup especial de bacteris, les
espiroquetes, contenen estructures molt semblants als flagels, situades en
l'espai periplasmàtic (entre les dues membranes externes) anomenades filaments
axials. Les espiroquetes es caracteritzen pel seu cos helicoïdal que gira mentre
es mou.

Els flagels bacterians poden disposar-se de diferents maneres, per exemple,
poden tenir en un dels extrems un únic flagel (anomenat flagel polar) o bé un
grup compost per molts flagels. Els bacteris peritrics tenen flagels escampats
per tota la superfície cel·lular.

Els bacteris mòbils són atrets o repel·lits per distints estímuls, aquests
comportaments s'anomenen taxis -per exemple, quimiotaxi, fototaxi, mecanotaxi i
magnetotaxi. En un cas en particular, els mixobacteris, les cèl·lules
individuals s'agrupen formant eixams i poden acabar formant cossos fructífers.

Existeixen bacteris de múltiples formes. Molts són esfèrics, en forma de
bastonet o helicoïdals: aquestes morfologies reben els noms específics de
bacils, cocs, i espirils. Un grup addicional, els vibris, tenen forma de coma.
Tot i que, actualment, la forma no es considera un factor decisiu a l'hora de
classificar els bacteris, molts gèneres van ser anomenats segons la seva
morfologia, per exemple: Bacillus, Streptococcus, Staphylococcus i aquesta
continua sent important en la seva identificació.

Una altra eina important hi és la tinció Gram, batejada així en honor de Hans
Christian Gram, que va desenvolupar aquesta tècnica. Segons el resultat d'aquest
mètode de tinció, els bacteris es divideixen en gram positius (quan són tenyits
mitjançant tinció Gram) o bé gram negatius (quan no ho són). El fet que els
bacteris siguin positius o no per a la tinció Gram depèn de la composició de la
seva paret cel·lular. La primera divisió en fílums dels bacteris va ser
desenvolupada basant-se bàsicament en aquest test:

Els arquebacteris van incloure's originalment com a mendosicutes. Tot i això,
aquests phyla ja no són considerats com a grups monofilètics. Els gracilicutes
han estat dividits en molts grups diferents, mentre que els bacteris Gram
positius es troben en els grups firmicutes i Actinobacteria, que estan
relacionats estretament. Emperò, els firmicutes han estat redefinits per tal
d'incloure-hi els micoplasmes (mollicutes) i certs bacteris Gram negatius.

Pel que fa a l'escala evolutiva, es considera que els bacteris són organismes
molt antics, ja que es data la seva aparició fa 3,5 milers de milions d'anys.

Dos orgànuls cel·lulars, el mitocondri i el cloroplast, es pensa que provenen
d'antics bacteris, segons la teoria endosimbiòtica.

Una bacterioproteïna és qualsevol proteïna d'origen bacterià. Són bioproteïnes
(és a dir, proteïnes obtingudes en el cultiu de bacteris o de llevats) algunes
de les quals tenen poder antigènic i serveixen per a classificar les soques de
determinades espècies bacterianes.



https://ca.wikipedia.org/wiki/Pere_el_Gran

Pere el Gran (dit també Pere III d'Aragó i Pere II de Catalunya-Aragó) València,
Regne de València, 1240 - Vilafranca del Penedès, Principat de Catalunya, 11 de
novembre de 1285 (en aragonès Pero, en llatí Petrus) fou un sobirà de la corona
d'Aragó amb els títols de comte de Barcelona, rei d'Aragó i rei de València
(1276-1285) i després de la conquesta de l'illa, rei de Sicília (1282-1285).
Començà a regnar a l'edat de 36 anys, regnà 9 anys i morí a l'edat de 45 anys.
Està enterrat al Reial monestir de Santa Maria de Santes Creus, i la seva tomba
és l'única d'un sobirà de la corona d'Aragó que no ha estat mai profanada.

Gràcies a la seva conquesta militar del Regne de Sicília el 1282 es féu famosa
la frase de l'almirall Roger de Llúria, en què afirmava que cap peix no gosaria
alçar-se sobre la mar Mediterrània, sinó portava en la seva cua un escut o un
senyal reial:

El rei Pere "el Gran" fou fill de Jaume el Conqueridor i de segona muller
d'aquest, Violant d'Hongria.

Jaume I el Conqueridor anà modificant els seus testament a mesura que anava
tenint fills. A partir del testament del 1244, quan Pere tan sols tenia 4 anys,
Jaume I decidí adjudicar sempre Catalunya al bloc de l'infant Pere. Aquesta
situació es mantingué fins al darrer testament del 1262, quan de resultes de la
mort del primogènit Alfons, l'infant Pere també rebé el Regne d'Aragó i el Regne
de València en el seu bloc. Aquest fet singularitzà que l'infant Pere figurés
com a Heres Catalonie («hereu de Catalunya»). El seu pare el rei en Jaume I el
nomenà procurador general el 1257.

El 1243 Castella havia sotmès a vassallatge l'Emirat de Mursiyya, quan Ibn Hud
al-Dawla va signar les capitulacions d'Alcaraz. Però el 1264 els musulmans
murcians es van revoltar contra Castella amb el suport de Regne de Granada i el
Marroc. La reina Violant d'Aragó i d'Hongria, esposa d'Alfons X el Savi i filla
de Jaume I, demanà ajut urgent al seu pare. Aleshores, tropes exclusivament
catalanes comandades per l'infant Pere, el futur Pere III d'Aragó "el Gran" i
que aleshores tenia 25 anys, derrotaren Muhammad ibn Hûd Biha al-Dawla en la
campanya militar de 1265-1266. Després d'haver conquerit el territori, i d'acord
amb el tractat d'Almizra, Jaume I el cedí novament al Regne de Castella.

L'any 1275, mentre l'infant Pere d'Aragó estava al Regne de Navarra amb la
pretensió de casar-se amb Joana I de Navarra tot fent efectiu el tractat de
Tudela, alguns nobles catalans, entre els quals es trobaven Ramon Folc V de
Cardona, Jofre III de Rocabertí i el seu fill Dalmau, Arnau Roger I de Pallars
Sobirà i Hug V d'Empúries, recolzats per nobles aragonesos com Artal de Luna,
Ferriz de Liçana, Pere Cornel i Ximeno d'Urrea, es van revoltar amb la intenció
d'obtenir diners, terres i privilegis i evitar anar a la guerra en suport de la
corona de Castella, víctima dels atacs benimerins. El capitost de l'aixecament
fou Ferran Sanxis de Castre, fill natural de Jaume I d'Aragó amb Blanca
d'Antillón, que pretenia enemistar el rei amb l'hereu i gairebé reeixí quan
Jaume I va fer prometre a l'infant Pere d'Aragó la devolució dels castells
presos a Ferran un cop finida la revolta. Quan l'infant assaltà el castell
d'Antillón, Ferran Sanxis de Castre contraatacà per tal d'alçar el setge, però
fou derrotat i fugí al juny cap al castell de Pomar, encalçat pel seu
germanastre disposat a prendre el seu refugi a l'assalt. Veient-se perdut,
Ferran Sanxis de Castre provà de fugir disfressat de pastor mentre els seus
soldats s'enfrontaren als de l'infant Pere d'Aragó, però fou atrapat quan
intentava travessar el riu Cinca i l'infant Pere manà que fos ofegat al riu.

L'any 1276 tingué lloc la tercera revolta dels sarraïns valencians, que havien
alçat un exèrcit comandant per al-Azraq. El rei en Jaume I combinà diplomàcia i
guerra per sufocar la revolució, provocant disputes internes entre els
musulmans, i recuperant terreny. La tercera revolta mudèjar fou la que afectà
més directament Alcoi, en els dominis antics d'Al-Azraq (Alcalà, Benissili,
Pego, Benigànim, o Benissulema). Aquesta vegada, Alcoi fou defensat per quaranta
cavallers que arribaren des de Xàtiva i derrotaren Al-Azraq en una maniobra de
distracció. No obstant això, una vegada que l'exèrcit mudèjar inicià la fugida,
alguns cavallers de Xàtiva, improvisadament, volgueren perseguir-los, i
caigueren en una emboscada dels rebels encapçalats pel fill d'Al-Azraq, els
quals es trobaven amagats per a un contraatac. Alcoi, per tant, quedà
desprotegida, i el fill d'Al-Azraq aconseguí prendre-la, així com Xàtiva. A
partir d'aleshores, la revolta s'estengué per tot el territori i posà en perill
la totalitat del Regne de València, amb el fill d'Al-Azraq com a nou cap dels
musulmans: mil peons moriscs atacaren Llíria, els mudèjars de Beniopa també es
revolten, i l'exèrcit musulmà destruí Llutxent i avançaren regne endins per la
vall d'Albaida.

El regnat de Pere II fou breu, tan sols 9 anys, a causa d'una banda de la
longevitat del seu pare el rei en Jaume I, i d'altra banda de la seva prematura
mort a l'edat de 45 anys. Tot i així, en aquest breu període, el rei Pere
prosseguí el militarisme que l'havia caracteritzat quan encara era infant i
aconseguí la conquesta del Regne de Sicília, fita que obrí el camí a la
posterior expansió mediterrània de la corona d'Aragó durant el segle XIV.

El primer any del seu regnat, hagué de fer front a la tercera revolta mudèjar al
Regne de València. El rei en Pere esclafà l'aixecament musulmà derrotant la
darrera de les revoltes morisques comandada pel fill d'Al-Azraq i conquerint la
ciutat de Montesa el 1277.

Les despeses bèl·liques del seu pare i la rebel·lió morisca al Regne de València
havien malmès la hisenda de la corona, i va pretendre imposar sense passar per
les corts, i només a Catalunya, el cobrament del bovatge. Això va causar un gran
descontentament entre la noblesa catalana (les dinasties d'Urgell, de Foix, de
Pallars, de Cardona, d'Erill), encapçalada pel comte Roger Bernat III de Foix,
al qual es va unir el comte d'Urgell, el de Pallars, el vescomte de Cardona i
d'altres. Pere el Gran va reunir els nobles fidels de València i Catalunya i la
revolta d'aquests nobles fou derrotada en el setge de Balaguer (1280),
finalitzant així l'oposició feudal a Catalunya.

Durant el regnat de Pere II el Gran, entre els anys 1280/1300, es va iniciar la
construcció de les drassanes reials de Barcelona, que constaven d'un ampli
edifici emmurallat de planta rectangular amb quatre torres als seus angles, de
les quals dues encara existeixen. Inicialment no estaven cobertes, i no fou fins
al regnat de Pere III el Cerimoniós que les drassanes reials de Barcelona foren
cobertes, gràcies a l'aportació de 10.000 florins en set anys del Consell de
Cent de Barcelona.

El 1266, Carles I d'Anjou, amb el beneplàcit del papa Climent IV, envaí el Regne
de Sicília gobernada per la nissaga dels Hohenstaufen, casa de la muller d'en
Pere, Constança de Sicília, que era filla del rei Manfred I de Sicília i
legítima hereva, després de les morts del seu pare el mateix 1266 i del seu cosí
Conradí de Sicília el 1268, tots dos degut a la invasiò del francés que fou
apoyàda per el Papa . Constança reclamà el regne i Pere posà fil a l'agulla per
aconseguir-lo. Primer va tractar de neutralitzar els sobirans veïns; així, va
fer signar al seu germà Jaume II de Mallorca el tractat de Perpinyà de 1279, pel
qual aquest se'n reconeixïa feudatari. Amb el Regne de Castella inicià unes
converses que foren molt positives: així, pels tractats de Campillo i Ágreda de
1281 amb el rei Alfons X de Castella i l'infant Sanç (futur Sanç IV de Castella)
s'establí una aliança forta. Amb el Regne de Portugal establí el casament de la
seva primogènita Elisabet d'Aragó amb el rei Dionís I de Portugal. I per
neutralitzar el Regne d'Anglaterra prometé el seu hereu Alfons amb Elionor
d'Anglaterra, filla d'Eduard I d'Anglaterra. Per contra, amb el Regne de França
les converses no foren bones.

L'elecció del papa Nicolau III el 1277 va permetre veure l'esperança d'una
solució en el conflicte, però la mort d'aquest el1280 i l'elecció del papa
profrancès Martí IV capgirà les coses. Després d'un aixecament popular dels
sicilians el 30 de març de 1282, anomenat les Vespres Sicilianes, aquests
oferiren a Pere el Gran la corona de Sicília i aquest mateix n'emprèn la
conquesta als francesos, que encapçalats per Carles d'Anjou i ajudats pel papa
Urbà IV l'havien presa al seu sogre Manfred I de Sicília, que morí en ser
derrotat en la Batalla de Benevent el 1266. Així doncs, la flota catalana arribà
al nord d'Àfrica i d'allà, anomenada pels sicilians, entrà a Palerm mentre les
tropes angevines es retiraren al Regne de Nàpols. La força expedicionària
catalana estava composta per l'exèrcit de terra, comandat per Guillem Galceran
de Cartellà, compost per almogàvers, ballesters i llancers, mentre que la flota
catalana comandada per Roger de Llúria va haver de defensar constantment l'illa
de Sicília dels atacs angevins. Així, els derrotà al port de Malta el 1283 (per
la qual cosa Malta i Gozzo passaren a estar associades a Sicília), i a la badia
de Nàpols el 1284, on fou fet presoner l'hereu angeví.

La conquesta de Sicília es finançà amb aportacions de jueus i els impostos de
les aljames. L'infant Alfons demanà un subsidi de 200.000 sous als jueus l'any
1282. Els jueus del Regne de València donaren 25.000 sous. Els aragonesos 75.000
sous i la resta (100.000 sous) fou pagada per les aljames catalanes.

Pel tractat d'Ágreda de 1281, Pere el Gran va obtenir d'Alfons X de Castella els
castells de Pueyo i Ferrellón, el terme de Pozuelo, i la vall d'Aiora, i de Sanç
de Castella, Requena i la sobirania sobre la senyoria d'Albarrasí, un cop
aquesta fos conquerida per Castella o Aragó, a canvi del reconeixement de Sanç
com a hereu de la corona de Castella.

El novembre de 1282 el papa Martí IV excomunicà Pere el Gran, i el març de 1283
fou desposseït de tots els seus regnes, que foren adjudicats al rei francès
l'agost d'aquell any. Les hostilitats obertes entre el Regne de França i la
corona d'Aragó van començar amb els atacs d'Eustaqui de Beaumarchais a la
frontera entre el Regne de Navarra i el Regne d'Aragó, i a la Vall d'Aran. Fou
llavors quan el rei de França, Felip III l'Ardit, inicià la croada contra
Catalunya. Amb l'ajuda del papa Martí IV i de Jaume II de Mallorca, germà del
rei, un exèrcit francès, comandat pel mateix Felip III l'Ardit, envaí el nord de
Catalunya el 1285 i el rei activà l'usatge princeps namque convocant a la
defensa del territori. La ciutat de Girona fou assetjada del 27 de juny al 10 de
setembre, però l'estol català comandàt per Roger de Llúria derrotà el francès en
la Batalla naval de les Formigues el 4 de setembre. A causa d'aquesta derrota
naval i, en terra, en la Batalla del coll de Panissars a l'octubre, els
francesos s'haguèren de retirar. Felip III l'Ardit, greument malalt, morí a
Perpinyà.

Tanmateix, els francesos mantingueren l'ocupació de la Vall d'Aran. El mateix
1285, el rei Pere envià una flota contra el seu germà Jaume II de Mallorca, al
qual li confiscà el regne. Però el rei Pere no pogué veure els resultats de
l'expedició en morir pocs dies després. Pel tractat d'Argelers de 1298, Felip IV
de França cedí la Vall d'Aran a un tercer sobirà, Jaume II de Mallorca.
Finalment la recuperà Jaume el Just d'Aragó el 1313, que hi restituí els usatges
i constitucions dels seus habitants, que els francesos els havien arrabassat.

En el context de la conquesta de Sicília, el desafiament de Bordeus fou un
desafiament llançat per Carles d'Anjou al rei Pere el Gran, segons el qual
s'havia de celebrar un torneig a Bordeus entre 40 cavallers del Regne de França
i 40 cavallers de la corona d'Aragó, en el qual es jugarien els seus regnes;
s'hauria d'haver celebrat l'1 de juny de 1283. Pere el Gran es va disfressar de
criat, travessà la frontera i arribà a Bordeus, on s'identificà davant de les
autoritats locals provant que havia complert el compromís; per contra, Carles
d'Anjou no s'atreví a presentar-se i restà a Nàpols.

La política expansionista mediterrània que inicià el rei en Pere II el Gran amb
la Guerra de Sicília (1282-1289) i que provocà la croada contra la corona
d'Aragó havia suposat un fort desgast en les finances de la corona. El 1283 el
rei va reunir les corts de Tarassona (1283-1284), i pressionat per la Unió
d'Aragó, va haver de concedir el privilegi general d'Aragó, que confirmava els
privilegis d'Aragó, Terol, Ribagorça i València, i atorgava que el Parlament
aragonès es convocaria cada any, que el rei no declararia la guerra sense
escoltar el Parlament d'Aragó, i que el justícia d'Aragó intervindria en els
plets que arribessin a la cort.

A la tornada del desafiament de Bordeus, desafiament llançat per Carles d'Anjou
al rei Pere el Gran i en el qual aquest darrer deixà en manifest ridícul al
primer, Joan Núnyez de Lara, el senyor d'Albarrasí, va posar un parany a Pere el
Gran per fer-lo presoner i lliurar-lo al rei de França i per també atacar
l'Aragó. Això va fer que, durant l'hivern de 1284, mentre Núnyez de Lara es
trobava a Treviño cercant reforços navarresos per defensar-se dels aragonesos,
la vila d'Albarrasí fos assetjada i, encara que havia quedat ben defensada,
finalment es va rendir i Núnyez de Lara va veure's obligat a exiliar-se a
França.

El rei hagué de convocar nombroses corts en tots els seus territoris davant la
croada contra la corona d'Aragó perpetrada pel rei francès, i que els estaments
veieren com una ofensa a la política autoritària i personalista del rei. Les
concessions que hagué de fer el rei afavoriren l'oligarquia urbana, la posició
de la qual es va consolidar en detriment de les classes populars; unes classes
populars que es revoltaren contra el rei Pere el Gran el 1285, però que acabà
amb l'execució del seu cabdill Berenguer Oller.

Va formar l'expedició a Tunis, on va conquerir als almohades l'illa de Gerba el
1282 i les illes dels Quèrquens el 1286. Totes aquestes illes estan situades
davant de les costes de Tunísia i no van ser recuperades pels tunisians fins al
1335. Va mantenir bones relacions amb el Regne nassarita de Granada, així com
amb els marínides de Fes, per tal que aquests no s'interferissin en els
assumptes dels sarraïns valencians. Amb aquests bones relacions, el comerç
català es veié afavorit, cosa que incrementà les aportacions a les arques de la
corona.

A les corts de Tarassona del 1283, els aragonesos formaren la Unió d'Aragó i
presentaren al rei el privilegi general d'Aragó; així mateix, els catalans a les
corts de Barcelona (1283) també presentaren al rei nombroses peticions que foren
aprovades en la constitució Una vegada l'any, Volem, estatuïm i Atorguem encara.
Aquests privilegis són la base del constitucionalisme aragonès i català, que
cimentaren la imposició del característic pactisme dels territoris de la corona
d'Aragó. Així mateix, concedí a la ciutat de Barcelona el famós privilegi
Recognoverunt Proceres, que confirmà i amplià les consuetuds del dret municipal
i els privilegis del dret públic, consolidant el funcionament del Consell de
Cent, vigent fins a la seva prohibició per Felip V el 1714.

El rei Pere és autor d'obres trobadoresques en occità, en concret, de dos
sirventesos; en el primer, intercanvia uns versos amb el joglar Peironet (potser
el mateix Pere Salvatge de qui parlarem tot seguit). El segon sirventès forma
part d'un conjunt de cinc composicions que són, en aquest ordre, de Bernart
d'Auriac, Pere el Gran, Pere Salvatge (l'única composició certa que se'n
conserva), Roger Bernat III, comte de Foix i vescomte de Castellbò, i un cinquè
personatge anònim. La croada contra el rei de Felip III de França i Jaume II de
Mallorca fou el motiu d'aquests sirventesos; el cicle de sirventesos, l'inicia
Bernart d'Auriac (profrancès) i tot seguit li responen el rei Pere i Pere
Salvatge, que després reben la rèplica profrancesa de Roger Bernat i l'anònim.
Durant aquests mesos, els sirventesos es convertiren en una arma de propaganda
política important, en què, amb al·legories o directament, les dues parts en
conflicte procuraren aconseguir el clima propici a les seves causes respectives.

Malgrat que el rei Pere el Gran no va escriure cap crònica com el seu pare, el
seu regnat fou exaltat per Bernat Desclot en el Llibre del rei en Pere e dels
seus antecessors passats. Així mateix, també apareix en la crònica del seu pare,
el Llibre dels feyts, en la seva època d'infant, i en la Crònica de Ramon
Muntaner.

Un dels trets característics del Llibre dels feyts de Jaume I són les locucions
en la llengua pròpia dels interlocutors; així, apareixen paraules en àrab en
boca dels musulmans de Mallorca i València, o en castellà en boca dels reis de
Castella. En aquest context característic de la crònica, un dels diàlegs entre
el rei Jaume I i el seu fill Pere revela que aquest parlava en aragonès, ja que
quan Jaume I li féu un pregunta en català, l'infant Pere li respongué no en
català, sinó en aragonès:

La Crònica de Bernat Desclot és la que descriu amb més detall el regnat de Pere
el Gran. Un dels episodis de la seva crònica descriu com, durant la croada
contra la corona d'Aragó, el rei va lluitar per defensar Catalunya de la invasió
francesa. En aquest context, el comtat de Rosselló, que seguint el testament de
Jaume I havia estat separat de Catalunya i restava sota el domini del rei
Mallorca, es convertí en escenari de la guerra. Els rossellonesos no dubtaren a
expressar el seu amor i predilecció pel rei Pere III d'Aragó:

La Crònica de Ramon Muntaner també tractà a bastament el regnat de Pere el Gran
i la conquesta del Regne de Sicília. Pere el Gran endegà aquesta conquesta
contra el francès Carles I d'Anjou, que abans havia ocupat el Regne sicilià i
assassinat els familiars de Constança de Sicília, l'esposa del rei Pere el Gran:

El 1285, el rei en Pere decidí acabar l'aliança entre el rei de França i el rei
de Mallorca, el seu germà. Manà a l'estol reial que endegués una expedició
contra el Regne de Mallorca per tal de reannexionar-lo a la corona d'Aragó, però
quan es dirigia cap al port d'on havia de sortir l'estol, va emmalaltir
sobtadament i morí al llit la nit del 10 a l'11 de novembre del 1285 al palau
reial de Vilafranca del Penedès. Abans de morir, va ordenar que deixessin
lliures tots els presoners francesos que havien estat capturats durant la guerra
amb França i va aconseguir escoltar la notícia que els francesos ja havien
abandonat la ciutat de Girona. Una vegada Arnau de Vilanova, el metge reial des
del 1281, va haver certificat la mort del rei, va començar una llarga comitiva
fúnebre per enterrar el rei en una sepultura decent i honorífica al Reial
monestir de Santa Maria de Santes Creus de l'orde del Cister, tal com havia
deixat escrit en el seu testament de 1282. Era el primer rei del casal d'Aragó a
ser enterrat en aquest monestir. La llarga i solemne comitiva des de Vilafranca
va trigar alguns dies fins que va arribar al Reial monestir de Santa Maria de
Santes Creus, on, amb gran solemnitat, se celebraren les exèquies fúnebres pel
sobirà, que fou enterrat davant l'altar major de l'església del monestir.

Entre 1285 i 1291, quan Jaume d'Aragó era rei de Sicília, aquest envià al
monestir de Santa Maria de Santes Creus pedres de pòrfir per a la tomba del seu
pare. La inspiració de Jaume II d'Aragó per al disseny de la tomba provenia de
la seva visita a les tombes dels reis sicilians del llinatge Hohenstaufen a la
catedral de Palerm, i especialment de dues dels seus avantpassats materns, els
emperadors Enric VI i Frederic II, enterrats ambdós en banyeres o alvei romans
de pòrfir reutilitzats com a sarcòfags funeraris. Concebé així el projecte de
dedicar un monument funerari semblant pel seu difunt pare. Per l'abrupta mort
del seu germà, el rei en Jaume esdevingué l'any 1291 rei d'Aragó. Poc temps
després, començà els preparatius per a l'edificació d'un nou sepulcre que
supervisà personalment: entre el 14 i el 16 d'abril del 1292 encarregà a
Bertomeu de Girona la direcció de les obres, el 1293 féu un pagament de 10.000
sous per a la tomba, el 14 de maig del 1294 ordenà al picapedrer Guillem
d'Orenga que s'incorporés a les obres i instruí Bartomeu de Girona perquè usés
les pedres que ell havia fet portar des de Sicília. El 18 d'abril del 1295, donà
instruccions per a la col·locació del sarcòfag «amb els peus cap a l'altar, com
és costum».

La reutilització de banyeres romanes de pòrfir fou un ritu que caracteritzà ja
el Baix Imperi Romà i l'Imperi Bizantí; durant l'edat mitjana, els emperadors
carolingis recuperaren aquesta pràctica funerària per reforçar la idea de la
resurrecció de l'imperi a Europa, pràctica que també seguiren els Sants Pares de
Roma, així com els emperadors del Sacre Imperi i sobirans de Sicília. El
projecte funerari concebut per Jaume II d'Aragó per a la tomba dels seu pare
constituïa un veritable manifest polític que convertia els sobirans de la corona
d'Aragó en depositaris de la tradició imperial, siciliana i gibel·lina que havia
caracteritzat els emperadors de la dinastia Hohenstauffen.

El 9 de desembre del 1299, Jaume II d'Aragó convocà els abats del Cister per al
trasllat del cos, que estava previst realitzar el 15 de gener del 1300, però
finalment el traslladat fou posposat. Finalment, entre el 2 i el 3 de desembre
del 1302, es traslladà el cos de Pere III d'Aragó «el Gran» al nou sepulcre i el
cos del rei fou sebollit en una urna de pòrfir roig que l'almirall Roger de
Llúria havia fet portar ex professo del conquerit Regne de Sicília. El desembre
del 1305, el rei en Jaume II d'Aragó ordenà l'embelliment del sepulcre del seu
pare al mestre de Lleida Andreu de Torre, encarregant-li la decoració pictòrica
de les columnes, així com dels capitells del baldaquí, fet amb marbre procedent
de les pedreres de Sant Feliu de Guíxols. La tomba és un vas de pòrfir elaborat
en època antiga que originàriament devia ser una sumptuosa banyera romana feta
de pedra provinent d'Egipte. Reutilitzada com a sarcòfag reial, la banyera és
originària del palatí romà i només en queden onze exemplars en tota Europa.
Aquesta vas de pòrfir és cobert per una pesada tapa de pedra de Girona amb forma
de templet i esculpit amb imatges dels apòstols, dels sants i de la Mare de Déu,
totalitzant setze figures que s'allotgen als espais entre els arquets gòtics
trevolats. El templet és cobert per una tapa a manera de sarcòfag i culminat amb
un pinacle que s'eleva des del centre de la coberta. El vas de pòrfir descansa
sobre el llom de dos lleons de marbre blanc i tot el conjunt resta a l'aixopluc
d'un baldaquí d'estil gòtic amb decoracions de traceria. Tant el baldaquí com la
tapa del templet tenen abundants restes de policromia, en què predominen els
tres colors de la casa reial d'Aragó: el roig, el daurat i el blau. L'epitafi
del rei està col·locat davant del mausoleu, en el pilar que separa el presbiteri
de la capella lateral del creuer, on resa la inscripció següent:

A terra, davant el sepulcre del sobirà, hi ha la senzilla llosa funerària que
cobreix la tomba de l'almirall general de l'armada reial Roger de Llúria, el
qual manifestà la voluntat de ser enterrat als peus del seu senyor i amic
personal el rei Pere III d'Aragó «el Gran». El text de la llosa funerària resa:

Amb la desamortització de Mendizábal, el recinte religiós quedà totalment
abandonat i sense cap tipus de protecció. L'1 d'agost del 1836, tropes franceses
de la legió d'Alger i algunes companyies de miquelets a sou prengueren l'edifici
abandonat per allotjar-s'hi. Durant la seva ocupació, les tombes del rei Jaume
II d'Aragó i de la seva muller foren profanades i el cos del rei fou cremat amb
malícia, restant tan sols algunes restes dins el sepulcre; la mòmia de la seva
muller fou llançada a un pou, i fins al 1854 no pogué ser recuperada.
Afortunadament, la tomba del rei Pere el Gran no pogué ser profanada a causa del
pes de la tapa de marbre que la protegia.

El 1856 Bonaventura Hernández Sanahuja, de la Comissió de Monuments provincial
de Tarragona, inicià els treballs de restauració de la tomba de Jaume II d'Aragó
i Blanca d'Anjou. El 6 de desembre del 1857, Bonaventura Hernández Sanahuja i
mossèn Miquel Mestre aconseguiren aixecar poc més d'un pam de la pesada tapa i
«...per l'obertura van aconseguir introduir una candela encesa, amb la llum de
la qual van poder examinar amb detall què contenia l'urna de pòrfir. La mòmia
del rei Pere...».

En el marc dels actes de commemoració del 850 anys de la fundació del Reial
monestir de Santa Maria de Santes Creus, el Museu d'Història de Catalunya com a
gestor del patrimoni històric català, i la Generalitat de Catalunya com a
dipositària de la titularitat del monestir, endegaren un projecte de restauració
i adequació global que incloïa la restauració dels malmesos sepulcres reials.
Realitzats els primes estudis, es constatà no sols que el sepulcre de Pere el
Gran estava intacte sinó que era l'única tomba d'un sobirà del casal d'Aragó que
no havia estat mai profanada, constituint un cas excepcional per a l'estudi
històric dels ritus i pràctiques mortuòries medievals a tot Europa.

La casa reial d'Aragó fou ocupada successivament pel llinatge de Pamplona, el
llinatge de Barcelona i el llinatge de Trastàmara. El llinatge dels comtes de
Barcelona es mantingué per descendència directa de pare a fill durant cinc
segles des dels temps del seu fundador, el comte Guifré el Pilós. De resultes de
les desamortitzacions decretades per governs espanyols, tots els sepulcres del
llinatge dels comtes de Barcelona, a diferència dels sepulcres espanyols de
l'Escorial, resultaren abandonats, profanats i destruïts, tant els del monestir
de Santa Maria de Ripoll com els de les catedrals de Barcelona, Lleida i
monestir de Santa Maria de Poblet, i àdhuc els del monestir de Santa Maria de
Santes Creus.

El sepulcre de Pere II el Gran és l'únic del llinatge dels comtes de Barcelona
que es manté incorrupte. Davant l'excepcionalitat d'aquest fet, el director del
projecte Agustí Alcoberro i Pericay i la coordinadora general Marina Miquel i
Vives informaren la Conselleria de Cultura de la Generalitat de Catalunya i,
gràcies al suport personal del conseller Joan Manuel Tresserras i Gaju, el
projecte rebé un impuls decisiu: a més de les aproximacions patològiques,
traumatològiques o nutricionals, i de la determinació dels ritus funeraris de la
casa reial d'Aragó, la reconstrucció facial permetrà per primera vegada en la
història obtenir un retrat fidedigne d'un rei d'Aragó del llinatge dels comtes
de Barcelona.

No tan sols això, sinó que l'anàlisi de l'ADN de Pere el Gran permetrà la futura
recerca sobre les restes que hi ha en tots els panteons reials dels sobirans de
la corona d'Aragó, permetent, per exemple, determinar finalment quin dels dos
cranis dels que hi ha al sepulcre de Jaume I d'Aragó «el Conqueridor» és
l'autèntic, i obtenir-ne també una reconstrucció facial fidedigna.

En el darrer testament, datat el 26 d'agost de 1272 a Montpeller, el seu pare el
rei en Jaume I el nomenà hereu al Regne d'Aragó, al Regne de València, i a
Ribagorça, el Pallars, la Vall d'Aran, Comtat de Barcelona, dominis del Comtat
d'Urgell i tots els altres llocs de la terra de Catalunya. D'altra banda, el seu
germà Jaume fou nomenat hereu del Regne de Mallorca, el comtat de Cerdanya i de
Rosselló, així com de la ciutat de Montpeller. El 1276, en morir el seu pare
Jaume I el Conqueridor, l'infant primogènit Pere d'Aragó es convertí en rei
d'Aragó, rei de València i comte de Barcelona, tal com havia establert el seu
pare en el testament. Això no obstant, el rei Pere el Gran modificà el costum
dels seus antecessors i optà per emprar només el títol de rei d'Aragó,
renunciant a utilitzar els títols de rei de València i comte de Barcelona; així
mateix, creà un nou símbol com a distintiu personal, la creu d'Alcoraz. Aquest
estil tan sols es modificà després de la conquesta de l'illa de Sicília el 1282,
quan el rei passà a utilitzar el títol de rei d'Aragó i Sicília (Aragonum et
Sicilie rex). Aquestes decisions crearen polèmica tant al Regne de València com
a Catalunya, i durant les corts catalanes de 1283 s'exigí al rei que emprés el
títol de comte de Barcelona. El rei acceptà la decisió, però en la pràctica
continuà emprant únicament el títol de rei d'Aragó i de Sicília. La conquesta
del Regne de Sicília li valgué l'apel·latiu de Pere «el Gran»:

El rei Pere II "el Gran" va morir la nit del 10 a l'11 de novembre del 1285. Fou
succeït pel seu fill gran Alfons II "el Franc" en totes les seves possessions,
excepte a Sicília, on el succeí el seu segon fill el rei Jaume I de Sicília, que
tan sols 6 anys després esdevindria el rei en Jaume II d'Aragó per la mort
prematura del seu germà el rei Alfons.



https://ca.wikipedia.org/wiki/Parc_Nacional_d%27Aig%C3%BCestortes_i_Estany_de_Sant_Maurici

El Parc Nacional d'Aigüestortes i Estany de Sant Maurici és un parc nacional de
l'Alt Pirineu, l'únic que hi ha a Catalunya. Administrativament està dividit
entre les comarques de l'Alta Ribagorça, el Pallars Sobirà, la Vall d'Aran i el
Pallars Jussà.

Fou declarat parc nacional el 21 d'octubre de 1955, el segon parc nacional dels
Pirineus després del d'Ordesa i Mont Perdut. Amb una superfície total de 40.852
ha, és el tercer espai protegit més gran de Catalunya i el cinquè parc nacional
més gran d'Espanya.

Destaca el seu relleu abrupte, amb valls en forma d'U, circs glacials, estanys,
congostos i tarteres, que són l'herència de l'acció erosiva de les glaceres del
quaternari, majoritàriament sobre granit, però també pissarres, esquists i
roques calcàries. La major part del parc es troba damunt dels 1.000 msnm, amb
alguns pics que superen els 3.000 msnm, entre els quals el més alt és el
Comaloforno (3.033 m).

La vegetació forma un mosaic divers típicament pirinenc, compost per fagedes,
boscos mixtos caducifolis, bedollars, pinedes, matollars i torberes. Els grans
desnivells que presenta fan que hi hagi diferents ecosistemes: prats, conreus i
boscos caducifolis a les cotes més baixes, boscos de fulla perenne a les cotes
mitjanes, i prats i rocalls d'alta muntanya a les cotes més altes. El parc conté
també una elevada riquesa criptogàmica i briofítica, amb espècies artic-alpines
úniques a la península Ibèrica i algunes relíquies terciàries. En total sumen
1.940 espècies de flora, 54 de les quals estan protegides.

La fauna és la pròpia de l'alta muntanya pirinenca, tot i que a les zones més
baixes penetra la fauna mediterrània. La componen un total de 340 espècies de
vertebrats, de les quals 173 es troben protegides, algunes d'elles amenaçades.
D'entre les espècies amenaçades o rares destaquen el trencalòs, l'àliga daurada,
el gall fer, la perdiu blanca, el mussol pirinenc, la perdiu xerra, el
pela-roques, el milà reial, l'ermini, l'almesquera, el tritó pirinenc i la
sargantana pirinenca. D'entre els animals més habituals destaca l'isard
pirinenc.

Cada any el parc és visitat per una mitjana de 400.000 persones, i l'any 2015
aquesta xifra va ser de 525.067 persones, amb un increment del 8% respecte de
l'any anterior. Pel que fa a la procedència, un 80% correspon a turisme nacional
mentre que el 20% restant es representat majoritàriament per visitants d’Israel,
França, Holanda i Alemanya entre d’altres.

La zona interna és íntegrament als municipis de Vall de Boí i Espot. En el
vessant de Boí, hi hem de distingir la vall del Riu de Sant Nicolau i la
capçalera de la vall de la Noguera de Tor. Entre els estanys Llong i Llebreta,
el riu de Sant Nicolau forma els característics meandres que donen el nom
d'Aigüestortes, aquests meandres, que no són exclusius d'aquest lloc, es formen
en llocs plans, on antigament havia existit un estany, i que s'han anat omplint
a poc a poc de sediments.

En el vessant d'Espot es troba el riu Escrita i l'estany de Sant Maurici. En
aquest estany, com molts altres dels Pirineus, es va construir una presa per
poder-ne treure més rendiment hidroelèctric. El llac es troba sota els imponents
Encantats. Aquest conjunt format per l'estany de Sant Maurici i els Encantats és
l'altra de les estampes característiques de la bellesa del Parc, i és el motiu
que apareix al logotip del Parc.

La zona perifèrica inclou els municipis de Vielha e Mijaran i Naut Aran a la
Vall d'Aran; de Vilaller i la Vall de Boí a l'Alta Ribagorça; la Torre de
Cabdella al Pallars Jussà; i Espot, Alt Àneu, Esterri d'Àneu, la Guingueta
d'Àneu i Sort al Pallars Sobirà.

En aquesta zona perifèrica es troben indrets de gran bellesa i valor
naturalístic, com el bosc de la Mata de València, les valls de Gerber i Cabanes,
el circ de Colomers, el circ de Saboredo, la ribera de Valarties, la vall de
Besiberri, els estanys de Cabdella, el pic de Montardo i molts d'altres.

El poblament humà de l'Alt Pirineu es va anar produint a mesura que reculava
l'última glaciació. Dintre dels límits del Parc no s'hi va establir mai cap
poblament estable. Però recents estudis arqueològics han trobat restes
d'assentaments humans temporals ocupats fa més de 8.500 anys, en el període
neolític.

Durant el segle XIX, coincidint amb el període de major desenvolupament
demogràfic de les valls que envolten el Parc, la pressió humana sobre el Parc va
ser màxima, amb una intensa explotació forestal, ramadera, agrícola i piscícola.
Durant la primera meitat del XX va iniciar-se l'explotació hidroelèctrica dels
Pirineus. Aquest fet va suposar una gran alteració del paisatge que s'havia
mantingut força inalterable fins llavors.

Ja el 1932, el Pla Macià va contemplar la creació d'un parc nacional de l'Alt
Pirineu. Però va ser en un decret del Ministeri d'Agricultura que fou declarat
parc nacional el 21 d'octubre de 1955 segons la llei de Parcs Naturals de 1916,
amb una extensió inicial de 9.851 ha. En aquell moment fou el cinquè parc
nacional d'Espanya i el segon dels Pirineus després del Parc Nacional d'Ordesa i
Mont Perdut.

El 6 d'abril de 1957 s'aprova el primer reglament d'Aigüestortes. Aquest
reglament prohibeix la caça i regula la pesca i els aprofitaments forestals que
seguien estant permesos a l'interior del parc.

Amb l'aprovació de l'Estatut de Catalunya la Generalitat obté competències en la
gestió i legislació dels parcs naturals.

L'any 1980, amb els traspassos de l'Estat a la Generalitat de Catalunya en
matèria d'agricultura comença una època de cogestió entre les dues
administracions. En aquesta època comencen a fer-se algunes inversions:
s'arreglen els accessos, s'incrementa la guarderia, es contracta personal de
manteniment i d'informació durant els mesos d'estiu.

El 30 de març de 1988 la Generalitat de Catalunya promulga la Llei (7/1988, de
30 de març) de reclassificació del Parc Nacional, d'acord amb la Llei Catalana
d'espais naturals de 1985, i no de la llei estatal de 1975. Un aspecte important
d'aquesta llei és la creació de la zona perifèrica de protecció amb la finalitat
de garantir una completa protecció dels recursos naturals i evitar els possibles
impactes ecològics i paisatgístics procedents de l'exterior.

Amb la Llei 22/90, del 28 de desembre, es modifiquen parcialment els límits de
la zona perifèrica, la composició del Patronat de gestió del Parc i les
activitats d'explotació permeses.

El 5 de juliol de 1996, es produeix una nova ampliació del Parc, que abasta les
actuals 14.119 ha de superfície.

El de 5 de novembre de 1997, a instàncies d'un recurs de la Generalitat de
Catalunya, es fa una modificació de la llei 4/1989 dels Espais Naturals de
l'estat espanyol que possibilita la gestió dels parcs nacionals per part de les
Comunitats Autònomes i la tornada d'Aigüestortes a la xarxa de parcs nacionals
de l'Estat.

A dintre del Parc Nacional es poden comptar fins a 80 estanys. Els principals
són: Llebreta, Sarradé, Contraix, Llong, Mussoles, Ribera, Major de Morrano,
Dellui, Bergús, Redó, Nere, Gavatxos, Ratera, Barbs, Munyidera, Gran d'Amitges,
Sant Maurici, Subenuix, Negre de Peguera, Tort de Peguera, Trescuro, Negre de
Cavallers, Monges, Mangades, Travessani, Tumeneia...

A la zona perifèrica: Cap al nord hi ha Rius, Tort de Rius, de Mar, Restanca,
Major de Colomers, Obago, Major de Saboredo, Saboredo de Dalt, Gerber, Negre de
Cabanes, Besiberri, etc.

Cap al sud hi ha Pessó, Castieso, Morto, Eixerola, Cubieso, Nariolo, Tort,
Saburó, Vidals, Colomina, Frescau, Reguera, Fosser, Ribanegra, Salat, Morera,
Gento i Mainera, entre altres.

El patrimoni biològic del Parc és molt important. L'acusat desnivell i la
diferent orientació de les valls dels Pirineus fa que la climatologia canviï
sensiblement d'un indret a un altre i que els ecosistemes que es poden trobar
dins del parc siguin molt variats.

Dins del marc climatològic global, en una escala més reduïda podem trobar alguna
petita variació o microclima que provoca l'aparició de comunitats diferents, més
especialitzades, ja sigui en tarteres assolellades o obagues, marges de rius
ràpids o llacs d'aigües tranquil·les. Aquest factor també fa augmentar la
biodiversitat del Parc.

A les valls baixes, fins a uns 1.500 m, trobaríem majoritàriament boscos
caducifolis amb roure martinenc "Quercus humilis", freixe "Fraxinus excelsior",
faig "Fagus sylvatica" o avellaner "Corylus avellana". Aquests llocs, però, són
els que han estat més alterats secularment per la mà de l'home i moltes vegades
estan ocupats per prats de dall o de pastura, matollars dominats pel boix "Buxus
sempervirens" o boscos secundaris de pi roig "Pinus sylvestris".

Amb l'alçada, des dels 1.500 m fins més amunt dels 2.000 m, entrem al domini de
les pinedes de pi negre "Pinus uncinata". A l'estrat arbustiu de les parts més
obagues viuen el neret "Rhododendrum ferrugineum" i el nabiu "Vaccinium
myrtillus". La bruguerola "Calluna vulgaris" i el ginebró "Juniperus communis"
prefereixen indrets més assolellats. Als vessants obacs o humits, per sota dels
2.000 m creixen importants boscos d'avet "Abies alba". La Mata de València és
l'avetosa més important dels Pirineus.

En els prats alpins, per sobre dels 2.300 m on ja no poden créixer els boscos,
es pot trobar nombroses espècies de la flora alpina, per exemple la genciana
alpina "Gentiana alpina".

Una part de les espècies del Parc (aproximadament un 8%) són endemismes
pirenaics en sentit ampli. Al voltant del 7% tenen distribució estrictament
bòreo-alpina o àrtico-alpina, i van arribar als Pirineus durant les darreres
glaciacions. El grup més important d'espècies de la flora del Parc pertany al
tipus eurosiberià, és a dir, les plantes pròpies de l'Europa central humida.

La fauna del Parc, encara que és molt interessant, es comporta discretament i no
és gens fàcil d'observar. Cal molta paciència i una mica de sort per poder
observar a les espècies més emblemàtiques que hi viuen. De les aproximadament
200 espècies de vertebrats que tenen el seu hàbitat en el parc, n'hi ha gairebé
dues terceres parts que són aus. Algunes de les més importants són el gall fer
"Tetrao urogallus", la perdiu blanca "Lagopus muta" l'àliga daurada "Aquila
chrysaetos", el voltor "Gyps fulvus" i el trencalòs "Gypaetus barbatus". Però
també s'hi poden veure mallerengues, el picot negre "Dryocopus martius", la
gralla de bec vermell "Pyrrhocorax pyrrhocorax", el pela-roques "Tichodroma
muraria", la merla d'aigua "Cinclus cinclus" entre moltes d'altres.

Els mamífers més representatius són l'isard "Rupicapra pyrenaica", l'ermini
"Mustela erminea", la marmota alpina "Marmota marmota" (encara que no n'és
autòctona) o la daina i el cabirol que també van ser introduïts durant la segona
meitat del segle XX.

Entre els amfibis, el tritó pirinenc "Euproctus asper" és significatiu per la
seva raresa, en canvi la granota roja "Rana temporaria" és molt abundant. Cal
anar amb compte de no molestar a l'escurçó "Vipera aspis", un rèptil de
mossegada verinosa però que no ataca mai si no se'l provoca.

En les aigües del parc la truita comú "Salmo trutta fario" ha de compartir
l'espai amb altres espècies piscícoles al·lòctones (procedents d'un indret
diferent d'on es troben) que van ser alliberades anys enrere pels pescadors.

L'interior del parc ofereix una magnífica representació de la geologia dels
Pirineus. Les roques predominants, granits i pissarres, són molt antigues i es
van formar durant l'Era Primària. Aquests materials tan antics van aixecar-se
del fons del mar durant l'orogènia alpina, a l'Era Terciària, donant lloc als
Pirineus actuals.

Però sense cap mena de dubte qui imprimeix el caràcter geològic del Pirineu
central són les successives glaciacions del Quaternari que van cobrir aquestes
muntanyes d'extenses glaceres que davallaven desenes de quilòmetres avall. Els
estanys, les cascades, els pics esmolats i les crestes vertiginoses, així com la
forma en U de les valls són el record de l'acció erosiva d'aquestes antigues
glaceres, de les quals avui en dia només en resten uns petits i relictuals
exemples en el Pirineu aragonès.

Les terres que formen el Parc són de propietat estatal (un 44% que inclou
sobretot el sector occidental de l'Alta Ribagorça), comunal (la majoria dels
terrenys del municipi d'Espot) i particular (algunes petites finques existents a
l'interior que suposen un 6% de la superfície total). Tot i això, l'explotació
dels recursos naturals està prohibida en general a l'interior del Parc Nacional
estricte, Es manté l'activitat tradicional de la ramaderia i les explotacions
hidroelèctriques que encara tenen concessions vigents. A la zona perifèrica de
protecció es permeten els usos i aprofitaments tradicionals compatibles amb les
finalitats de protecció i conservació del medi.

El parc es regula d'acord amb un Pla Rector d'Ús i Gestió, aprovat pel Parlament
de Catalunya i que té una vigència de cinc anys. L'òrgan rector és el Patronat
del parc i la Comissió Permanent (amb seu als centres de Boí i Espot).

A Boí es troba una de les dues Cases del Parc Nacional, actua com a centre de
documentació i manté un servei de biblioteca a disposició del públic, s'hi pot
trobar obres especialitzades o de divulgació sobre aquest territori. També es
pot visitar una exposició sobre el poblament dels Pirineus i les adaptacions a
l'alta muntanya.

A la Casa del Parc Nacional d'Espot també s'hi pot trobar informació, i es pot
visitar una exposició permanent per conèixer els tres protagonistes principals
del parc: la roca, l'aigua i la vida.

A Llessui hi ha l'Ecomuseu dels Pastors de la Vall d'Àssua, amb una exposició
permanent sobre l'ofici i la vida dels pastors d'ovelles.

Senet té un centre d'informació on es pot veure la història de la relació de
l'home amb la fauna: una història de competència, explotació i convivència.

Durant els mesos d'estiu, mentre funciona el Telefèric de l'Estany Gento, també
està obert un petit centre d'informació a l'estació superior del telefèric, més
amunt de la Torre de Cabdella, on s'expliquen algunes coses sobre l'aigua i el
Parc Nacional.

Les activitats turístiques estan regulades. L'accés a peu hi és lliure però hi
està prohibida l'acampada, la recol·lecció de qualsevol tipus de planta, flors o
bolets, la caça i la pesca. Està prohibit l'accés amb vehicles privats a
l'interior del Parc. Als pobles d'Espot i Boí existeix un servei públic de
transport (taxis 4x4) que permet accedir fins als indrets més emblemàtics del
Parc: El Planell d'Aigüestortes i l'estany de Sant Maurici.

A l'estiu, a la Vall d'Aran també hi ha un servei de taxis que acosten a les
persones que ho desitgen fins a la sortida dels camins dels refugis de Colomers
o Restanca. I a la Vall Fosca, l'entrada sud del Parc, un telefèric connecta
l'embassament de Sallente amb l'estany Gento, punt de sortida de nombroses
caminades.

Durant l'estiu el parc s'omple de senderistes que recorren tots els camins. Hi
ha moltes possibilitats però cal tenir en compte que molts dels petits senders
que de vegades es poden veure als mapes són difícils de trobar o exigeixen una
bona forma física. Cal ser prudent a l'hora de planificar la visita i
informar-se prèviament de la dificultat de l'opció escollida.

El sender de Gran Recorregut transpirinenc, GR-11, creua el parc de banda a
banda.

Altres activitats de muntanya com l'alpinisme, l'escalada, les raquetes de neu o
l'esquí de travessa també es poden fer a l'interior del Parc Nacional i
ofereixen moltes possibilitats per als esportistes. Els refugis de muntanya, on
necessàriament cal dirigir-se per poder pernoctar, són espais que faciliten
poder assolir objectius més ambiciosos.



https://ca.wikipedia.org/wiki/Pallars_Sobir%C3%A0

El Pallars Sobirà és una comarca de Catalunya, situada al nord-oest del país.
Forma part de l'àmbit territorial de l'Alt Pirineu i Aran, així com de la
província de Lleida. La capital i municipi més poblat de la comarca és Sort.

La comarca limita al nord amb França (regió d'Occitània), al nord-est amb
Andorra (parròquies de Sant Julià de Lòria, Andorra la Vella i la Massana), al
sud-est amb l'Alt Urgell, al sud i sud-oest amb el Pallars Jussà, a l'oest amb
l'Alta Ribagorça i al nord-oest amb la Vall d'Aran. A l'edat mitjana el comtat
de Pallars Sobirà incloïa també la Vall Fosca, que actualment forma part del
Pallars Jussà.

El seu relleu està vertebrat per la Noguera Pallaresa i els seus afluents, que
el drenen de nord a sud fins al Congost de Collegats, que travessa la serra de
Boumort al límit de la comarca amb el Pallars Jussà. Al nord-est hi ha el cim
més elevat de Catalunya, la Pica d'Estats, de 3.143 msnm. La major part del seu
territori està protegit, especialment en el Parc Nacional d'Aigüestortes i
Estany de Sant Maurici i el Parc Natural de l'Alt Pirineu.

El Pallars és una comarca plenament pirinenca, potser la més pirinenca de totes.
Comprèn gairebé tota la capçalera de la Noguera Pallaresa, fins al Congost de
Collegats. Al nord, on fa frontera amb França, hi ha els cims més elevats de
Catalunya, entre ells la Pica d'Estats, que en ser el més alt, en són molts els
que l'han volgut coronar.

El Pallars Sobirà ha estat tradicionalment una comarca aïllada de la resta. Les
modernes comunicacions no hi arribaren fins ben entrat el segle XX. Encara ara
és una comarca de difícil accés. Seguint la vall de la Noguera Pallaresa, el
recorregut és llarg, i cal passar nombrosos colls estrets. La carretera actual
fa força revolts. Fora de l'eix de la Noguera, que continua cap a la Val d'Aran
pel Port de la Bonaigua, només hi ha algunes carreteres, que comuniquen el
Pallars Sobirà amb l'Alt Urgell, però són estretes i amb molts revolts, ja que
han de salvar forts desnivells.

El fort desnivell i l'altitud han fet que les aigües i el gel hi modelessin un
relleu abrupte, amb llargs vessants molt inclinats i plens de roquissers i
tarteres. El clima és d'alta muntanya en bona part de la comarca, i els hiverns
són llargs i freds.

Tot plegat ha limitat l'ocupació i l'activitat humana, i la població hi ha estat
sempre escassa. Es registra un màxim demogràfic el 1860 amb 20.000 habitants,
població que es pot considerar força elevada tenint en compte les condicions
naturals de la comarca (relleu i clima). Però a partir d'aquesta data el
despoblament és constant. El padró de 1986 registra una població de 5.464
habitants, gairebé la quarta part de la que hi havia 130 anys abans.

La base econòmica ha estat l'aprofitament i explotació dels recursos naturals:
agricultura, ramaderia i l'aprofitament del bosc (silvicultura). Però aquestes
activitats tradicionals han minvat molt els darrers anys. La superfície agrícola
actual és dedicada bàsicament a prats i farratges per al bestiar boví, destinat
sobretot a la producció de llet. La ramaderia ovina ha perdut importància, com
també l'equina.

L'economia actual gira, a més de la ramaderia i la silvicultura, entorn de la
producció elèctrica i del turisme, que en el Pallars Sobirà sembla tenir un
futur esperançador, ja que el paisatge és ric i variat, i cada vegada més
apreciat per la població que viu a les ciutats.

El Pallars Sobirà cau al bell mig del Pirineu, allà on el relleu és més
accidentat i elevat. Vist des d'un avió enlairat, la comarca apareix com una
gran vall allargada de nord a sud, que constitueix la capçalera de la Noguera
Pallaresa. La meitat nord és més ampla, a causa de la formació de tres grans
valls: la vall d'Àneu, recorreguda pel riu principal (la Noguera Pallaresa), la
vall de Cardós, amb la Noguera de Cardós, i la Vall Ferrera, amb la Noguera de
Vallferrera. Les muntanyes que l'envolten també són més elevades.

Des del punt de vista de la geologia, el Pallars Sobirà és inclòs dins del
Pirineu axial, excepte l'extrem sud, que pertany al Pre-pirineu. És el sector
del Pirineu axial on s'assoleixen les cotes més elevades. El sector pre-pirinenc
té menys altitud, però el relleu és més abrupte.

Al sector del Pirineu axial el rocam és molt enlairat i dur. Les valls hi són
molt encaixades, de manera que entre els cims i el llit dels rius hi ha un
desnivell entre 1.500 i 2.000 metres. Això ha fet que els vessants siguin molt
inclinats, amb relleu molt abrupte. Els espadats i les tarteres hi són
freqüents.

El rocam és dur, constituït sobretot per llicorelles. Hi ha sectors granítics,
com a la capçalera de la vall d'Espot i de la vall de Cardós. Allà on hi ha
granit, les carenes i crestes són més agudes, com a la regió dels Encantats.

Gairebé tots els límits del Pallars Sobirà es troben en carenes i cims elevats.
Els més destacats són els que hi ha entre la vall de Cardós i la Vall Ferrera:
la Pica d'Estats, amb 3.143 m és la cota màxima de Catalunya. Vora seu hi ha
d'altres pics que superen els 3.000 metres: Pic Verdaguer amb 3.128 m i Pic de
Sotllo amb 3.084 m.

Són nombrosos els cims que superen els 2.900 metres en el límit amb França o
Andorra (el Pic de Baiau, amb 2.961 m, el Pic de Medacorba, amb 2.907 m), amb
l'Alta Ribagorça o la Vall d'Aran (el Gran Tuc de Colomèrs, amb 2.931 m) o amb
el Pallars Jussà (el Pic de Peguera, amb 2.982 m, el Pic de Subenuix, amb 2.950
m, el Pic o Tuc de Saburó, amb 2.905,7 m), etc. - la llista podria ser molt
llarga. Els cims citats només en són una mostra, de les muntanyes elevades del
Pallars Sobirà.

Sobre aquest relleu enlairat les geleres tingueren un gran desenvolupament fa
uns vint mil anys. A partir dels 2.000 metres d'altitud, hi predominaven les
superfícies amb neus perpètues, que amb el temps anaren acumulant-se fins a
formar llengües de gel, o geleres. L'acumulació del gel arribà a ser de 200 a
400 metres de gruix en els circs glacials i en les valls principals. El moviment
del gel desgastà profundament alguns sectors, excavant sots profunds. Aquests
grans i profunds clots corresponen als estanys actuals, ja que quan el gel
desaparegué, foren ocupats per l'aigua.

Ara trobem molts estanys als vessants superiors del Pallars Sobirà, però n'hi
havia més fa uns milers d'anys. Els menys profunds, o els situats en un curs
d'aigua, han estat reblerts fàcilment pels materials provinents dels vessants
veïns, o arrossegats pels cursos d'aigua. Molts aiguamolls o molleres actuals
corresponen a antics estanys.

Hi ha estanys molt profunds, com el de Cercastan, situat a 2.234 metres a la
capçalera de la vall de Cardós, amb 104 metres de fondària per només 1.326
metres de llargada. D'altres són estanys petits i poc profunds, d'uns pocs
metres de fondària.

Les geleres formaren grans llengües de glaç que descendiren per les valls
preexistents, fins a cotes inferiors, entorn dels 1.000 metres d'altitud en el
moment de recorregut màxim, fins que la calor les fonia. Aquestes geleres
modelaren valls en forma d'U. Són les comes de la part alta de la comarca. La
llengua més llarga és la que es formà a l'actual vall de la Noguera Pallaresa, i
tingué un recorregut d'uns 52 quilòmetres, fins a prop de Llavorsí.

Les geleres de vall també formaren estanys. Això passà quan la gelera es trobava
en un pas estret o un rocam que li costava més de desgastar. En veure's obligada
a ascendir, la gelera formà una forta excavació just abans del pas estret o
rocam dur. Quan la gelera es va fondre, deixà un clot allargassat seguint la
direcció de la vall. S'hi formà un estany llarg i poc profund, que en molts
casos ha estat reblert de sediments, per ser el lloc de pas d'un riu.

Aquest és l'origen de la plana que hi ha al fons de la vall d'Àneu. És una plana
que sorprèn al mig de muntanyes elevades i vessant abruptes. La plana correspon
exactament al sector ocupat per un estany, al fons del qual es dipositaren els
materials arrossegats per la Noguera Pallaresa.

Al sud de la plana del Pirineu axial el relleu canvia bruscament, a causa de la
presència de materials més tous. Les muntanyes de la Torreta de l'Orri (2.437 m)
i el Tuc de la Cometa (2.442 m) són com dues grans columnes d'entrada al Pirineu
axial. Més al sud les altituds són menors; excepte el cim del Boumort, cap altre
no supera els 2.000 metres.

Primer hi ha la franja d'argiles i gresos, que han estat més erosionats, però de
seguida hi ha un rocam compacte, constituït per calcàries dures i conglomerats
molt consolidats. Aquest rocam determina la formació de diverses serres que, com
s'ha dit, no són tan altes com les del Pirineu axial, però el relleu hi és molt
abrupte, amb cingles i valls molt estretes i engorjades. Destaquen les serres,
formades per conglomerats, que tanquen la comarca pel sud, les serres de Cuberes
i de Peracalç (1.480 m). El relleu d'aquestes serres és de tipus montserratí,
enmig del qual la Noguera Pallaresa s'ha obert pas pel Congost de Collegats.

Al nord de la serra de Peracalç, entre les valls del Flamicell i la Noguera
Pallaresa, hi ha un petit estany d'origen càrstic, com el de Banyoles, però més
petit: Aquest estany és conegut amb el nom de Montcortès, i té uns 28 metres de
fondària i 560 metres de llargada.

Excepte el fons de les valls inferiors, on el clima és mediterrani
continentalitzat, el conjunt del Pallars Sobirà s'inclou dins l'àrea de clima
d'alta muntanya. Encara que l'altitud és el factor principal que determina el
clima, cal considerar també l'orientació dels vessants, tant en relació al sol
(solell i obaga) com en la procedència dels vents humits.

En general el clima és fred, amb temperatures mitjanes anuals baixes, per sota
dels 10 °C gairebé arreu. Aquesta és la temperatura mitjana de Llavorsí, a 815
metres d'altitud. Però amb l'altitud les temperatures baixen bruscament, a causa
del desnivell sobtat dels vessants. Per damunt dels 2.000 metres, les mitjanes
se situen per sota dels 3,5 °C.

El contrast entre les diferents estacions de l'any és notable. Els estius són
frescals, i els hiverns llargs i freds. Amb l'hivern es produeix sovint una
inversió tèrmica, amb temperatures anormalment baixes al fons de les valls i
formació de boires. Per això les mitjanes de l'hivern són menys contrastades que
les d'estiu, entre els fons de vall i els vessants superiors. Les mitjanes de
gener al fons és entorn dels 2 °C i a 2.000 metres de 3,5 °C. Les de juliol són
de 19 °C i 12 °C respectivament.

Les precipitacions també varien segons l'altitud. Al fons de la vall principal
es registra un fenomen d'ombra pluviomètrica. En el cas del Pallars Sobirà,
l'expressió és ben significativa, com si les altes muntanyes que la voregen
fessin ombra a la formació de pluges a les parts baixes. A Llavorsí, per
exemple, la mitjana anual és de 673 mm, la meitat de la precipitació que es
recull en un any a l'estany de Sant Maurici.

No es pot fer una relació directa entre les precipitacions i l'altitud, ja que
cal tenir present per on entren amb més freqüència els vents humits i que
provoquen pluges o nevades. Al vessants del nord-oest, que donen a la Vall
d'Aran, hi cau més precipitació, perquè estan més exposats als vents humits
procedents de l'Atlàntic.

A continuació els mostrem dues taules climàtiques de dos indrets del Pallars
Sobirà; Llavorsí (811 m) i el port de la Bonaigua (2.266 m), en que es pot
comparar el clima mediterrani continentalitzat de les valls amb el clima d'Alta
muntanya de les zones més elevades. Les taules mostren les temperatures
absolutes i mitjanes, la precipitació mitjana, els dies de precipitació i els
dies de glaçada. La del port de la Bonaigua mostra, a més, la neu mitjana, la
humitat relativa mitjana i les hores de sol.

El sector comprès entre el Pallars Sobirà, la Vall d'Aran i l'Alta Ribagorça és
on la vegetació d'alta muntanya es troba més ben representada, i amb més
extensió. Malgrat trobar-nos en ple Pirineu, al Pallars Sobirà hi ha fragments
de vegetació mediterrània. Es tracta de la vegetació que es fa espontàniament
als vessants inferiors més assolellats i amb sols més primes. És constituïda per
carrascars, que actualment es troben molt fragmentats.

Els carrascars només ocuparien les terres dels vessants inferiors més seques i
pobres. Amb l'augment de la humitat i sobre sòls més profunds, el carrascar és
substituït per boscos que d'una manera espontània ocuparien més extensió en els
vessants inferiors. Actualment al costat de les rouredes trobem boscos mixtos de
roures i pi roig, matollars i prats.

Amb l'altitud, la pineda de pi roig cada vegada és més abundant, fins a 1.500
metres. per damunt d'aquesta cota trobem els boscos de pi negre, que són els més
característics de l'alta muntanya del Pallars Jussà. El bosc de pi negre
ocuparia una superfície molt àmplia entre 1.600 i 2.300 metres, però de fa temps
ha estat força explotat i substituït per pastures i prats en molts indrets.
Actualment els prats més rics per al bestiar es troben en els replans i vessants
poc inclinats dins del territori propi del pi negre. El bosc ocupa sobretot els
vessants més inclinats i rocosos, menys interessants per als ramats.

Dins del territori on domina el pi negre trobem boscos de caducifolis, en
especial els bedolls. És conegut el bedollar del pla de Boavi, a la capçalera de
la vall del riu Ladorre, a la vall de Cardós. També hi ha boscos d'avets, en
especial als vessants frescals i ombrívols propers a la Vall d'Aran, com al bosc
de la mata de València d'Àneu.

Històricament, la població també hi ha estat escassa en relació amb les altres
comarques de Catalunya. Segons les dades disponibles, la població del Pallars
Sobirà el 1718 era lleugerament superior als 10.000 habitants. Com arreu de
Catalunya, la població augmentà molt al llarg del segle XVIII. Era un poblament
molt disseminat en petits nuclis, al fons de la vall i als replans dels vessants
inferiors i més assolellats. El cens de 1787 registra una població propera als
13.000 habitants. Sort, Esterri d'Àneu i Gerri de la Sal eren els municipis amb
més població.

Després segueixen anys amb conflictes bèl·lics i socials, amb un estancament
econòmic i demogràfic. Però a mitjan segle XIX la pagesia torna a créixer, de
manera que el primer cens modern, del 1857, presenta una població de 18.762
habitants (20.959 si es té en compte tot el partit judicial, que comprenia també
tota la vall de Cabdella, però no incloïa Castellàs). El cens del 1860 registra
el màxim demogràfic conegut del Pallars Sobirà, amb 20.112 habitants. Hi destaca
Sort, que censa una població de 3.045 habitants.

L'aïllament i les condicions naturals poc favorables a un desenvolupament
agrícola i ramader més gran impedeixen, però, el creixement econòmic i
demogràfic. Al contrari, l'atracció de les terres de les planes interiors on
augmentà el regadiu Urgell o de les àrees industrials de Barcelona, del Vallès o
de les ribes del Llobregat, féu que molts pallaresos emigressin cap a aquests
indrets amb més perspectives de feina. Alguns emigraren cap a Amèrica.

El resultat és un despoblament, que de bon començament ja és intens. El cens de
1877 registra només 15.322 habitants. En 17 anys el Pallars Sobirà perd una
quarta part de la població. I la tendència continuà, ja que el cens de 1887 dóna
una població de 13.878 habitants; el de 1897. 13.631 habitants: el de 1900,
12.940 habitants; i el de 1910, 12.475 habitants.

Després segueix un període d'estancament demogràfic per al conjunt de la
comarca, a causa de la realització de diverses obres, com algunes centrals
hidroelèctriques i la carretera que travessa la comarca seguint el curs de la
Noguera Pallaresa fins al Port de la Bonaigua. Però l'abandó dels indrets més
enlairats i en condicions de vida menys favorables continua. Fins i tot
l'obertura de la carretera ha estat a la llarga un element que facilita
l'emigració cap a una altra comarca. El cens de 1940 registra només 10.483
habitants, població que es mantindrà amb escasses modificacions fins al 1960. A
partir d'aquest moment hi ha una intensificació de l'abandó, amb una forta
tendència cap a l'àrea barcelonina, fins a la darreria de la dècada de 1970. El
cens de 1981 dóna una població de 5.450 habitants, gairebé la mateixa que el
1986 (5.464 habitants). Més tard, s'ha produït una lleugera recuperació
demogràfica. En el cens del 2011 el conjunt de la comarca, sense Castellàs, suma
7.548 habitants.

Fins i tot Sort, la capital comarcal, ha anat perdent població des de mitjan
segle XIX, cas molt excepcional. Cal entendre-ho en el sentit que el municipi de
Sort comprèn una extensa àrea de muntanya que ha estat abandonada. La
concentració de la població al fons de la vall no ha estat suficient per a
compensar les pèrdues. Sort només té 2.360 habitants, xifra que correspon al
31,27% del total comarcal. Cap altre municipi no supera el miler, tot i que
Esterri d'Àneu s'hi acosta, amb 924 habitants; és el segon municipi en nombre
d'habitants de la comarca. Un sol municipi no arriba al centenar: Esterri de
Cardós (77 habitants).

La forta emigració dels darrers anys i la baixa de natalitat va fer envellir
molt la població, com a cap altra comarca. La distribució en grups d'edats
mostrava aquest envelliment tan accentuat. Hi havia un predomini de població
entre 50 i 70 anys. La població agrupada en grups de cinc anys el 1986 era la
següent:

L'emigració real és molt més del que en resulta de la simple resta de la
població segons els diversos censos. Cal tenir present que hi ha un creixement
vegetatiu, que ha estat negatiu els darrers anys, i l'arribada de gent que ve a
cercar feina, o per altres raons. El padró de 1986 dóna una població de 937
habitants nascuts fora de la comarca, és a dir, el 17% de la població total.
D'aquests destaquen els nascuts a les comarques barcelonines (348) i a Andalusia
(213).

La ramaderia i la silvicultura han estat les activitats tradicionals al Pallars
Sobirà. L'agricultura ha estat sempre per a autoconsum o en relació amb el
bestiar. L'activitat industrial hi és escassa, encara que tingueren importància
les antigues fargues per la producció del ferro, en especial a la vall Ferrera,
d'on li ve el nom. La base econòmica actual de la comarca són els serveis, molt
concretament el turisme.

Anys enrere es cultivava de tot, de cara el consum domèstic, ja que no era fàcil
comprar productes, a causa de l'aïllament i la distància. Fins es cultivà la
vinya i l'olivera. El blat se sembrà per damunt els 1.500 metres, amb
produccions molt baixes. Ben poc en resta ara dels conreus de cereal (blat,
ordi, civada, sègol), de patates, de mongetes, d'algunes hortalisses i pomeres.
Només un total de 600 ha. d'aquests conreus, de les quals més de la meitat ja
són de cereals. La resta són conreus farratges per al bestiar, en especial
trepadella a les terres més primes i seques, i alfals a les més frescals.

En canvi hi ha molta superfície ocupada per prats i pastures, que en part
corresponen a antigues terres conreades, i d'altres són els prats naturals
d'alta muntanya. Gairebé la meitat de la comarca (45%) és ocupada per boscos.

La ramaderia ovina ha estat tradicionalment la més important, i era motiu
d'importants transhumàncies entre els prats d'alta muntanya i les planes de
l'interior de Catalunya. Però els ramats d'ovelles s'han reduït molt, com també
els equins. Actualment predomina la ramaderia bovina per a llet. Però l'escassa
superfície dedicada als farratges no permet augmentar gaire el nombre dels caps.
Actualment hi ha uns 45.000 caps d'ovins i 8.630 de bovins.

La indústria hi és ben escassa, però anys enrere tingueren cert relleu la
producció de ferro i la manufactura tèxtil.

El mineral s'extreia de les diverses mines que hi havia a la comarca, la força
motriu s'obtenia del corrent d'aigua dels rius cabalosos i l'energia calorífica
dels troncs tallats als boscos. La màxima esplendor de les fargues fou al llarg
dels segles XVII i XVIII. Però a mitjan segle XIX entrà en plena crisi, perquè
no podia competir amb els nous alts forns.

La indústria tèxtil, actualment desapareguda, ha tingut sempre un caràcter
casolà, o organitzada en petites empreses, i se centrava sobretot en
l'elaboració de les primeres matèries obtingudes a la mateixa comarca, com la
llana, el lli, i el cànem.

Altres activitats industrials són les relacionades amb la fusta. Hi hagué
diverses serradores en diversos llocs de la comarca, ara gairebé totes aturades.
Els troncs han estat durant molt de temps transportats aprofitant la força del
corrent dels rius, fins a Lleida i Tortosa. Els troncs són lligats en grans
tramades, o rais. Sobre els rais es transportaven d'altres productes, com ferro
i sal. Ara hi ha una important serradora a la vall de Cardós.

La sal era obtinguda a les salines de Gerri de la Sal on aprofitaven les aigües
molt carregades de sal que brollen d'una font situada al nord d'aquest poble.
L'aigua és conduïda fins a les basses o eres d'evaporació, que hi ha al llarg
d'un pla al marge dret de la Noguera Pallaresa. Les riuades del novembre de 1982
van malmetre molt aquestes instal·lacions.

Important per l'economia de la comarca va ser la cooperativa lletera de Sort,
creada el 1932. Aquesta cooperativa, com va succeir a l'Alt Urgell i al Pallars
Jussà, va modificar l'economia i el sistema d'explotació agrícola i ramader de
la comarca. A partir d'aquell moment es tendí cap a una ramaderia bovina per a
la producció de llet, i l'agricultura s'orientà a la producció de farratges.

La producció hidroelèctrica és molt escampada per la meitat nord de la comarca.
A començament de segle s'establiren diferents centrals hidroelèctriques, totes
de dimensions reduïdes. Les grans obres es realitzaren a partir de la dècada de
1950, amb la creació de les centrals d'Espot, Lladres i Sant Maurici a la vall
del riu Escrita, les centrals de la Torrassa i d'Esterri d'Àneu a la Noguera
Pallaresa, i les centrals de Llavorsí, de Tavascan superior i inferior i de
Montamara a la vall de Cardós.

El turisme és la base econòmica de la comarca, i la que ofereix el futur més
esperançador. El paisatge és un recurs cada vegada més apreciat en l'actual
societat urbana i industrial. El Pallars Sobirà disposa d'indrets de gran
interès paisatgístic, al qual va unit l'esportiu, en especial l'esquí. Una part
important del Parc Nacional d'Aigüestortes i Estany de Sant Maurici és dins del
Pallars Sobirà, a la vall d'Espot. Però la riquesa natural no s'acaba en aquest
sector. Gairebé es podria dir que tota la comarca té un elevat interès natural i
paisatgístic. Aquest és el recurs principal de què disposen actualment els
habitants del Pallars Sobirà, i cal que l'explotin i aprofitin de manera
ordenada, de cara a no malmetre'l.

En els darrers anys els esports d'aigües braves han donat un nou impuls a la
comarca, gent d'arreu ve a practicar esports a la Noguera Pallaresa, considerat
un dels millors rius per a la pràctica d'esports d'aventura, com són el caiac,
el ràfting o l'hidrotrineu, entre d'altres.

La xarxa viària és fonamental per a facilitar l'accés dels visitants. Fins al
1935 no es completà la xarxa viària bàsica que travessa tota la comarca, seguint
el fons de la vall de la Noguera Pallaresa, fins al port de la Bonaigua, i cap a
la Vall d'Aran. D'aleshores ençà, la carretera no ha millorat com els seus
habitants desitgen, malgrat els projectes, d'arranjar-la ben aviat.

D'altres carreteres són les que comuniquen el Pallars Sobirà amb l'Alt Urgell,
de gran importància per e les comunicacions entre les dues comarques. Cal tenir
present que una part de la llet produïda al Pallars Sobirà és transportada a la
Seu d'Urgell.

El poblament prehistòric i antic del Pallars Sobirà és molt mal conegut. A la
banda meridional hi ha testimonis de megàlits (Montcortès) i alguna cova amb
materials de les edats del bronze i del ferro (Peramea), que lliguen amb el
panorama contemporani del Pallars Jussà. No hi ha, fins ara, testimonis
arqueològics suficients sobre el poblament del primer mil·lenni, ni de l’època
romana, però la toponímia amb una quantitat de topònims d’origen bascoibèric, i
gairebé cap d’origen romà, demostra que la romanització fou gairebé inexistent o
molt superficial.

Després de la invasió musulmana de la península ibèrica, el territori fou sotmès
a poca cosa més que al pagament de tributs o impostos territorials.

Després de la conquesta i el domini dels comtes de Tolosa, s'inicià el Comtat de
Pallars Sobirà, que seria el més longeva de tots els comtats catalans i que
s'acabaria l'any 1487 amb la caiguda del castell de València d'Àneu i la fi del
domini d'Hug Roger III.

La crisi general de l'ordre feudal té la seva continuïtat en l'edat moderna i en
la transformació del comtat pallarès en un marquesat en mans de la casa dels
Cardona. Aquest marquesat coexistia amb diversos senyories, però tots plegats
formaven part d'una estructura superior reial, que serà la sotsvegueria de
Pallars i que al segle XVIII es convertirà en el corregiment de Talarn.

Des de finals del segle XVIII fins al 1870 la població creix fins a arribar al
seu sostre demogràfic de 20.348 habitants l'any 1860. A partir del 1870 i fins
al 1910 hi ha una crisi de l'economia de subsistència que hi havia hagut fins
aquell moment i comença una davallada demogràfica i econòmica a causa de la
desamortització civil de Madoz, la mala climatologia i l'arribada de la
fil·loxera, entre d'altres.

Des del 1910 fins al 1960, i a causa de la implantació de les hidroelèctriques,
s'inicia un procés de modernització de la societat tradicional, truncada per la
guerra civil i la postguerra. Des del 1960 fins al 1980 la comarca pateix una
segona crisi provocada per la mecanització del camp i la industrialització de
les ciutats, que duran el Pallars a una nova davallada demogràfica fins al punt
de quedar-se sense la meitat de la població (5.247 habitants).

Prenent com a punt de partida la creació dels ajuntaments moderns amb la
promulgació de la Constitució de Cadis del 1812, a tot Catalunya ha esdevingut
el mateix que al Pallars Sobirà: en un primer moment es va crear un munt
d'ajuntaments (97, al Pallars Sobirà), que van quedar bastant reduïts en el
moment que, el 1845 es promulga una llei municipal que fixa el límit mínim de
veïns que ha de tenir un municipi: 30 (cal dir que en aquell moment, veí volia
dir cap de casa). Aquesta llei s'aplicà el febrer del 1847, i dels 97
ajuntaments del període 1812-1847, es passà a 34 (un dels quals després passaria
a integrar-se en la comarca de l'Alt Urgell).

Entre 1969 i 1973 es produí una nova reducció dels municipis pallaresos, amb una
modificació, ja esmentada, que afectà també la comarca veïna de l'Alt Urgell. De
ajuntaments es passà als 15 actuals, amb la particularitat que l'antic municipi
pallarès de (Castellàs, fou incorporat al nou municipi alt-urgellenc de les
Valls d'Aguilar.



https://ca.wikipedia.org/wiki/Pablo_Picasso

Pablo Ruiz Picasso (Màlaga, Andalusia, 25 d'octubre del 1881 – Mogins, la
Provença, 8 d'abril del 1973), més conegut pel nom artístic de Pablo Picasso, ja
que sempre signava amb el segon cognom, va ser un pintor andalús, un dels més
reconeguts del segle XX, conegut sobretot perquè va crear el cubisme juntament
amb Georges Braque. En la seva dilatada carrera, va evolucionar per diferents
estils i va conrear altres disciplines com la ceràmica, l'escultura amb bronze,
el collage, i fins i tot va fer poesia. Va crear més de 20.000 obres al llarg de
la seva vida.

Picasso va començar el seu recorregut estilístic amb una fugaç experiència amb
el modernisme després del contacte amb la natura que li va suposar l'estada a
Horta de Sant Joan i l'amistat amb els artistes catalans aplegats al voltant
dels Quatre Gats. Amb les seves primeres estades a París, a partir del 1900,
començà a desenvolupar un estil propi, primer en el període blau, que es
caracteritza per obres fetes en tonalitats blavoses, fredes i personatges
allargassats amb expressions tràgiques, influït per Van Gogh i Gauguin, que
reflecteixen una tendència nihilista; va seguir amb un gir cap a un cert
optimisme manifestat per un canvi cap a colors càlids i conegut com el període
rosa, un moment en el qual Picasso estava permanentment instal·lat a París i en
què va entrar en contacte amb escriptors propers al surrealisme. D'aquest
període, són les obres de saltimbanquis, pallassos o acròbates de contingut més
lleuger i alegre.

A partir del 1908, influenciat pel treball de Cezanne i per la imatge en
moviment de les primeres filmografies, va desenvolupar obres que aconseguien
trencar amb el cànon de representació definit en el Renaixement. Apollinaire va
ser qui va anomenar cubisme el treball que conjuntament investigaven Picasso i
Georges Braque. Amb obres tan destacades com Les senyoretes del carrer d'Avinyó,
Picasso va aportar una nova interpretació de la realitat a partir d'una
fragmentació de l'estructura de l'objecte que el va dur a experimentar amb el
collage. Després d'una incursió pel surrealisme amb escultures de fils i làmines
de metall i pintures de formes distorsionades i evocacions mitològiques, va
iniciar l'època expressionista clarament influït per la Guerra civil espanyola
primer i per la II Guerra mundial més tard. Obres com el Guernica o Dones
plorant reflecteixen el seu sentiment d'angoixa davant la tragèdia de la guerra.
Les seves escultures són, en aquest període, clarament abstractes.

En la dècada del 1950, es va centrar en la ceràmica i en pintures murals de
grans dimensions. Els seus darrers anys els dedicà a pintar variacions d'obres
dels grans mestres com Velázquez o Degas, a qui havia conegut personalment i de
qui havia adquirit una sèrie d'obres; és una etapa de maduresa que dedicarà a
treballar en la producció de litografies.

Personalment posicionat com a pacifista, durant la Guerra civil va estar
políticament compromès amb el govern republicà, que el va nomenar director del
Museu del Prado el 1936.

Va néixer al 25 d'octubre del 1881 a Màlaga. La seva mare era Maria Picasso
López i el seu pare José Ruiz Blasco, que era professor de l'Escola de Belles
Arts i conservador del museu local. Tenia dues germanes (Dolores (1884-1958) i
Concepción (1887-1895), a més d'un germà que es creu que va morir molt petit, si
bé no se sap del cert si va existir realment.

Als 8 anys va fer la seva primera obra. En aquesta època, signava les seves
obres com a Ruiz Blasco. Poc després, el 1891, el seu pare troba feina a La
Corunya i hi marxa a viure amb tota la família i Picasso es matricula a l'Escola
Provincial de Belles Arts on tingué com a mestre el distingit pintor i militar
Román Navarro García de Vinuesa (185-1928). Quatre anys després marxen a
Barcelona, on Picasso aprova els exàmens d'ingrés a l'Escola de la Llotja
saltant-se els cursos inicials.

Durant l'hivern del 1895, va realitzar el seu primer gran llenç acadèmic, La
Primera Comunió, a Barcelona, ciutat on residia.

El 1897, va presentar el llenç Ciència i Caritat a l'Exposició Nacional de
Belles Arts de Madrid. Durant l'estiu, va passar les vacances a Màlaga, on va
pintar paisatges i curses de braus.

El setembre, va marxar a Madrid per a iniciar estudis a l'Academia de San
Fernando però aviat ho deixa estar: l'atmosfera intel·lectual de la capital,
bastant provinciana i impermeable al modernisme català que Picasso intentava
introduir, no acabava de convèncer-lo. Fou en aquest període que va crear
l'efímera revista Arte Joven, una de les rares col·leccions completes que és a
la Biblioteca de Catalunya. No obstant això, va aprofitar les seves freqüents
visites al Museo del Prado per a conèixer millor l'obra d'El Greco, que era
vindicada per artistes i estudiosos de finals del segle XIX.

Des del 1898, va signar les seves obres com "Pablo Ruiz Picasso", més tard com
"Pablo R. Picasso", i només com "Picasso" des del 1901. Aquest canvi no
significava un rebuig de la figura paterna, sinó que es devia a un desig de
distinció de Picasso com a personatge, un fet iniciat pels seus col·legues
catalans, que varen prendre el costum d'anomenar-lo pel cognom matern molt menys
corrent que el "Ruiz" patern.

Va tornar a Barcelona el juny del 1898, malalt d'escarlatina i es va traslladar
a Horta de Sant Joan, el poble del seu amic Manuel Pallarés i Grau, amb qui
muntà el seu primer estudi de pintura. En aquesta estada, Picasso es va retrobar
amb les arrels primordials del país i amb un cert retorn a la natura, més en
Marie Thérèse Waltensonància amb l'ideari modernista, cosa que constituí un dels
primers episodis "primitivistes" de la seva carrera.

Abandonada la idea de Madrid i la còpia dels grans mestres, el febrer del 1899
estava altre cop a Barcelona, on freqüentava la taverna Els Quatre Gats,
insígnia del moviment modernista i on va exposar dibuixos per primera vegada.
Aquí entra en contacte amb altres artistes com Carles Casagemas, Jaume Sabartés
i Ramon Casas. En aquest ambient, Picasso va entrar en contacte amb el pensament
anarquista implantat a Barcelona. La misèria dels barris baixos de Barcelona,
els soldats malalts i ferits que tornaven a Espanya després de la desastrosa
Guerra d'Independència cubana, varen crear un ambient propici per a la violència
social que sens dubte va marcar, a un nivell individual i moral més que no pas
polític, la sensibilitat de Picasso i que es pot apreciar en certs dibuixos
realitzats entre 1897 i 1901: El presoner, Un míting anarquista. En aquesta
mateixa època, exposa també per primera vegada en la històrica Sala Parés del
carrer Petritxol.

A partir del 1900, Picasso va fer algunes anades a París. Allà va mantenir
amistats amb molts artistes del moment, com André Breton, Max Jacob, Guillaume
Apollinaire, Henri Matisse i Gertrude Stein. També va entrar en contacte amb
l'obra de Toulouse-Lautrec, Cézanne i d'altres, i començà a fer exposicions. En
una d'aquestes estades a París, el seu amic Carles Casagemas se suïcida per
amor. Es diu que aquest fet portà Picasso al seu període blau.

El 1902, es deslliura del servei militar pagant dues mil pessetes que li va
deixar el seu oncle. El 1906 va viure dos mesos i mig a Gósol, període del que
en consten diverses cartes amb fragments en català i signades amb el pseudònim
Pau de Gósol.

Durant la Primera Guerra mundial, Picasso coneix la ballarina Olga Koklova, i es
casen el 1918 a l'església d'Alexandre Nevski. Posteriorment, va conèixer
Marie-Thérèse Walter, que va ser la seva següent esposa, amb qui va tenir una
filla el 1935, que es diu Maya.

Políticament, Picasso es declarava pacifista i comunista, i fou membre del
Partit Comunista Francès fins a la seva mort. Durant la Guerra Civil espanyola,
participà en nombrosos actes de suport al govern legítim de la República.

El 1963, es va inaugurar a Barcelona el Museu Picasso. La Reial Acadèmia
Catalana de Belles Arts de Sant Jordi l'en nomenà membre d'honor el 1970.

Picasso va produir alguns dels quadres més coneguts de l'era moderna. Un dels
més coneguts és el Guernica, que representa la destrucció de la ciutat basca
durant la Guerra Civil espanyola. Aquest quadre va penjar durant molts anys al
Museu d'Art Modern de Nova York, i no va ser retornat a Espanya fins al 1981, un
cop restaurada la democràcia.

El període d'aprenentatge de Picasso sota la tutoria del seu pare va començar
abans del 1890. Picasso era un pintor molt avançat a la seva edat. El seu pare
era professor de pintura i, per causes laborals, va traslladar-se amb la família
primer a Galícia i després a Barcelona, on Picasso va ingressar a la Llotja. A
Barcelona, ja pintava amb un realisme acadèmic professional. Treballs d'aquesta
època són Primera Comunió (1896), una composició gran que representa la seva
germana, Lola. Amb 14 anys, va pintar el Retrat de la tia Pepa, un retrat
vigorós i dramàtic que Juan-Eduardo Cirlot ha considerat "sens dubte un dels més
grans de la història sencera de la pintura espanyola".

Va viatjar a París amb Casagemas l'octubre del 1900 per a assistir a l'Exposició
Universal en què s'exhibia una obra seva, Últims moments, actualment
desapareguda. A París, es va instal·lar a l'estudi d'Isidre Nonell, artista que
Picasso coneixia del grup Els Quatre Gats influenciat per l'impressionisme i que
reflectia la situació social catalana de principis de segle mitjançant retrats
de personatges marginats i miserables. L'obra de Nonell, juntament amb la de
Toulouse-Lautrec, va influir en gran mesura en l'estil de Picasso d'aquesta
època, com pot apreciar-se en obres com L'espera (Margot), La nana i La fi del
número, totes del 1901. També va conèixer el que seria el seu primer marxant,
Pere Mañach (qui li va oferir 150 francs mensuals per tota l'obra d'un any) i va
entrar en contacte amb la galerista Berthe Weill. Va tornar a Barcelona el 20 de
desembre amb Casagemas, a qui Picasso va portar a Màlaga per celebrar el Cap
d'Any.

Entre els anys 1900-1902, Pablo va fer tres viatges a París, on finalment es va
instal·lar el 1904. Aquest període comença el 1901, a causa del suïcidi d'un
amic seu a París, i acaba el 1904. És un període en el qual utilitza l'ambient
bohemi dels carrers parisencs, i mostra també en els seus quadres l'assimilació
del postimpressionisme, amb la gent en els salons de ball i en els cafès. En les
seves obres, Picasso gairebé sempre utilitza tons blaus i representa personatges
esquàlids amb expressió tràgica. En les obres que va realitzar durant aquests
anys, en què expressava la misèria humana, hi predominen els tons blaus. Les
pintures mostren alcohòlics, prostitutes, captaires i persones amb alguna
dificultat. Els cossos de la gent els dibuixava una mica allargats, a l'estil
d'El Greco. En aquesta època, s'inicià en l'escultura a la casa de Sant Gervasi
del seu amic Emili Fontbona, amb qui havia passat la segona meitat del 1901 a
París.

Entre 1903-1904 va tenir estudi a Barcelona a la riera de Sant Joan, 17. En
aquesta època estableix amistat amb Sebastià Junyent, que va pintar un retrat de
Picasso i a qui aquest li va dedicar l'aquarel·la El boig (1904). Junyent va
establir una relació de protecció cap al jove Picasso, a qui donava suport
econòmic comprant-li alguns dibuixos i pagant un parell de mensualitats del
lloguer del taller.

El seu amic Casagemas, després d'haver tractat d'assassinar la seva amant
Germaine, una ballarina del Moulin Rouge que freqüentava el cercle d'artistes
espanyols, es va suïcidar a París. Picasso, motivat i sensibilitzat per la mort
del seu amic, va pintar un quadre anomenat La mort de Casagemas, quadre
al·legòric que començava a mostrar el seu pas al període blau. La divisió de
l'espai del quadre en dues parts, terra i cel, cos i esperit, recorda la de
L'enterrament del comte d'Orgaz, d'El Greco.

Altres influències en l'obra de Picasso en aquest període varen ser les de
Vincent van Gogh i Gauguin, el primer sobretot a un nivell psicològic, com es
reflecteix en la intensitat emotiva dels quadres d'aquesta època, tot i que
també es percep una simplificació de volums i contorns definits que fan pensar
en Gauguin, de qui també prendria una concepció universal de la sentimentalitat.
Picasso manifestava la soledat dels personatges aïllant-los en un entorn
imprecís, amb un ús quasi exclusiu del blau durant un període superior a dos
anys, fet que pràcticament no tenia precedents a la història de l'art. D'igual
forma, l'allargament de les figures que s'introduïa en les seves obres recordava
de nou l'estil d'"El Greco".

Picasso tornà a Barcelona a finals d'abril del 1901 per exposar Dona en blau en
l'Exposició General de Belles Arts i se'n va tornar el maig a París, on
s'instal·là al 130 del bulevard de Clichy, a l'estudi de Casagemas. Entre juny i
juliol del mateix any, Picasso i Iturrino varen exposar a la galeria de Vollard,
París. Sense diners ni treball, el juny va conèixer el poeta Max Jacob, amb qui
va mantenir una estreta relació fins a la seva mort, el 1944. Jacob recordaria
més tard que va descobrir l'obra de Picasso quan era crític d'art i va expressar
la seva admiració pel talent del pintor; poc després, va rebre una invitació de
Mañach per a presentar-li el seu jove representat (Picasso tenia uns divuit
anys) i varen estar tot el dia revisant la ingent obra de Picasso, que pintava
un o dos quadres per nit i els venia per cent cinquanta francs a la Rue Laffite.
Durant la tardor, va pintar Els dos saltimbanquis (arlequí i la seva companya)
(Museu Puixkin, Moscou), Arlequí recolzat (MoMA, Nova York) i va enllestir La
mort de Casagemas. Durant l'hivern, va pintar una sèrie de retrats en blau; el
Retrat de Jaume Sabartés (Museu Picasso de Barcelona), el Retrat de Mateu
Fernández de Soto (Museu Picasso de Màlaga) i l'Autoretrat blau (Museu Picasso
de París).

A finals de gener del 1902, va trencar el seu acord amb Mañach, i un cop feta la
liquidació va tornar a Barcelona. Es va posar a treballar a l'estudi d'Ángel
Fernández de Soto, amb Josep Rocarol com a company, al número 6 del carrer Nou
de la Rambla, on incrementa la presència del color blau en la seva obra durant
la primavera. Amb Fernández de Soto va visitar els bordells de Barcelona, cosa
que va deixar reflectida en una sèrie de dibuixos eròtics entre els quals es
troba un Autoretrat amb nu (col·lecció privada, Alemanya); un dibuix a la tinta
i aquarel·la d'Ángel Fernández de Soto amb una dona i La macarra (composició
al·legòrica), propietat del Museu Picasso de Barcelona.

A París, Mañach va preparar una exposició de pintures i pastels a la galeria
Berthe Weill, de l'1 al 15 d'abril, amb obres de Picasso i Lemaire, i una altra
el juny a la mateixa galeria amb obres de Picasso i Matisse. Picasso va tornar a
París amb Sebastià Junyent i va mostrar per primer cop la seva pintura blava en
una exposició col·lectiva organitzada també per Mañach a la galeria Berthe Weill
entre el 15 de novembre i el 15 de desembre.

D'aquesta època, és el Retrat de Germaine que Acquavella Galleries va adquirir
per 18,6 milions de dòlars en una subhasta de Christie's el 2006. El desembre de
1902, es va instal·lar un temps a l'apartament de Max Jacob al 87 del Boulevard
Voltaire; la cambra només tenia un llit, i Picasso treballava de nit i dormia de
dia, mentre Jacob treballava. En aquest temps no podia comprar llenç, i havia de
limitar-se a dibuixar.

El gener del 1903 Picasso va retornar a Barcelona. Per primavera va començar el
quadre La vida (Cleveland Museum of Fine Arts), un dels quadres més grans i
complexos que va pintar en l'època blava, considerat el treball més important
d'aquests anys. És una peça d'un simbolisme particularment fosc per a les seves
primeres obres i subjecte a múltiples interpretacions acadèmiques, sobre les
quals l'artista mai no es va pronunciar. Picasso va realitzar quatre esbossos
preparatoris per al quadre, variant la composició de les figures almenys dos
cops; cal destacar que la figura masculina, que inicialment era un autoretrat,
va acabar recollint la imatge del seu amic Carles Casagemas. La Vida resumeix la
major part dels temes i l'atmosfera de l'època blava: el pessimisme nihilista
desenvolupat en la seva època de formació a Barcelona, intensificat amb les
dificultats materials que pateix en aquesta l'època. «Creu que l'Art és fill de
la Tristor i del Dolor», deia el seu amic Jaume Sabartés. La soledat dels nens,
la misèria de pobres, captaires i cecs estan descrits àmpliament als quadres
d'aquest moment: Les dues germanes (1902), Pobres a la vora del mar (1903), El
vell guitarrista cec (1903), L'asceta (1903) i La Celestina (Carlota Valdivia)
(1904) es troben entre les primeres obres mestres de Picasso.

Cap a finals del 1903, Picasso va començar a pensar que només instal·lant-se
permanentment a França la seva reputació superaria les fronteres d'Espanya. Es
va traslladar a l'estudi de l'escultor Pau Gargallo (1881-1934), que en aquell
moment estava a París, al 28 del carrer del Comerç de Barcelona, on va
finalitzar La Celestina (Carlota Valdivia) i va començar un nou Retrat de Jaume
Sabartés, que va finalitzar la primavera del 1904.

Una mica després de quan es va instal·lar a París (1904-1905), en un apartament
bastant humil, es va trobar amb Fernande Olivier, que va ser la seva amiga i el
va influir amb un nou estil i amb una mica d'humor a les obres. Amb aquesta
relació, el color que més dominava les arts eren els colors rosa i vermellós.
L'època rosa es distingeix pels seus colors pastel i tons càlids, de línies
suaus i delicades, amb un especial èmfasi sobre la línia i el dibuix, més que
sobre el color. Representaven el món del circ, on anava diverses vegades a la
setmana. Fa amistat amb l'escriptor Guillaume Apollinaire, els marxants Ambroise
Vollard i Daniel-Henry Kahnweiler i els escriptors Gertrude Stein i el seu germà
Leo, que van ser els seus millors clients. Picasso va fer un retrat de cada un
d'ells.

L'abril del 1904, Picasso es va instal·lar a París al Bateau-Lavoir, situat al
barri de Montmartre, en un taller que el seu amic l'escultor Paco Durrio estava
a punt de deixar. Allà va reprendre el contacte amb diversos artistes espanyols
i catalans, especialment amb Ricard Canals, que, el setembre del mateix any, li
va ensenyar la tècnica de l'aiguafort, i la seva dona, que també vivien al
Bateau-Lavoir. També amb Manolo Hugué i amb la seva dona Totote, i amb Ramon
Pichot i Gironès i Germaine, la ballarina per la qual el seu amic Casagemas es
va suïcidar.

Durant l'estiu va tenir una relació amb «Madeleine», que apareix en diversos
dibuixos i pintures, com La dona de l'acròbata (The Art Institute of Chicago) i
va inspirar el tema de la Família d'Arlequí (1905). A l'agost del 1904, Picasso
va conèixer la seva primera companya sentimental: Fernande Olivier (1881-1966),
model d'artistes i amiga de Benedetta, la dona de Ricard Canals, coneguda entre
la colònia espanyola del Bateau-Lavoir com «la belle Fernande». Amb vint anys
tots dos, Fernande va ser el primer amor veritable de Picasso, i es va convertir
en la seva font d'inspiració fins al 1910, encara que la seva relació acabés
definitivament el 1912.

L'octubre del 1904, Picasso va conèixer el poeta André Salmon, i també Guillaume
Apollinaire, poeta i escriptor precursor del surrealisme, amb els quals va
establir una relació molt propera. Picasso es va convertir en un assidu del
cabaret Lapin Agile (el 'Conill àgil') i del Cirque Medrano. Des que es va
instal·lar a Montmartre, la paleta i els temes de Picasso van començar a
canviar, la pobresa i duresa de la vida dels artistes de circ i saltimbanquis
van aportar un nou lirisme als seus quadres en el pas de l'època blava a
l'anomenada època rosa. Va continuar treballant les figures amb proporcions
allargades que recorden la seva admiració per El Greco, com en L'actor (MoMA,
Nova York) o en l'aquarel·la El foll (Museu Picasso, Barcelona), un recurs de
fórmules manieristes de les quals s'ha assenyalat que Picasso va fer ús constant
al llarg de la seva carrera. Els temes que tractava eren l'alegria i la
inquietud existencial; com en l'època blava, hi subjau un toc de malenconia,
però en aquest moment dominat per l'afecte, amb moltes referències al món del
zoològic i del circ. Va pintar màscares, arlequins, domadors i pallassos, i
també és l'època de les maternitats roses. Obres representatives d'aquesta època
són Acròbata amb pilota o noia amb pilota, La família de saltimbanquis, Acròbata
i jove arlequí i Família d'acròbates amb granota.

Del 25 de febrer al 6 març 1905 va exposar a la Galeria Sérurier les seves
primeres teles roses. La crítica va parlar de l'anunci d'una transformació
lluminosa del seu talent, després del dramatisme de l'època blava. Apollinaire
va descriure les obres del període rosa en la Revue immoral: «Sota els oripells
lluents dels seus saltimbanquis, se sent veritablement la pietat de la gent del
poble, versàtils, astuts, manyosos, pobres i mentiders». Segons va dir Fernande
Olivier, Picasso semblava estimar l'ús que no estava fet, allò que era diferent
d'ell: els gitanos, les curses de braus, els cabarets tèrbols, els pallassos i
el món del circ; estimava i se submergia amb delícia en tot allò que tenia un
color local violent.

A la primavera del mateix any va pintar La família de saltimbanquis (Washington,
National Gallery), una de les seves principals obres d'aquest any, una clara
evolució cap a l'època rosa, un paisatge nu i desdibuixat en el qual s'emmarquen
aïllades les ben dibuixades i estilitzades figures dels titellaires, personatges
marginals la vida solitària dels quals impressiona Picasso. Una tarda, després
d'abandonar el Cirque Medrano amb Max Jacob, va decidir modelar un cap en fang,
i a mesura que treballava la peça en els següents dies, va afegir el barret i
cascavells d'un bufó, a l'estil dels personatges circenses. La peça va ser
anomenada El boig (cap d'arlequí), que el galerista Ambroise Vollard va
aconseguir que fos fosa en bronze.

Durant l'estiu, va fer un viatge al nord dels Països Baixos, i va romandre a
Schoorl per sis setmanes convidat per l'escriptor neerlandès Tom Schilperoort.
Durant la seva estada, va pintar un nu, La bella holandesa (Queensland Art
Gallery, South Brisbane), i Les tres holandeses (Musée Picasso, París), una
versió personal del tema clàssic de les tres gràcies. Després d'un breu pas per
París, va tenir unes vacances a l'agost amb Fernande, a Tiana, al nord-est de
Barcelona. A la seva tornada al setembre, Fernande es va traslladar al modest
estudi de Picasso al Bateau-Lavoir: el principi de la seva relació va ser molt
feliç, i les pintures i dibuixos que realitzava Picasso de Fernande celebraven
la seva bellesa i proximitat personal. Picasso va prendre per costum visitar les
petites galeries i juntament amb Fernande acudia als populars vernissages dels
salons oficials.

Gertrude Stein i el seu germà Leo s'havien instal·lat a París, i dedicaven la
seva fortuna a reunir una extraordinària col·lecció d'art. Leo Stein va comprar
Família d'acròbates amb mico al marxant Clovis Sagot, mitjançant el qual Leo i
Gertrude van anar a visitar l'estudi de Picasso i li van comprar nombroses obres
per 900 francs. Picasso es va convertir en un assidu visitant del Saló de
Gertrude Stein al seu apartament de París; va pintar un retrat de Leo i el seu
fill Michael i va iniciar les primeres de les entre vuitanta i noranta sessions
del famós Retrat de Gertrude Stein (MoMA, Nova York). Gertrude havia comprat
recentment Dona amb barret de Matisse, i va decidir que els dos artistes havien
de trobar-se.

El 1906, després de tres mesos de treball sobre el Retrat de Gertrude Stein,
l'aparca un temps, i realitza els primers esbossos de Les senyoretes del carrer
d'Avinyó. Va abandonar el tema dels arlequins pels genets i joves en paisatges
bucòlics, en la línia de Gauguin i Puvis de Chavannes, en una recerca de
classicisme tant temàtic com formal, que el condueix a l'estudi de l'art antic;
el març descobreix l'art primitiu ibèric en una exposició al Louvre d'escultures
ibèriques trobades a Osuna i al Cerro de los Santos, entre les quals hi havia la
Dama d'Elx. La galeria Ambroise Vollard va adquirir la majoria de les teles
roses també al març. Al maig, se'n va anar amb Fernande Olivier a Barcelona on
la va presentar a amics i parents i després durant l'estiu a Gósol (Berguedà),
on va entrar de nou en contacte amb el primitivisme essencial de la cultura
popular, i va pintar escenes de banys i nus vistos des d'un exquisit domini del
vermell; aquesta paleta rogenca de Gósol reflecteix una preocupació pel
modelatge dels volums, i un retorn a les arrels d'un mediterranisme arcaic. Això
va inspirar una sèrie de quadres amb personatges que rescaten certes
característiques d'aquest primitivisme, trencant amb el seu estil anterior; tot
i que la simplificació de trets i volums són precursors del cubisme, aquesta va
ser una etapa amb vida pròpia, sense pertànyer a cap estil reconegut. Podem
observar en aquests quadres els seus propis trets facials fins i tot entre les
figures femenines, cosa que es pot apreciar comparant-los amb els autoretrats
d'aquesta sèrie. Aquesta estada va tenir un impacte important en l'obra de
Picasso, ja que les pintures de Gósol van marcar el començament de la seva
revolució cubista l'any següent; anys més tard, Picasso va reprendre el que
hauria estat el pas lògic d'aquest estil, en la seva època neoclàssica.

L'estiu del 1906 va començar aquest estil a Gósol, una fase marcada per la
influència africana. Es basava en les formes quadrangulars, polígons i
triangles, en què la línia recta assenyalava la silueta. Pràcticament, les obres
representaven dones nues i la profunditat espacial. L'obra que en destaca és Les
senyoretes del carrer d'Avinyó, en què tracta la profunditat d'espai i la forma
de representació del nu femení, reestructurant-lo per mitjà de línies i angles.
En aquest període, Picasso es desvincula dels cànons d'art relacionats a mostrar
representacions exactes de la realitat, modificant-les, més precisament
transformant-les amb paràmetres geomètrics.

Pablo i l'artista francès Georges Braque van pintar paisatges el 1908 en un
estil descrit per un crític ‘fet amb cubs’. Així va ser com l'artista va
anomenar aquest estil ‘cubisme’. Entre els anys 1908-1916, van estar preocupats
amb la desaparició de l'anàlisi de la forma, i junts va desenvolupar la primera
fase del cubisme. Els tres temes, molt similars, tractaven de taules, objectes,
natures mortes, retrats...

Busca una pintura pura, i per a això va començar a observar els objectes del seu
taller, de manera intel·lectual. A aquesta època pertanyen: El Retrat de Vollard
(1910), Le guitariste (1910) i L'afeccionat (1912). En l'escultura, va
aconseguir donar la sensació de volums. Aquesta es va basar principalment en
càntirs i elements de fang cuit, esculpit i després pintat.

El cubisme sintètic (1912-1919) fou una segona fase del cubisme en la qual
enganxaven retalls de paper (sovint, paper de paret o trossos de paper de
diari), inaugurant l'ús del collage en l'art, i prefigurant la tècnica de
l'apropiacionisme.

Aquest període comença el 1917 i acaba el 1927. En aquest període, hi ha una
tendència en molts artistes de tornada al classicisme. Si escau, una tornada al
nu monumental, al dibuix de línia precisa com en els retrats d'Ingres, a
l'equilibri. Es pot observar aquesta mateixa tendència en altres artistes
importants de l'època, que s'adscriuen al neoclassicisme. De tota manera, és en
la música on el neoclassicisme d'entreguerres té més força.

Aquest període dura del 1928 al 1932. Les pintures que en destaquen són Banyista
en peus (1929), Banyista a la vora del mar (1930) i El somni (1932). En aquesta
època, les formes són distorsionades, representant el monstruós o evocacions
mitològiques i les escultures estaven fetes de fil i de làmines de metall.
Picasso es va aliar amb el moviment surrealista el 1925; André Breton
qualificava aquest acostament de Picasso com «...surrealista dintre del
cubisme...». Es consideren surrealistes les obres del període Dinard
(1928-1930), en què Picasso combina el monstruós i el sublim en la composició de
figures mig màquines mig monstres, d'aspecte gegantesc i de vegades terrorífic.
Aquesta monumentalitat surrealista de Picasso pot posar-se en paral·lel amb la
de Henry Moore. El 1931, va il·lustrar les Metamorfosis d'Ovidi dins d'un pur
classicisme.

Amb el començament de la Guerra civil espanyola, el 19 de setembre del 1936,
Picasso va ser nomenat director del Museo del Prado pel govern republicà. El
1937, va pintar un dels seus quadres més famosos, el Guernica: és un al·legat
contra la guerra i el terror infligit a la població civil durant el bombardeig
aeri alemany sobre Guernica. En aquests anys, la major part de les obres
expressen un sentiment d'angoixa, com a conseqüència de la problemàtica situació
que es vivia. Altres obres van ser Dones plorant, i Dones assegudes, que
reflecteixen la tragèdia de la guerra. El punt culminant del seu expressionisme
el marquen els seus caps de dues cares. En escultura, realitza les peces més
abstractes, sense mètode ni sistema. Durant la II Guerra mundial no es va moure
de França; continuà pintant en el París ocupat pels nazis. Quan va acabar la
guerra, es va unir al Partit Comunista.

Posteriorment Picasso es trasllada a Vallauris. En aquesta ciutat va acabar la
seva escultura L'home de l'anyell que fa 2,20 m d'altura. Aquesta figura es
troba en la plaça del mercat d'aquesta ciutat. Durant aquesta època, es va
dedicar per complet a la ceràmica, en què realitza prop de 2.000 peces. Durant
aquest temps, Picasso va fer també importants escultures: La cabra (1950), també
en bronze. A Vallauris van tenir dos fills, circumstància que va afavorir la
presentació de quadres més infantils i maternals, desbordant maternitat. També
va pintar enormes murals: La guerra i La pau (1952), Massacre a Corée (1951), La
Baignade (1957).

Durant la seva estada a Vallauris, sobretot a partir del 1948 i fins al final de
la seva vida, Picasso va treballar amb la ceràmica al taller Madoura de
Vallauris, regentat pel matrimoni Ramié. Allà va crear una important producció
ceràmica, tant de peça única com d'edició (amb un sistema similar a les
litografies, d'edició limitada i numerada. La seva producció ceràmica va
centrar-se sobretot en la decoració d'objectes d'ús quotidià, com plats, plates,
gerres, càntirs i d'altres. Els temes decoratius van ser variats, i en destaquen
les curses de braus, peixos, ocells i figures humanes. A Catalunya, es pot veure
ceràmica de l'artista al Museu de Ceràmica de Barcelona, Museu Picasso de
Barcelona, Fundació Palau de Caldes d'Estrac i al Museu del Càntir d'Argentona,
i a Palma al Museu es Baluard.

Durant els últims anys va pintar variacions de temes cèlebres. Molts dels últims
quadres de Picasso estan basats en les obres dels grans mestres del passat com
Diego Velázquez (Las Meninas), Eugène Delacroix, Édouard Manet i Edgar Degas, a
qui havia conegut el 1900 quan va arribar a París. Degas era un ancià que
visitava els bordells per fer servir les prostitutes com a models, optant per
una nuesa dura en lloc de models amb nus acadèmics. L'any 1958, Picasso va
adquirir onze monotips de Degas d'aquest període que li serien font d'inspiració
per a la seva sèrie "suite 156" els anys 1970. . A més de la pintura de quadres,
Picasso va treballar també en centenars de litografies que va realitzar en la
impremta de Fermande Moulot.

L'obra de Pablo Picasso és un gran referent per a infinitat d'artistes.
L'exposició Post Picasso: Reaccions contemporànies del Museu Picasso mostra la
seva influència en artistes com Jean-Michel Basquiat, Chéri Samba, Folkert de
Jong, Guillermo Kuitca, Jasper Johns, Fred Wilson i Faith Ringgold.



https://ca.wikipedia.org/wiki/For%C3%A7a

En física, una força (habitualment simbolitzada com F) és una acció que provoca
una pertorbació en la quantitat de moviment d'un cos. El vector suma de totes
les forces que actuen sobre un cos, la força neta o força resultant, és
proporcional a l'acceleració i a la massa del cos. En un cos extens una força
també pot causar rotació, deformació o canvis de pressió. Els efectes
rotacionals són determinats pel moment, mentre que la deformació o el canvi de
pressió són determinats per la tensió mecànica que creen les forces.
Matemàticament, la força neta és idèntica al ritme de canvi en el temps de la
quantitat de moviment del cos sobre el qual actua. En tant que la quantitat de
moviment és un vector (té una magnitud i una direcció), la força també serà un
vector.

El concepte de força és molt antic i ha estat utilitzat en estàtica i en
dinàmica des de l'antiguitat però va ser necessari molt de temps fins que es va
tenir una definició acurada. Tanmateix no ha estat possible d'establir una
definició explícita del concepte de força, només ha estat possibles definicions
a redundants a partir d'altes conceptes. A diferència d'altres magnituds com la
longitud o la massa, una força és un concepte abstracte que no pot ser entès a
partir de l'experiència directa perquè no es veu, no és més que l'explicació
d'efectes visibles.

Durant l'edat antiga la culminació de les aportacions a l'estàtica van ser els
treballs d'Arquímedes durant el segle III aC que encara formen part de la física
moderna. En canvi, la dinàmica d'Aristòtil incorporava errors sobre el paper de
la força que van ser corregits al segle XVII, culminant amb les aportacions
d'Isaac Newton. Amb el desenvolupament de la mecànica quàntica s'ha conegut que
les partícules interaccionen entre elles a través de les forces fonamentals i
com a conseqüència el model estàndard de la física de partícules demana que tot
el que s'experimenta com una força sigui mitjançat pels bosons de gauge. A gran
escala, les forces que es perceben es poden explicar de manera més acurada a la
curvatura de l'espaitemps com explica la teoria de la relativitat general
d'Albert Einstein. A la física moderna només es consideren quatre forces
fonamentals, que en ordre decreixent de magnitud són: la força nuclear forta, la
força electromagnètica, la força nuclear feble i la força gravitatòria. La força
nuclear feble i l'electromagnètica van ser descrites de manera unificada, com la
interacció electrofeble, a partir de les observacions de les interaccions entre
partícules d'alta energia entre les dècades del 1970 i del 1980

A l'antiguitat el concepte de força formava part de l'explicació del
funcionament de les màquines simples, l'avantatge mecànic que aportava una
màquina simple permetia la utilització de menys força per moure la mateixa massa
a més distància. L'anàlisi de les característiques de les forces van culminar
amb el treball d'Arquímedes, que va ser especialment conegut per la seva
formulació del seu principi d'Arquimedes sobre les forces que operen als fluids.

Aristòtil va desenvolupar el concepte de força de manera paral·lela al seu
concepte filosòfic del món, només hi ha un únic món real, físic, i és en
constant transformació. La cosmologia d'Aristòtil culmina a la seva obra Física,
considera que els cosmos és finit, ordenat, esfèric, ple, geocèntric i
geoestàtic; dividit en dues regions diferenciades pels materials amb què són
constituïdes i pel tipus de moviment: una regió supralunar (el cel), formada per
esferes concèntriques d'èter, una matèria incorruptible (eterna) i amb moviment
circular; i una regió sublunar (la terra), quieta al mig de l'univers, formada
per quatre elements corruptibles, terra, aigua, aire i foc, que poden tenir un
moviment lineal. Considerava que els objectes tenien una tendència natural a
trobar el seu lloc, els elements com la terra o l'aigua tendien a restar sobre
el terra sense moviment, així si aixecaven un objecte pesant, tenia tendència a
caure per tal de recuperar el seu lloc natural. D'aquesta manera diferenciava
entre moviment natural, el que fa que els elements recuperin la posició que els
pertoca, del moviment provocat o no natural que necessita l'aplicació continuada
d'una força per tal que continuï. Aquesta teoria del moviment es fonamentava en
l'observació del moviment dels objectes però tenia alguns problemes per explicar
el moviment de projectils com les fletxes.

Els errors dels conceptes aristotèlics no van ser corregits fins al segle XVII
amb els treballs de Galileo Galilei, que era influenciat per la idea medieval
que els objectes en moviment forçat porten una força innata mesurable, la teoria
de l'ímpetu (Jean Buridan). Galileo va fer una sèrie d'experiment llençant
pedres i bales de canó per un pla inclinat per tal de refutar la teoria
d'Aristòtil sobre la gravetat (els objectes tendeixen a recuperar la seva
posició natural), va demostrar que els objectes eren accelerats per la gravetat
fins a un punt que era independent de la seva massa i va considerar que els
objectes conserven la seva velocitat si no hi ha cap força que actuï, com la
fricció, per aturar-la.

Isaac Newton va ser el primer a considerar de manera explícita que forces
constants causen una quantitat de canvi constant en el temps, és a dir són una
derivada respecte del temps. Newton va arribar a la primera i única definició
matemàtica de la força:

El 1687 va publicar Philosophiae Naturalis Principia Mathematica on utilitzava
els conceptes d'inèrcia, força i conservació per descriure els moviments de tots
els objectes. En aquesta obra va enunciar tres lleis sobre el moviment que tenen
una relació directa amb la manera com es descriuen les forces a la física.

La primera llei de Newton o llei de la inèrcia enuncia les condicions requerides
per a l'equilibri i defineix la inèrcia en relació a la massa d'un objecte. En
contraposició a la idea aristotèlica dels estats naturals, Newton proposava que
l'estat natural seria l'absència d'una força neta actuant sobre un objecte. Això
implicava la condició de velocitat constant, sigui zero o diferent de zero, com
a estat natural de qualsevol estat massiu. Per tant, un objecte continuarà
movent-se a una velocitat constant si no hi actua una força externa neta. Com a
una extensió dels treballs de Galileu, el concepte d'inèrcia està relacionat
necessàriament amb el concepte de velocitat relativa, de manera específica, en
un sistema de dos objectes és impossible determinar quin és en moviment i quin
és en repòs; el que en física és equivalent a parlar de sistemes de referència
inercials.

El concepte d'inèrcia es pot generalitzar per explicar la tendència dels
objectes a continuar en diferents formes de moviment, fins i tot aquells tipus
de moviment que no comporten una velocitat constant. El moment d'inèrcia de la
rotació de la Terra és el que fixa la durada d'un dia i d'un any. Albert
Einstein estendria el principi d'inèrcia per explicar que els sistemes de
referència en acceleració constant, com els que impliquen una caiguda lliure
vers un objecte en gravitació, són equivalents als sistemes de referència
inercials. Això explica perquè els astronautes experimenten l'absència de
gravetat quan es troben en caiguda lliure a una òrbita al voltant de la Terra i
perquè les lleis de Newton del moviment són més comprensibles en aquest tipus
d'entorns. Si un astronauta posa un objecte massiu prop seu, l'objecte romandrà
estacionari respecte a l'astronauta a causa de la inèrcia, és el mateix que
passaria si l'objecte i l'astronauta fossin a l'espai intergalàctic sense cap
força gravitacional neta actuant sobre el seu sistema de referència. Aquest
principi d'equivalència va ser un dels fonaments sobre els quals es va
desenvolupar la teoria de la relativitat general.

La força es defineix sovint utilitzant la segona llei de Newton, com el producte
de la massa m {\displaystyle m} multiplicat per l'acceleració a → {\displaystyle
{\vec {a}}} :

on p → {\displaystyle {\vec {p}}} és la quantitat de moviment del sistema, la
força és la quantitat de canvi de la quantitat de moviment al llarg del temps.
En canvi, l'acceleració és la quantitat de canvi de la velocitat al llarg del
temps. Això comporta que la creença aristotèlica de què era necessària una força
neta per tal de mantenir un objecte en moviment no pugui ser certa.

F = d p → d t = d ( m v → ) d t = d m d t ⋅ v → + m d v → d t = 0 ⋅ v → + m d v
→ d t = m a → {\displaystyle F={\frac {d{\vec {p}}}{dt}}={\frac {d\left(m{\vec
{v}}\right)}{dt}}={\frac {dm}{dt}}\cdot {\vec {v}}+m{\frac {d{\vec
{v}}}{dt}}=0\cdot {\vec {v}}+m{\frac {d{\vec {v}}}{dt}}=m{\vec {a}}}

Cal tenir en compte que d m d t = 0 {\displaystyle {\frac {dm}{dt}}=0} , ja que
m és considerada constant i, per tant, la seva derivada és 0. Per contra, si m
no fos constant i depengués de t, caldria emprar l'expressió completa. També cal
observar que d v → d t = a → {\displaystyle {\frac {d{\vec {v}}}{dt}}={\vec
{a}}} segons la definició de l'acceleració.

La segona llei de Newton només estableix la proporcionalitat entre l'acceleració
i la massa respecte a la força, però tant l'acceleració com la massa poden ser
definides sense fer referència a forces. L'acceleració pot ser mesurada
utilitzant mètodes cinemàtics i la massa pot ser determinada per mitjà de
l'estequiometria, tot i que encara no hi ha una definició acurada del que és la
massa. La relativitat general ofereix una equivalència entre l'espaitemps i la
massa, però manca una teoria coherent de la gravetat quàntica, no és clar si
aquesta connexió és rellevant a escala atòmica. La segona llei de Newton
s'hauria de prendre com una definició de la massa escrivint-la com una igualtat
en la qual les unitats relatives a la força i la massa són fixes.

Combinant la segona i la tercera llei és possible mostrar que la quantitat de
moviment d'un sistema es conserva. Utilitzant

Una força conservativa és aquella força el treball de la qual no depèn del
recorregut realitzat, sinó que depèn exclusivament de la posició inicial i final
del cos. Són forces conservatives la força gravitatòria, la força elàstica, la
força elèctrica, etc. També es pot definir la força conservativa com aquella
força que no realitza treball en un desplaçament tancat.

Les teories modernes de la física no recorren a les forces com a fonts o
símptomes d'una interacció. La relativitat general utilitza el concepte de
curvatura de l'espaitemps, la mecànica quàntica descriu els intercanvis entre
les partícules elementals sota la forma de fotons, bosons i gluons. Cap
d'aquestes dues teories no recorre a les forces. Tanmateix, com la noció de
força és un suport pràctic i intuïtiu, sempre és possible, tant per la
relativitat general com per la mecànica quàntica de calcular forces. Però igual
que en el cas de la segona llei de Newton, les equacions utilitzades no aporten
cap informació addicional sobre la naturalesa d'una força.

La força nuclear feble i l'electromagnètica han estat descrites de manera
unificada, com la interacció electrofeble.

A escala humana, la major part de les interaccions són causades per la força
gravitatòria (que manté cohesionat el nostre planeta i determina el seu
moviment, intervé en la geologi, les marees, ...), de la força electromagnètica,
les interaccions electromgnètiques entre les molècules que componen la matèria
són la causa de gairebé tot el que es pot observar (duresa dels materials,
reaccions químiques, els estats de la matèria, el fregament, el comportament de
la llum, l'electricitat, els microprocessadors, etc.).

La interacció feble és la responsable de l'estabilitat dels àtoms,
manifestacions d'aquesta força es veuen a les reaccions nuclears.

La interacció forta permet que les partícules compostes de quarks, com els
protons i els neutrons, continuïn unides.

Els altres tipus de forces considerades tradicionalment en física o enginyeria
són expressions macroscòpiques de les quatre forces fonamentals. Alguns exemples
són la força de fricció o de fregament, la força d'arrossegament o les forces
recuperadores que es posen de manifest en molles o pèndols. La pressió és una
magnitud física que indica la força aplicada per unitat de superfície.

El que avui en dia s'anomena gravetat no es va identificar com a força universal
fins al treball d'Isaac Newton. Abans de Newton, la tendència dels objectes a
caure cap a la Terra no es creia relacionada amb els moviments d'objectes
celestials. Galileu va estudiar de forma descriptiva les característiques del
moviment de caiguda lliure dels objectes determinant que la seva acceleració és
constant i independent de la massa de l'objecte. Avui en dia, aquesta
acceleració causada per la gravetat cap a la superfície de la Terra es designa
normalment com g → {\displaystyle {\vec {g}}} i té una magnitud d'aproximadament
9.81 metres per segon al quadrat (aquesta mesura es pren del nivell del mar i
pot variar depenent de localització; als Països Catalans el segon decimal és
exacte, en altres parts de la Terra el segon decimal varia), i va cap al centre
de la Terra. Aquesta observació vol dir que la força de la gravetat en un
objecte a la superfície de la Terra és directament proporcional a la massa de
l'objecte. Així un objecte que té una massa de m experimentarà una força:

La contribució del Newton a la teoria de la gravetat va ser d'unificar els
moviments dels astres celestials, que Aristotle havia assumit que eren en un
estat natural de moviment constant, amb el moviment de caiguda observat a la
Terra. Va proposar una llei de la gravetat que podria explicar els moviments
celestials que s'havien descrit anteriorment utilitzant les lleis de Kepler.

Newton es va adonar que els efectes de la gravetat es podrien observar de
maneres diferents a distàncies més grans. En particular, Newton va determinar
que l'acceleració de la Lluna al voltant de la Terra es podria atribuir a la
mateixa força de gravetat si l'acceleració deguda a la gravetat disminuïa com
una llei inversa del quadrat. A més, Newton es va adonar que l'acceleració a
causa de la gravetat és proporcional a la massa del cos que atrau. Combinant
aquestes idees obté una fórmula que relaciona la massa ( M ⊕ {\displaystyle
M_{\oplus }} ) i el radi ( R ⊕ {\displaystyle R_{\oplus }} ) de la Terra amb
l'acceleració de la gravetat:

on el vector direcció ve donat per r ^ {\displaystyle {\hat {r}}} , el vector
unitari dirigit cap a fora des del centre de la Terra.<

En aquesta equació, es fa servir una constant dimensional G per descriure la
intensitat relativa de la gravetat. Aquesta constant s'ha vingut a conèixer com
la Constant de Newton de la gravitació universal, encara que el seu valor era
desconegut en la vida de Newton. No va ser fins a 1798 que Henry Cavendish va
ser capaç de fer la primera mesura de G fent servir una balança de torsió; això
va difondre àmpliament en la premsa com la mesura de la massa de la Terra, ja
que saber G permet resoldre la massa de la Terra donada l'equació de més amunt.
Newton, tanmateix, es va adonar que com que tots els cossos celestials seguien
les mateixes lleis del moviment, la seva llei de la gravetat havia de ser
universal. Dit succintament, la llei del Newton de la gravitació estableix que
la força sobre objecte esfèric de massa m1 a causa de l'atracció gravitatòria
d'una massa m2 és

on r és la distància entre els centres de massa dels dos objectes i r ^
{\displaystyle {\hat {r}}} és el vector unitari apuntat en la direcció que va
del centre del primer objecte cap al centre del segon objecte.

Aquesta fórmula va ser prou potent per romandre com la base per totes les
subsegüents descripcions de moviment dins del sistema solar fins al segle XX.
Durant aquell temps, es van inventar mètodes sofisticats d'anàlisis de
pertorbacions per calcular les desviacions d'òrbites a causa de la influència de
múltiples cossos en un planeta, lluna, cometa, o asteroide. El formalisme era
prou exacte per permetre als matemàtics pronosticar l'existència del planeta
Neptú abans que fos observat.

Només hi havia l'òrbita del planeta Mercuri que semblava que la Llei de la
gravitació de Newton no explicava prou bé. Alguns astrofísics pronosticaven
l'existència d'un altre planeta (Vulcà) que explicaria les discrepàncies;
tanmateix, malgrat algunes primeres indicacions, no es va poder trobar cap
planeta. Quan Albert Einstein finalment va formular la seva teoria de
relativitat general (GR) va fixar la seva atenció en el problema de l'òrbita de
Mercuri i va trobar que la seva teoria afegia una correcció que podria explicar
la discrepància. Aquesta era la primera vegada que la Teoria del Newton de la
gravetat havia mostrat de ser menys correcte que una alternativa.

Des de llavors, i per ara, la relativitat general s'ha reconegut com la teoria
que millor explica gravetat. En GR, la gravitació no es veu com a força, sinó
més aviat, els objectes que es mouen lliurement en camps gravitacionals viatgen
sota la seva pròpia inèrcia seguint rectes a través de l'espaitemps curvilini -
definides com el camí espai-temporal més curt entre dos esdeveniments
espai-temporals. Des de la perspectiva de l'objecte, tot el moviment ocorre com
si no hi hagués cap gravitació en absolut. És només quan s'observa el moviment
en un sentit global que la curvatura d'espaitemps es pot observar i la força
s'infereix de la curvatura del camí de l'objecte. Així, el camí recte en
l'espaitemps es veu com una línia corba en l'espai, i s'anomena la trajectòria
balística de l'objecte. Per exemple, una pilota de bàsquet llançada contra el
terra es mou seguint una paràbola, com succeeix en un camp gravitacional
uniforme. La seva trajectòria espai-temporal (quan s'afegeix la dimensió ct
extra) és gairebé una recta, lleugerament corbada (amb el radi de curvatura
d'aproximadament pocs anys llum). La derivada respecte del temps de la quantitat
de moviment de l'objecte és el que s'etiqueta com a "força".

La força electrostàtica va ser descrita per primera vegada el 1784 per Coulomb
com una força que existeix intrínsecament entre dues càrregues. Les propietats
de la força electrostàtica eren que variava seguint una llei inversa del quadrat
de la distància dirigia en la direcció radial, era tant atractiva com repulsiva
(hi havia polaritat intrínseca), era independent de la massa dels objectes
carregats, i seguia la llei de superposició. La Llei de Coulomb unifica totes
aquestes observacions a una afirmació.

Els subsegüents matemàtics i els físics trobaven que la construcció d'un camp
elèctric era útil per determinar la força electrostàtica sobre una càrrega
elèctrica en qualsevol punt de l'espai. El camp elèctric es basava a fer servir
una "càrrega de prova" hipotètica a qualsevol lloc en espai i llavors utilitzar
la Llei de Coulomb per determinar la força electrostàtica. Així el camp elèctric
present en un punt qualsevol de l'espai es defineix com

Mentrestant, es descobria que entre dos corrents elèctrics existia la força de
Lorentz del magnetisme. Té el mateix caràcter matemàtic que la llei de Coulomb
amb la prevenció de què corrents den el mateix sentit s'atreuen i corrents de
diferent sentit es repel·leixen. Similar al camp elèctric, el camp magnètic es
pot fer servir per determinar la força magnètica en un corrent elèctric en
qualsevol punt de l'espai. En aquest cas, la magnitud del camp magnètic es
determina com

on I és la magnitud del corrent de prova hipotètic i ℓ {\displaystyle \ell } és
la llargada del conductor hipotètic a través del qual flueix el corrent de
prova. El camp magnètic exerceix una força a tots els imants incloent-hi, per
exemple, els emprats en brúixoles. El fet que el camp magnètic de la Terra
s'alineï aproximadament amb l'orientació de l'eix de la Terra fa que els imants
de les brúixoles s'orientin a causa que la força magnètica aplicada a l'agulla.

A través de combinar la definició de corrent elèctric com la taxa de variació
respecte del temps de la càrrega elèctrica, una regla de producte vectorial
anomenada la Llei de Lorentz descriu la força sobre una càrrega que es mou en un
camp magnètic. La connexió entre electricitat i magnetisme permet la descripció
d'una força electromagnètica unificada que actua sobre una càrrega. Aquesta
força es pot escriure com a suma de la força electrostàtica (a causa del camp
elèctric) i la força magnètica (a causa del camp magnètic):

on F → {\displaystyle {\vec {F}}} és la força electromagnètica, q és la magnitud
de la càrrega de la partícula, E → {\displaystyle {\vec {E}}} és el camp
elèctric, v → {\displaystyle {\vec {v}}} és la velocitat de la partícula que
travessa el camp magnètic ( B → {\displaystyle {\vec {B}}} ).

L'origen dels camps elèctrics i magnètics no s'explicaria plenament fins a 1864
quan James Clerk Maxwell unificava un cert nombre de teories anteriors a un
conjunt succint de quatre equacions. Aquests "equacions de Maxwell" descrivien
plenament les fonts dels camps com càrregues estacionàries i càrregues mòbils, i
les interaccions dels camps mateixos. Això va portar a Maxwell a descobrir que
els camps elèctrics i magnètics podrien ser "autogenerats" a través d'una ona
que viatja a una velocitat que va calcular i va resultar ser la velocitat de la
llum. Aquesta idea unia els naixents camps de teoria electromagnètica amb
l'òptica i conduïa directament a una descripció completa de l'espectre
electromagnètic.

Tanmateix, intentar conciliar la teoria electromagnètica amb dues observacions,
l'efecte fotoelèctric, i la inexistència de la catàstrofe ultraviolada, va
resultar difícil. A través del treball dels principals físics teòrics, es
desenvolupava una nova teoria de l'electromagnetisme fent servir la mecànica
quàntica. Aquesta modificació final a teoria electromagnètica conduïa finalment
a l'electrodinàmica de quàntica (o QED), que descriu plenament tots els fenòmens
electromagnètics com produïts per mitjà de partícules d'ona conegudes com a
fotons. En QED, els fotons són la partícula d'intercanvi fonamental que descriu
totes les interaccions relacionades amb l'electromagnetisme incloent-hi la
força.

És un error comú atribuir la rigidesa dels sòlids a la repulsió de càrregues
sota la influència de la força electromagnètica. Tanmateix, aquesta
característica de fet resulta del Principi d'Exclusió Pauli. Com que els
electrons són fermions, no poden ocupar el mateix estat quàntic que altres
electrons. Quan els electrons en un material s'empaqueten densament junts, no hi
ha prou estats quàntics d'energia més baixa per a tots ells, així alguns d'ells
han de ser en estats d'energia més alts. Això significa que cal energia per
empaquetar-los junts. Mentre que aquest efecte es manifesta macroscòpicament com
a "força" estructural, és tècnicament només el resultat de l'existència d'un
conjunt finit d'estats pels electrons.

Hi ha dues "forces nuclears" que avui en dia es descriuen normalment com
interaccions que tenen lloc en teories quàntiques de física de partícules. La
força nuclear forta és la força responsable de la integritat estructural de
nuclis atòmics mentre la força nuclear feble és la responsable de la decadència
de certs nucleons a leptons i altres tipus d'hadrons. La força nuclear forta
s'entén com a representació de les interaccions fonamentals entre quarks i
gluons tal com es detallen en la teoria de cromodinàmica quàntica (QCD). La
força forta és la força fonamental produïda per l'intercanvi de gluons, i actua
sobre els quarks, els antiquarks, i els gluons mateixos. La interacció forta és
la més potent de les quatre forces fonamentals.

La força forta només actua directament sobre partícules elementals. Tanmateix,
un residu de la força s'observa entre hadrons (l'exemple més conegut és la força
que actua entre nucleons en nuclis atòmics) com la força nuclear. Aquí la força
forta actua indirectament, transmesa com gluons que formen part dels mesons pi i
rho virtuals que clàssicament transmeten la força nuclear (vegi aquest tema per
a més detalls). El fracàs de moltes cerques de quarks lliures ha mostrat que les
partícules elementals afectades no són directament observables. Aquest fenomen
s'anomena confinament de color.

La força feble és a causa de l'intercanvi dels bosons W i Z pesants. El seu
efecte més familiar és la desintegració beta (de neutrons en nuclis atòmics) i
la radioactivitat associada. La paraula "feble" deriva del fet que el camp de
forces sigui unes 1013 vegades més feble que el de la força forta. Tanmateix, és
més fort que la gravetat a distàncies curtes. Una teoria electrofeble coherent
també s'ha desenvolupat que mostra que les forces electromagnètiques i la força
feble són indistingibles a temperatures per sobre d'uns 1.015 kèlvins. Tals
temperatures s'han investigat en acceleradors de partícules moderns i mostren
les condicions de l'Univers en els primers moments del Big Bang.

També existeixen forces en l'interior dels cossos, que s'anomenen forces
interiors, com per exemple les anomenades forces de cohesió, que mantenen unides
les partícules d'un cos. Les forces exercides sobre un cos per un altre cos
s'anomenen forces exteriors.

Una força es representa mitjançant un segment orientat o vector en el qual hi
estan representades les quatre característiques esmentades:



https://ca.wikipedia.org/wiki/Ferran_Bel_i_Accensi

Ferran Bel i Accensi (Tortosa, 1 de juny de 1965) és un polític català, alcalde
de Tortosa i senador per Tarragona en la X legislatura i diputat al Congrés dels
Diputats en la XI i XII legislatures.

És llicenciat en Ciències Econòmiques i Empresarials per la Universitat de
Barcelona, on també ha fet postgrau en hisenda autonòmica i local.

El 1991 va fundar una empresa des de la que ha exercit com a assessor fiscal. Ha
estat professor associat de la Universitat de Barcelona i professor de Règim
Fiscal d'Empreses de la Universitat Rovira i Virgili de 1990 a 2005. Militant de
Convergència Democràtica de Catalunya des de 1995, n'ha estat president local el
2002. A les eleccions municipals espanyoles de 2003 fou escollit regidor de
l'ajuntament de Tortosa i portaveu del grup municipal. A les eleccions
municipals espanyoles de 2007 esdevingué alcalde de Tortosa amb suport d'ERC,
càrrec que va revalidar a les eleccions municipals espanyoles de 2011 amb
majoria absoluta, i 2015 amb majoria simple.

Va ser president del Consell Comarcal del Baix Ebre entre 2003 i 2007. A les
eleccions generals espanyoles de 2011 va ser escollit senador per CiU per la
província de Tarragona. A les eleccions generals espanyoles de 2015 i 2016 fou
escollit diputat per Democràcia i Llibertat.



https://ca.wikipedia.org/wiki/Farigola

La farigola, frígola, timó, timonet, tem, tomello o tomell (Thymus vulgaris) és
un subarbust de la família de les labiades. S'anomena «farigola» en part del
català oriental, del llatí vulgar ferricula, mentre que en català occidental i
comarques limítrofes de l'oriental s'anomena «timó», del llatí culte thymus. A
les Balears se'n diu «frígola» i a Menorca també «tem». «Tomello» és més propi
del País Valencià. És un dels condiments tradicionals de la cuina mediterrània.
Pot arribar a fer formacions vegetals de tipus matollar, timonedes de les
contrades mediterrànies, de l'estatge montà i fins i tot, subalpí. Es
distribueix per tot el Mediterrani i, de forma secundària, s'estén per altres
zones europees. S'utilitzen les summitats florides dessecades com a remei.

És una mata perenne aromàtica de fins a 30-40 cm d'alçada. L'arrel és
axonomorfa. Té les tiges llenyoses i pubescents (amb pèls curts i suaus). La
textura de les fulles és herbàcia. Són fulles d'un color verd apagat per
l'anvers i d'un color blanquinós pel revers, ja que està cobert de pèls blancs.
Mesuren a tot estirar 1 cm de llarg incloent-hi el pecíol. Són fulles simples,
amb el limbe lanceolat, revolutes (semblen més estretes perquè l'ambient sec fa
que els marges quedin doblegats cap al revers) i tenen una nervadura pennada. La
inserció de les fulles a la tija és subsèssil, és a dir, tenen un pecíol molt
petit, i llur disposició és decusada. Les flors es troben en inflorescències
cimoses en glomèrol. Són hermafrodites. Tenen 5 sèpals soldats (és gamosèpala) i
5 pètals soldats (és gamopètala). La corol·la és bilabiada: el llavi superior,
escotat, i l'inferior subdividit en tres lòbuls divergents, i és de color rosa o
blanca. L'androceu és constituït per 4 estams lliures entre si però soldats a la
corol·la. El gineceu és format per 2 carpels soldats i té l'ovari súper. Els
fruits són núcules. La collita s'efectua durant la floració, del març al juny.

La farigola és originària de la zona mediterrània occidental i creix
espontàniament al centre d'Europa, als Països Balcànics i del Caucas; la planta
es cultiva a l'Europa Central i Meridional, Àfrica Oriental, Índia, Turquia,
Israel, Marroc i a l'Amèrica del Nord. Els principals països productors són
Espanya, Marroc, França, Bulgària i Hongria.

Els antics egipcis utilitzaven la farigola barrejada amb altres ingredients per
embalsamar els morts. A l'antiga Grècia la utilitzaven com a perfum durant els
banys i la cremaven com a encens als seus temples creient que la farigola era
una font de valor, és per això que també la cremaven davant l'altar dels seus
déus. Es pensava que l'extensió de la farigola per Europa va ser gràcies als
romans, ja que l'utilitzaven per purificar els espais i per donar una sabor
aromàtic al formatge i als licors. Durant l'edat mitjana, es posava sota els
coixins per a agafar el son i protegir-se de malsons. En aquest període, les
dames brodaven la figura d'aquesta planta en les vestidures dels cavallers i
guerrers puix que es considerava que donava valor al portador. La farigola també
s'utilitzava com a encens i es posava sobre els fèretres durant el funeral
perquè se suposava que assegurava el pas a la pròxima vida.

S'ignora si els components de la farigola, a l'administrar-la en dosis superiors
a les utilitzades en alimentació, són excretades en quantitats significatives
amb la llet materna, i si això pogués afectar al nen. Es recomana suspendre la
lactància materna o evitar l'administració d'aquesta substància.

La farigola s'utilitza a la cuina com a condiment. És un ingredient bàsic en la
cuina catalana, espanyola, francesa, grega, italiana, libanesa, persa,
portuguesa, líbia, síria i turca. També és molt emprada en la cuina àrab i
caribenya. La farigola s'utilitza sovint per a condimentar la carn, l'estofat i
per a la sopa. Encara que sigui saborosa no domina i es barreja bé amb altres
herbes i espècies.

La mel de farigola és una de les més apreciades al mercat i és un dels tipus que
pot arribar a ser considerada, si la proporció del seu pol·len és suficient, mel
monofloral.

En contenidors que tanquin hermèticament i mai en recipients de plàstics (pels
olis essencials), sense llum directa i protegida de la humitat.



https://ca.wikipedia.org/wiki/Energia

L'energia és una magnitud física que és un atribut present en qualsevol sistema
físic i que es pot manifestar en forma de treball útil, de calor, de llum o
altres maneres. Està molt relacionada amb el treball, l'entalpia, l'entropia i,
en física nuclear, la massa. L'energètica, que inclou la termodinàmica i altres
aspectes, és la branca de la ciència que s'ocupa de l'estudi de l'energia i la
tecnologia energètica la que l'aplica. L'energia és un nexe d'unió que apareix
en totes les àrees de la física i també en altres camps, com la química, el medi
ambient o l'economia. En el sistema internacional, l'energia es mesura en
joules, però moltes altres unitats s'hi usen també sovint, com la caloria, el
quilowatt-hora o l'electrovolt.

Un sistema té energia potencial, és a dir, energia en potència, que pot usar en
unes circumstàncies particulars i que, mentre no ho fa, la "guarda" o
emmagatzema en ell mateix, i una suma de les energies que té "actives" com a
conseqüència de diversos factors, com per exemple el fet d'estar en moviment
(energia cinètica), de trobar-se sota els efectes d'un camp gravitatori o
electromagnètic, de la temperatura a la qual es troba (energia tèrmica), o
simplement per la natura química i física que descriu com està estructurada la
matèria que conforma aquest sistema (energia interna, energia d'enllaç, energia
nuclear, etc.). En un univers tancat, la suma d'energia i massa es conserva,
però l'energia útil disminueix amb cada transformació, ja que inevitablement una
part se'n dissipa en forma de calor.

Els éssers vius necessiten fer transformacions energètiques al seu cos per poder
viure. Els humans introduïm energia al cos humà per mitjà de l'alimentació,
sense la qual morim. El consum mitjà mundial anual per persona d'energia
endosomàtica és d'uns cent vint watts. A més, els humans tenim la particularitat
d'utilitzar l'energia de manera exosomàtica, per a fer funcionar ordinadors,
desplaçar-nos, cuinar, obtenir aigua, etc. Actualment, la usem sobretot en forma
d'energia elèctrica, que obtenim principalment de centrals tèrmiques i nuclears.
Els combustibles emprats són, en general, finits a la Terra i amb reserves
inferiors a un segle. El consum energètic endosomàtic i exosomàtic per part dels
humans comporta actualment importants conseqüències socials, econòmiques i
polítiques relacionades amb la globalització, la sostenibilitat i el poder dels
grans accionistes i empresaris sobre la resta de persones.

L'energia, en general, és una quantitat abstracta que no es pot visualitzar
fàcilment.[Text poc precís] En física, existeixen moltes equacions que permeten
calcular quanta energia i de quin tipus és la que conté un sistema determinat.
Per la teoria de la relativitat, sabem que l'energia es pot transformar en
massa, i a l'inrevés, d'acord a la famosa equació d'Einstein: E = m c 2
{\displaystyle E=mc^{2}} . Així, el principi de conservació s'aplica
conjuntament a la massa i a l'energia.

En el cas més senzill, l'aplicació d'una força a través d'una distància
unidimensional, l'energia necessària és: E = ∫ f ( x ) d x {\displaystyle E=\int
f(x)\,dx} , i és f(x) la quantitat de força que cal aplicar-hi en cada punt. En
la pràctica, normalment, no es pot utilitzar fàcilment tota l'energia
emmagatzemada en un sistema per a produir treball. En l'exemple del cos en
caiguda lliure, l'energia potencial es transforma fàcilment en energia cinètica,
però l'energia interna del cos (energia química i atòmica) no es transforma.

L'espècie humana es beneficia d'energia exosomàtica (electricitat, llenya,
carbó, etc.) a més de consumir, com altres éssers vius, energia endosomàtica
(aliments).

L'energia mecànica es manifesta de moltes formes; a grans trets, es podria
diferenciar entre energia elàstica potencial i energia cinètica. Tanmateix, el
terme energia potencial és molt genèric, ja que l'energia potencial existeix en
tots els camps de força, com el camp gravitatori, el camp electrostàtic o el
camp magnètic. El terme energia potencial fa referència a la capacitat d'un cos
per a realitzar treball per raó de la seva posició en un camp de forces.

L'energia mecànica pot ser causada per forces conservatives, per forces no
conservatives o per totes dues. Les forces conservatives són les que deriven de
potencial. El teorema de l'energia aplicat a dos estats d'un sistema mecànic en
fa un balanç i diu que l'increment d'energia cinètica entre els dos estats és
igual a la variació de treball realitzat per totes les forces, les interiors al
sistema i les exteriors, aplicades a aquest. D'aquest teorema es desprèn que la
variació d'energia cinètica entre dos estats mecànics és igual al treball no
conservatiu, és a dir, al realitzat per les forces no conservatives.

L'energia potencial es defineix com el treball fet per un objecte contra una
força donada en canviar de posició.

L'energia potencial elàstica es defineix com el treball necessari per a
comprimir (o expandir) un ressort. La força F en una molla, o en qualsevol altre
sistema que obeeixi la llei de Hooke, és proporcional a l'extensió o la
compressió, x:

en què k és la constant elàstica que depèn de cada molla (o sistema) i ens
indica si la molla (o el sistema) presenta poca o molta resistència a
deformar-se quan li apliquem una força.

L'energia cinètica, simbolitzada per exemple amb Ek, T o K, és l'energia que té
un cos pel fet d'estar accelerat o desaccelerat. En calcular aquesta energia,
hom pot arribar a aquesta equació:

La força gravitatòria és igual a la massa, m, multiplicada per l'acceleració de
la gravetat g = 9.81 m/s². En aquest cas, l'energia potencial gravitatòria es
determina amb l'equació:

Una expressió més general per a l'energia potencial deguda a la llei de la
gravitació universal entre dos cossos o masses m1 i m2, útil en astronomia, és:

en què r és la separació entre els dos cossos i G és la constant de la
gravitació, 6,6742(10)×10−11 m3kg−1s−2.

L'energia tèrmica dels materials (els gasos, el plasma, els sòlids, etc.) és
l'energia associada amb el moviment microscòpic i aleatori de les partícules que
els constitueixen.

La calor es defineix com la manifestació de l'energia interna quan un sistema
efectua un procés, cíclic o no, mitjançant canvis de temperatura, sigui del
sistema, sigui del medi que l'envolta.

En un gran nombre de situacions, és possible utilitzar l'energia alliberada per
un sistema per a elevar la temperatura d'un altre objecte, per exemple, l'aigua
que escalfa un escalfador. També és possible mesurar la quantitat d'energia
elèctrica necessària per a elevar la temperatura de l'objecte. La caloria va ser
definida com la quantitat d'energia necessària per a elevar la temperatura d'un
gram d'aigua 1°C (aproximadament 4,1855 joules).

L'energia potencial electrostàtica d'una determinada configuració de càrregues
es defineix com el treball termodinàmic que s'ha de fer contra la força
electrostàtica per tal de reorganitzar les càrregues des d'una separació
infinita fins a la configuració considerada (o el treball fet contra la força
electrostàtica per separar les càrregues d'una configuració donada fins a
l'infinit). Per a dues càrregues puntuals Q1 i Q2 separades per una distància r,
aquest treball i l'energia potencial elèctrica és igual a:

En què ε0 és la permitivitat del buit 107/4πc0² o 8.854188…×10−12 F/m. Si la
càrrega s'acumula en un condensador de capacitància C, no es pren com a
configuració de referència aquella en què hi ha una separació infinita entre les
càrregues, sinó aquella en què són extremadament properes, de manera que hi ha
una càrrega neta nul·la en cada placa del condensador. La justificació per a
aquesta preferència és purament pràctica: és més fàcil mesurar la diferència de
voltatge i la magnitud de la càrrega en les plaques d'un condensador en una
situació de condensador descarregat, en què les càrregues són molt properes de
manera que els electrons i els ions es recombinen neutralitzant-se. En aquest
cas, el treball i l'energia potencial elèctrica vindrà determinada per:

Si un corrent elèctric passa a través d'una resistència, part de l'energia del
corrent elèctric es converteix en calor. Si el corrent passa a través d'un
aparell elèctric, una part de l'energia del corrent es pot convertir
potencialment en altres formes d'energia (una part sempre es dissiparà en forma
de calor). La quantitat d'energia d'un corrent elèctric es pot expressar de
diferents maneres, per exemple:

en què U és la diferència de potencial elèctric (en volts), Q és la càrrega (en
coulombs), I és la quantitat de corrent (en amperes), t és el temps durant el
qual flueix el corrent (en segons), P és la potència (en watts) i R és la
resistència elèctrica (en ohms). La darrera de les expressions anteriors és
especialment important per a la mesura pràctica de l'energia, ja que la
diferència de potencial, la resistència i el temps poden ser mesurats amb una
precisió considerable.

L'energia radiant és l'energia de les ones electromagnètiques continguda en la
llum visible i altres formes de radiació, com els raigs X. Quan la matèria
absorbeix la radiació, experimenta un augment de l'energia tèrmica; també es
poden experimentar canvis en les substàncies.

La quantitat d'energia radiant es pot calcular integrant el flux radiant (o
potència) respecte al temps, com en el cas de qualsevol altre tipus d'energia,
en unitats del SI es mesura en joules.

La radiació electromagnètica, com les microones, la llum visible o la radiació
gamma, és un flux d'energia electromagnètica. Aplicant les equacions anteriors
al component elèctric o magnètic dels camps electromagnètics, podrem calcular
tant la densitat volumètrica com el flux d'energia. El vector de Poynting
resultant s'expressa com:

L'energia de la radiació electromagnètica està quantificada, presenta uns
determinats nivells d'energia discrets. L'espai entre aquests nivells és igual
a:

en què h és la constant de Planck, 6,6260693(11)×10−34 Js, i ν és la freqüència
de la radiació. Aquesta quantitat d'energia electromagnètica és el que s'anomena
fotó. Els fotons de la llum visible tenen energies de 270–520 yJ, equivalent a
160–310 kJ/mol, la força dels enllaços químics més febles.

L'energia química és l'energia deguda a l'associació dels àtoms en molècules o
d'altres agregats de matèria. Pot ser definida com el treball fet per les forces
elèctriques durant el rearranjament de les posicions de les càrregues
elèctriques, electrons i protons, durant el procés d'agregació. Bàsicament, es
tractaria de l'energia potencial electrostàtica de les càrregues elèctriques. Si
l'energia química d'un sistema decreix durant una reacció química, la diferència
serà transferida a l'entorn que l'envolta en diferents formes, sovint calor o
llum; d'altra banda, si l'energia química d'un sistema s'incrementa com a
resultat d'una reacció química, la diferència serà aportada pel seu entorn,
habitualment també en forma de calor o llum. Per exemple,

És habitual expressar els canvis de l'energia química prenent com a referència
un mol de la substància en qüestió: els valors típics per als canvis de
l'energia química per mol durant una reacció anirien de desenes a centenars de
quilojoules per mol.

L'energia química tal com s'ha definit més amunt també és coneguda pels químics
com a energia interna, U: tècnicament, es mesura mantenint el volum del sistema
constant. Tanmateix, la major part de la química pràctica es desenvolupa a
pressió constant, de manera que si el volum canvia durant la reacció, caldrà
aplicar una correcció per tal de tenir en consideració el treball fet per o
sobre l'atmosfera per tal d'obtenir l'entalpia, H:

Caldrà una correcció addicional, per al canvi a l'entropia, S, per tal de
determinar si una reacció química es produeix o no, donada l'energia de Gibbs,
G:

Des de la Revolució industrial, la combustió de carbó, petroli, gas natural o
productes derivats d'aquest ha estat la manera més important de transformar
l'energia química en altres formes d'energia. El consum (realment haurien de
parlar de transformació, ja que segons la llei de conservació l'energia no es
consumeix, només es transforma) s'acostuma a expressar en referència a l'energia
obtinguda per la combustió d'aquests combustibles fòssils:

De la mateixa manera, un dipòsit de gasolina (45 litres) equivaldria a uns 1,6
GJ d'energia química. Una altra unitat per a mesurar l'energia química
alliberada és la tona de TNT, uns 4,184 GJ. És a dir, l'energia obtinguda de
cremar una tona de petroli equivaldria a unes 10 vegades la que alliberaria una
explosió d'una tona de TNT.

Altres exemples d'emmagatzemament d'energia química són les bateries o els
aliments. La digestió dels aliments i la seva metabolització per l'organisme,
sovint amb oxigen, provoca l'alliberament d'energia que al seu torn és
transformada en energia cinètica pels muscles.

L'energia solar és l'energia nuclear que es produeix al Sol, que funciona com un
reactor nuclear de fusió gegant natural, fusionant àtoms cada vegada més grans.
Irradia llum, calor (energia tèrmica) i radioactivitat. Només una part de la
irradiació solar que incideix en l'atmosfera terrestre aconsegueix traspassar-la
i incidir en la superfície de la Terra. En totes les estrelles, es produeix
energia de la mateixa manera.

L'energia d'alguns tipus es pot transformar en energia d'alguns altres tipus, en
treball (útil o no), en llum i en calor. Moltes d'aquestes transformacions es
fan de manera espontània en la natura, per exemple en el metabolisme humà o en
la respiració de les plantes.

Altres transformacions es fan per mitjà de màquines, tèrmiques o no, o
d'instal·lacions industrials (centrals tèrmiques, nuclears, parcs eòlics, etc.)
creades pels humans. La majoria de màquines necessita una aportació externa
d'energia per a funcionar, algunes ho fan amb energia cinètica, com per exemple
una bicicleta (l'energia mecànica produïa per les cames, que prové de l'energia
endosomàtica de la persona) o una manivel·la, l'energia solar d'una calculadora
o d'alguns gadgets i joguines, l'energia de combustió dels motors i dels
gasodomèstics, l'energia elèctrica dels electrodomèstics i aparells electrònics,
etc. Els llums transformen una petita part de l'energia elèctrica en energia
lumínica, les turbines transformen l'energia mecànica de fluids que passen per
les seves pales en energia cinètica a la màquina, els generadors elèctrics
transformen l'energia química, mecànica o lluminosa en electricitat.

La mesura absoluta de l'energia no és possible, perquè es defineix com el
treball que un sistema pot fer sobre un altre; per tant, només la transició d'un
sistema d'un estat vers un altre pot ser mesurada; és a dir, la diferència o
increment d'energia entre dos estats.

Els mètodes per a mesurar l'energia són sovint indirectes, els utilitzats per la
mesura d'altres magnituds, com per exemple la massa, la distància, la radiació,
la temperatura, el temps, la càrrega elèctrica o el corrent elèctric, i a partir
d'aquests es calcula l'energia per mitjà de taules o equacions que les
relacionen.

Al llarg de la història de la ciència, el valor de l'energia s'ha expressat en
diferents unitats, com l'erg de l'antic sistema CGS; però, actualment, la unitat
acceptada del Sistema Internacional per a l'energia és el joule i els seus
múltiples i submúltiples. Altres unitats que s'usen molt són la caloria, el
quilowatt-hora i l'electrovolt, i encara n'hi ha d'altres diferents.

L'energia és subjecta a la llei de la conservació de l'energia, que indica que
l'energia no pot ser creada ni destruïda, només pot ser transformada.

Molts tipus d'energia, amb la gravitatòria com una excepció important, també són
sotmesos a estrictes normes locals de conservació. De manera que l'energia només
es pot intercanviar entre regions adjacents de l'espai, i qualsevol observador
coincidirà sobre la densitat d'energia en un volum donat de l'espai. També hi ha
una llei global de la conservació de l'energia que estableix que l'energia total
de l'univers no canvia, cosa que és una conseqüència directa, un corol·lari, de
la llei local de conservació. La conservació de l'energia és una conseqüència
matemàtica de la simetria de translació del temps, és a dir, la impossibilitat
de diferenciar intervals temporals presos en diferents moments. (Vegeu el
teorema de Noether).

Això és així perquè l'energia és una magnitud que és una variable conjugada amb
el temps. Aquesta imbricació de l'energia i el temps comporta un principi
d'incertesa: és impossible de definir la quantitat exacta d'energia durant
qualsevol interval definit de temps. Aquest principi d'incertesa no s'ha de
confondre amb la conservació de l'energia, encara que proporcioni uns límits
matemàtics entre els quals es pot definir i mesurar l'energia.

En mecànica quàntica, l'energia s'expressa mitjançant l'operador hamiltonià; en
qualsevol escala temporal, la incertesa de l'energia vindrà donada per:

que té una forma similar al principi d'incertesa de Heisenberg, però no són
matemàticament equivalents, ja que H i t no són variables conjugades ni en
mecànica clàssica ni en mecànica quàntica.

En física de partícules, aquesta desigualtat permet una comprensió qualitativa
de les partícules virtuals que transporten un moment que intercanvien amb
partícules reals, responsable de la creació de totes les forces fonamentals
conegudes. El fotons virtuals (que són l'estat d'energia quàntica més baix dels
fotons) també són els responsables de les interaccions electrostàtiques entre
càrregues elèctriques (que comporten la llei de Coulomb), de la desintegració
radioactiva per fissió espontània dels estats nuclears excitats, de l'efecte
Casimir, de la força de van der Waals i d'altres fenòmens observables.

La tecnologia energètica estudia com utilitzar l'energia per a usos pràctics. Hi
cal una font d'energia que, quan s'utilitza sense procés de conversió, s'anomena
energia primària, i que de vegades cal convertir en electricitat per a la seva
utilització. Les fonts d'energia primària solen ser materials que tenen una
energia interna acumulada i que extraiem cremant-los, com al cas dels
combustibles fòssils (carbó, gas natural, petroli) i de l'agromassa (fusta,
paper, agrofuel, etc.), o bé trencant els seus enllaços nuclears, com el
combustible nuclear (urani, plutoni).

Tanmateix, també es pot transformar energia a partir de l'energia d'un procés,
sense haver d'emprar un "combustible" que s'acabi. És el cas, per exemple, de
l'energia eòlica, que transforma directament l'energia cinètica del vent en
energia mecànica a les aspes d'un molí, que posteriorment es podrà transformar
en electricitat, per exemple, amb un generador. Els molins d'aigua aprofiten
l'energia cinètica d'un corrent d'aigua, un riu, que passa entre les seves
aspes. Les centrals hidroelèctriques fan moure turbines, transformant energia
cinètica de l'aigua en mecànica de les pales de la turbina, amb l'aigua que cau
per acció de la gravetat. Aquestes i altres fonts s'anomenen energies renovables
perquè com no usem l'aire ni l'aigua directament, sinó l'energia que produeixen,
aquests no es gasten. Altres fonts d'energia renovable són la solar o la
geotèrmica, per exemple. Islàndia és un país que utilitza pràcticament només
aquest tipus de fonts, concretament la hidràulica i la geotèrmica.

Finalment, també és possible reciclar i obtenir com a subproducte energia. En
aquests casos, la producció d'energia no pot ser mai l'objectiu principal i, per
tant, no són processos que serveixin com a fonts absolutes sinó que ajuden a
haver d'usar menys unes altres, especialment si són no renovables o exhauribles
(fòssils, agrocombustibles, nuclear). Alguns exemples en són el biogàs obtingut
per compostatge d'escombraries orgàniques, o el petroli blau obtingut de la
disminució d'emissions contaminants de diòxid de carboni en algunes indústries,
com per exemple una fàbrica de ciment.

L'economia del sector energètic tracta de l'energia des d'un punt de vista
centrat en l'economia i la societat. Més enllà de les propietats i coneixements
científics abstractes i objectius que tenim de l'energia, la manera com s'usi en
la tecnologia i sobretot el seu comerç té importants implicacions socials i
polítiques, que van des de guerres a interessos legals (per exemple, l'impost
sobre el carboni per la indústria nuclear) passant per latifundis agrícoles en
el tercer món.



https://ca.wikipedia.org/wiki/Els_Catarres

Els Catarres són un grup de música català d'estil pop-folk. Els seus components
són Èric Vergés i Jan Riera, d'Aiguafreda, i Roser Cruells, de Centelles. Amb la
cançó «Jenifer» van saltar a la fama l'estiu de 2011.

El grup es va formar a finals de 2010 i van iniciar la seva carrera tocant als
bars i a la Fira d'Artesania d'Aiguafreda. El seu primer grup de cançons va
estar disponible exclusivament a Internet. Gràcies a una d'elles, «Jenifer», una
cançó que parla de l'amor prohibit entre un patriota català i una xoni de
Castefa, van saltar a la fama el 2011. El juny del 2011 el vídeo a YouTube de la
cançó «Jenifer» arribava a les 200.000 visites i a mitjants de setembre
s'acostava a les 800.000 gràcies al boca-orella digital. A començaments
d'octubre va arribar al milió de reproduccions i va rebre multitud de versions.
En l'actualitat ja compta amb més de 2.000.000 de visites a youtube i és el
video més vist de la música en català. Al llarg de l'estiu del 2011 van tenir un
centenar de concerts programats arreu de Catalunya. Van manifestar que si mai
fitxaven per una discogràfica seria amb la condició de poder continuar oferint
la seva música a la xarxa de franc.

El 29 de novembre de 2011 va sortir a la venda el seu primer àlbum, Cançons
2011, amb 13 cançons, quatre d'elles inèdites. Sota el segell Discmedi Blau, el
disc es va poder comprar a les botigues, tot i que les cançons es van poder
trobar gratuïtament a Internet. La primera cançó inèdita a penjar-se va ser
«Me'n vaig al camp», una paròdia d'un «modernet» de Barcelona que decideix
anar-se'n a viure al camp. En total van vendre més de 6000 discs. El març de
2012 Els Catarres van guanyar el Premi Enderrock 2012 a la millor lletra de
cançó per «Jenifer». L'estiu del mateix any van engegar la Gira Bandarra 2012
amb la presentació de dues noves cançons a través de la xarxa, entre les quals,
«Tintín» i «La contorsionista», aquesta darrera enregistrada amb la
col·laboració d'Adrià Salas de La Pegatina. Aquell mateix any van afegir als
seus directes instruments de vent-metall: trompeta (Jaume Esteve); trombó (Marc
Ruescas) i percussió (Malena).

El 2013 van publicar el seu tercer treball, Postals, sota el segell de Música
Global i van començar una gira, titulada amb el mateix nom, que els va portar
arreu dels Països Catalans. És en aquest disc que s'incorpora la bateria
gironina Laia Fortià. L'any següent el grup va continuar la gira Postals i va
exhaurir les entrades dels dos concerts de fi de gira a la Sala Apolo de
Barcelona en nou dies.

El març de 2015 van publicar, de nou a la seua web i gratuïtament, el quart
àlbum de la banda, Big Bang. Van començar una gira el 23 d'abril del mateix any
al Sant Jordi Club, començant aleshores la gira anomenada amb el mateix nom que
el disc. Aquesta gira els va portar per tots els Països Catalans, Espanya,
França, Xina i Corea, acabant la gira amb un total de més de 160 concerts i
nombrosos reconeixements, entre els quals el Premi Enderrock 2017 al millor
artista en directe, El premi Arc a la millor gira 2016, Premi Enderrock 2016 al
Millor artista, Premi Enderrock 2016 al Millor Disc. Bigbang va arribar a les
20.000 copies venudes i van aconseguir així el seu primer DISC D'OR. Els
Catarres van despedir-se indefinidament dels escenàris amb 7 concerts de comiat
a Barcelona, on en 10 dies van omplir les 7 principals sales de la ciutat,
exhaurint les 7.000 entrades en només 1 més i mig.



https://ca.wikipedia.org/wiki/Corrent_el%C3%A8ctric

El corrent elèctric és el flux o moviment de càrregues elèctriques, normalment a
través d'un cable o qualsevol altre material conductor. Les càrregues
elèctriques poden ser negatives (electrons) o positives (forats), malgrat que el
corrent convencional ha estat definit, per raons històriques, com un flux de
càrregues positives. Avui, però, coneixem que en materials com els metalls la
circulació és de càrregues negatives i en direcció oposada; tot i això, la
definició del corrent convencional continua essent vàlida.

El corrent elèctric és una magnitud física d'importància fonamental en la
tecnologia relacionada amb l'electrotècnia i amb l'electrònica i proporciona un
gran nombre d'aplicacions. S'utilitza tant pel transport d'informació com pel
transport d'energia. El corrent elèctric s'utilitza per a l'alimentació dels
dispositius elèctrics, per a aquest propòsit s'utilitzen dues varietats, el
corrent continu (CC, DC), que presenta una intensitat de flux de càrregues en
una única direcció, i el corrent altern (CA, AC),en el qual la intensitat del
flux de càrregues varia periòdicament al llarg del temps i el seu sentit de
circulació també.

La unitat de mesura per al corrent elèctric en el Sistema Internacional
d'Unitats (SI) és l'ampere (simbolitzat com a A), que equival al flux d'un
coulomb de càrrega per segon, una mesura, doncs, de la quantitat de càrrega per
unitat de temps. Aquesta magnitud física s'acostuma a simbolitzar com a I. El
corrent elèctric, es pot mesurar directament utilitzant un amperímetre o de
manera indirecta mitjançant la detecció del camp magnètic generat pel corrent a
mesurar amb sensors d'efecte Hall o amb bobines de Rogowski.

La utilització de la tecnologia del corrent elèctric va començar vers la meitat
del segle XIX amb el telègraf i la galvanització, per a les dues aplicacions
s'utilitzava la potència que subministraven les primeres bateries. El 1866
Werner von Siemens va utilitzar el principi de la dinamo de Søren Hjorth per
crear el primer generador elèctric comercial, que es venia com a màquina per la
ignició a distància de les càrregues explosives. A partir de 1880 va
desenvolupar màquines cada cop més grans per tal de respondre a les necessitats
creixents d'energia elèctrica. Al principi les xarxes de corrent elèctric
s'utilitzaven per proveir electricitat per l'enllumenat públic o domèstic amb
làmpades de descàrrega, d'arc o d'incandescència. Una altra de les primeres
utilitzacions del corrent elèctric va ser als fars atès que les làmpades
elèctriques donaven una intensitat de llum superior a les antigues espelmes o
làmpades de querosè. Com a resultat de l'evolució de la tecnologia van aparèixer
les primeres centrals elèctriques que al principi es basaven en les turbines
hidràuliques i els motors de vapor. A partir de principis del segle XX la
disponibilitat de turbines de vapor de gran potència farà que aquesta tecnologia
esdevingui el principal mitjà de producció de corrent elèctric.

Als darrers anys del segle XIX es va produir el que s'anomena la guerra dels
corrents, els contendents eren el corrent continu i el corrent altern, que es va
decantar en favor del corrent altern. El corrent altern és avui dia la manera
fonamental de transport de l'energia elèctrica i ofereix grans avantatges:

Però el corrent altern també presenta alguns inconvenients, com per exemple que
la variació constant de la tensió obliga a que els aparells elèctrics siguin
alimentats a través d'un rectificador. Un altre problema és l'aparició de
potència reactiva a la xarxa elèctrica, cosa que va portar a partir de la segona
meitat del segle XX a l'aparició de les xarxes de transport de corrent continu
d'alta tensió.

El corrent continu pot ser emmagatzemat als acumuladors i juntament amb la xarxa
ferroviària (i tramviària) constitueix un mercat interessant que justifica la
vigència d'aquest tipus de corrent. Des del punt de vista d'avui dia, fins i tot
bateries de grans dimensions serien massa petites per emmagatzemar càrregues
importants. El desenvolupament de l'electrònica de potència pot convertir
fàcilment un tipus de corrent en l'altre, i els podem trobar junts, com per
exemple als moderns trens multisistema.

Sabem que un conductor elèctric està en equilibri si el camp elèctric és igual a
zero en qualsevol punt dins del conductor, és a dir, el potencial elèctric és
constant en tots els punts del conductor. És evident que si hi ha una diferència
de potencial entre dos punts del conductor, també hi haurà un camp elèctric
diferent de zero, i per tant un corrent elèctric. Aquesta diferència de
potencial es diu força electromotriu i constitueix la base del funcionament dels
circuits elèctrics i els camps electromagnètics, juntament amb la llei d'Ohm i
les lleis de Kirchhoff.

La magnitud d'un corrent elèctric a un punt determinat és la derivada respecte
al temps de la càrrega elèctrica:

La quantitat de càrrega Q que flueix per unitat de temps t és I, que és la
intensitat del corrent. La intensitat del corrent elèctric tot i tenir una
intensitat, una direcció i un sentit és una quantitat escalar, perquè se suma de
manera escalar com ho demostra la llei dels nodes. Tanmateix la densitat del
corrent està vinculada a una magnitud vectorial anomenada densitat de corrent.

Anomenem intensitat del corrent elèctric a la càrrega que passa per una secció
d'un conductor en cada unitat de temps establerta. En el SI s'expressa en C/s,
unitat que es denomina ampere (A). Si el sentit de circulació del flux de
càrrega elèctrica és constant en el temps, parlem del corrent continu; en cas
contrari, és l'altern. Si no es produeix emmagatzemament ni disminució de
càrrega en cap punt del conductor, el corrent és estacionari.

Per mesurar la intensitat del corrent elèctric s'utilitza un aparell anomenat
amperímetre, aquest nom ve d'amperes que és la unitat en què es mesura el
corrent elèctric. Per a efectuar la mesura de la intensitat del corrent
circulant, l'amperímetre ha de situar-se en sèrie, és a dir, en una configuració
de connexió que els borns o terminals dels dispositius es connecten
seqüencialment, perquè tal que el dispositiu sigui travessat pel corrent. Això
implica que l'amperímetre ha de posseir una resistència interna el més petita
possible, a fi que no produeixi una caiguda de tensió apreciable. Per a això, en
el cas d'instruments basats en els efectes electromagnètics del corrent
elèctric, estaran dotats de bobines de fil gruixut i amb poques espires. En
alguns casos, per a permetre la mesura d'intensitats superiors a les quals
podrien suportar els debanaments i òrgans mecànics de l'aparell sense
destruir-se, se'ls dota d'una resistència de molt petit valor col·locada en
paral·lel amb el debanament, de manera que solament passarà per aquest una
fracció del corrent principal. Aquesta resistència addicional rep el nom de
shunt.

La densitat de corrent és la quantitat de corrent que travessa una unitat de
superfície. Es defineix com un vector la magnitud del qual és el corrent
elèctric dividit per l'àrea de la secció transversal, en el SI es mesura en
amperes/metre quadrat.

Essent N el nombre de portadors de càrrega per metre cúbic ( m 3 {\displaystyle
m^{3}} ), i q cadascuna de les càrregues que es mouen dins del conductor amb una
velocitat v d {\displaystyle v_{d}} , anomenada velocitat de deriva; la càrrega
que flueix per unitat de temps a través d'una secció A del conductor:

essent n → {\displaystyle {\vec {n}}} és vector perpendicular a la superfície A.
S'anomena vector densitat de corrent al vector:

Aquest és un vector que té la mateixa direcció i el mateix sentit que la
velocitat de deriva dels portadors de càrrega que al seu torn tenen la mateixa
direcció del camp elèctric i concorda amb el camp si la càrrega q és positiva i
és discordant si la càrrega és negativa.

De la llei de la conservació de la càrrega se'n deriva una propietat fonamental
de la densitat de càrrega elèctrica. Utilitzant el teorema de la divergència
podem saber que:

on τ {\displaystyle \tau } és el volum del conductor. La quantitat de càrrega
elèctrica que flueix a través de la superfície A és la mateixa que la quantitat
de càrrega que flueix a través del volum τ {\displaystyle \tau } en el mateix
temps:

la derivada parcial és necessària perquè el corrent pot variar segons la
superfície. ρ {\displaystyle \rho } és la densitat de càrrega per unitat de
volum. Comparant aquesta equació amb la integral del teorema de la divergència
obtindrem l'equació de continuïtat:

En el cas estacionari la quantitat de càrrega es conserva al llarg del temps ρ (
t ) = c o s t {\displaystyle \rho (t)=cost} per tant ∂ ρ ∂ t = 0 {\displaystyle
{\frac {\partial \rho }{\partial t}}=0} i això porta a

Si es troba en estat estacionari de manera que el camp vectorial produït pel
vector densitat de corrent és solenoïdal. Això també ens indica que el flux de
la densitat de corrent és constant i per tant, el corrent elèctric a través de
qualsevol secció del conductor és sempre el mateix, independentment de la secció
considerada. Aquest fet és conegut com la primera llei de Kirchhoff.

Les partícules carregades que es mouen en un conductor ho fan constantment i en
direccions aleatòries, com ho farien les partícules d'una gas. Per tal que hi
hagi un flux net de càrrega, les partícules s'han de moure també amb una
velocitat de deriva conjunta mitja. Els electrons, que són els portadors de
càrrega en els metalls, segueixen un camí erràtic, passant d'àtom a àtom, però
generalment fluint en la direcció del camp elèctric.

A la definició de la densitat de corrent ens trobem amb la velocitat dels
portadors de càrrega, aquesta velocitat no és la velocitat pròpia dels electrons
o dels portadors de càrrega positiva (ions o d'altres). La velocitat d'agitació
tèrmica de les partícules dins d'un conductor o un gas és deguda a l'agitació
tèrmica i obeeix a les distribucions estadístiques i al principi d'equiparació
de l'energia i és de l'ordre de 10 5 m / s {\displaystyle 10^{5}m/s} . Es pot
estimar fàcilment:

On m e = 9 , 1 ⋅ 10 − 31 K g {\displaystyle m_{e}=9,1\cdot 10^{-31}\,Kg} és la
massa d'un electró, k B = 1 , 4 ⋅ 10 − 23 J / K {\displaystyle k_{B}=1,4\cdot
10^{-23}\,J/K} és la constant de Boltzmann i T = 300 K {\displaystyle T=300\,K}
és la temperatura ambient absoluta. D'aquí resulta:

A més d'aquest moviment a l'atzar, perquè hi hagi un flux de càrrega, els
portadors de càrrega han de moure's a la mateixa velocitat de deriva. Els
electrons de conducció són els portadors de càrrega en els metalls i segueixen
camins irregulars, saltant d'un àtom a un altre, però es mouen en la direcció
general del camp elèctric. La seva velocitat de desplaçament és de l'ordre de 10
− 5 m / s {\displaystyle 10^{-5}\,m/s} , és a dir, de fraccions de mil·límetre
per segon. Podem estimar aquesta velocitat utilitzant l'energia:

on <t> és el temps mitjà de trajecte lliure mitjà dels electrons entre els
col·lisions de dos electrons. La velocitat a la qual flueixen pot ser calculada
per mitjà de l'equació:

El corrent elèctric en un material sòlid presenta típicament fluxos molt lents.
Per exemple, a un cable de coure amb una secció transversal de 0,5 mm²,
transportant un corrent de 5 A, la velocitat de deriva (velocitat mitjana a la
que es mouen els electrons dins d'un sòlid) és de l'ordre d'un mil·límetre per
segon. Un altre exemple, dins del buit (gairebé buit) d'un tub de raigs catòdics
els electrons viatgen pràcticament en línia recta a una desena part de la
velocitat de la llum.

Tanmateix, sabem que els senyals elèctrics són ones electromagnètiques que es
propaguen a una velocitat molt alta fora de la superfície del conductor
(movent-se a la velocitat de la llum, com es dedueix de les equacions de
Maxwell). Per exemple, a les línies de corrent altern (AC), les ones d'energia
electromagnètica es propaguen ràpidament per l'espai a través de l'espai que hi
ha entre els fils, movent-se des d'una font fins a una càrrega distant, malgrat
que als fils els electrons només es mouen cap endavant i cap enrere a petites
distàncies. Al mateix temps que la velocitat de les càrregues que flueixen és
molt lenta, l'energia electromagnètica associada viatja a la velocitat de la
llum. La proporció (tant per cent) de la velocitat del senyal a través del mitjà
respecte la velocitat de la llum al buit rep el nom de factor de velocitat; per
exemple, un factor de velocitat de 0,43 indicaria que la velocitat del senyal
seria del 43% de la velocitat de la llum.

La llei d'Ohm descriu la relació entre la intensitat i la tensió en un corrent
elèctric: la diferència de potencial (V) és directament proporcional a la
intensitat de corrent (I) i a la resistència (R). Es descriu mitjançant la
fórmula:

Qualsevol corrent elèctric produeix un camp magnètic, que es pot representar com
un conjunt de línies de camp circulars que envolten el fil conductor.

El corrent elèctric es pot mesurar directament amb un galvanòmetre, però aquest
mètode comporta trencar el circuit, cosa que de vegades és un inconvenient. Per
evitar tallar el circuit, es pot utilitzar la detecció del camp magnètic que
genera. Els aparells que utilitzen aquest mètode són, entre d'altres, els
sensors d'efecte Hall o la bobina de Rogowski.

Durant l'inici de la història de l'electricitat es va definir el sentit del
corrent elèctric com la direcció del flux de les càrregues positives, és a dir,
les càrregues que es movien del pol positiu al pol negatiu. En aquell moment
encara no es coneixia l'estructura dels àtoms i no es podia imaginar que als
conductors sòlids les càrregues positives són fortament lligades als nuclis dels
àtoms i, per tant, no pot haver cap tipus de flux de càrregues positives en
aquest tipus de materials. Tanmateix quan la física subatòmica va constatar
aquest fet el concepte anterior era molt estès i arrelat, essent àmpliament
utilitzat als càlculs i l'anàlisi de circuits

Per aquesta raó històrica aquest sentit continua essent utilitzat avui dia i rep
el nom de sentit convencional de circulació del corrent elèctric. A qualsevol
tipus de conductor serà o el sentit oposat al flux net de les càrregues
negatives o el sentit del camp elèctric establert al conductor. A la pràctica
qualsevol corrent elèctric pot ser representat com un flux de portadors de
càrrega positiva sense que això derivi en l'aparició d'errors de càlcul o de
qualsevol altre problema pràctic.

El sentit real del corrent elèctric depèn de la natura del conductor. Als sòlids
les càrregues que constitueixen el flux del corrent són els electrons lliures,
als líquids els portadors del corrent són els ions positius o negatius i als
gasos pot ser degut tant als ions (positius o negatius) com als electrons. El
sentit real és el sentit del moviment de deriva de les càrregues elèctriques
lliures (els portadors de càrrega). Aquest moviment és en direcció contrària al
del sentit del camp elèctric si els portadors de càrrega són negatius, seria el
cas dels conductors metàl·lics, o en el mateix sentit del camp elèctric quan els
portadors de càrrega són positius. Tanmateix, existeixen casos on es verifica
l'existència de càrregues movent-se en els dos sentits, això passa quan el
conductor presenta els dos tipus de càrregues lliures com en el cas dels
conductors iònics.

Hi ha dos tipus de corrent elèctric: el corrent continu i el corrent altern.
Tots els aparells elèctrics que connectem a la xarxa elèctrica s'alimenten amb
corrent altern, però molts dels nostres electrodomèstics, com per exemple el
televisor o l'ordinador, tenen circuits electrònics que funcionen amb corrent
continu i a voltatges relativament petits, per això disposen d'un transformador
que subministra les tensions requerides i circuits rectificadors que
converteixen el corrent altern en corrent continu.

El corrent continu es caracteritza per un flux constant de càrregues cap a una
única direcció. Una bateria connectada a un circuit produeix un corrent continu
o flux continu de càrregues que es mouen del born o terminal negatiu cap al
positiu. Aquest tipus de corrent és simbolitzat amb les lletres CC tot i que és
habitual trobar l'equivalent anglès DC (Direct Current).

El corrent altern es caracteritza pel fet que el seu flux canvia de sentit
periòdicament, de manera que el flux promedi és igual a zero, però no sempre té
un valor nul. Això implica que el generador del corrent canvia periòdicament la
polaritat, la periodicitat d'aquest canvi o freqüència és una de les
característiques que defineixen aquest tipus de corrent. Gràcies al fet que pot
arribar a grans distàncies de manera fàcil i sense grans pèrdues és el tipus més
utilitzat per al transport d'energia elèctrica. Aquest tipus de corrent se
simbolitza per CA, tot i que també és habitual trobar el seu equivalent anglès
AC.

A la natura trobem exemples de corrents elèctric com els llamps que són un gran
corrent elèctric entre els núvols i el terra que es produeix quan s'ha acumular
prou càrrega als núvols i es modifica l'estructura de l'aire que es transforma
localment en un plasma ionitzat que pot conduir l'electricitat. També és un
corrent elèctric el vent solar, la font de les aurores polars, i hi ha alguns
animals que poden generar corrents elèctrics que utilitzen com a arma defensiva
o de caça, com l'ordre dels gimnotiformes, on hi ha el conegut exemple de
l'anguila elèctrica, que detecten la seva presa i l'estaborneixen amb alts
voltatges que generen a unes cèl·lules musculars modificades anomenades
electròcits.

La forma més familiar d'un corrent elèctric artificial és el flux d'electrons
als fils metàl·lics, com en el cas de les xarxes elèctriques que serveixen
energia elèctrica a grans distàncies, o dels petits fils dels equips elèctrics i
electrònics. En electrònica hi ha altres formes de corrent com el flux
d'electrons a través de resistències o a través del buit de les vàlvules
termoiòniques, el flux d'ions dins d'una bateria o el flux de forats en un
semiconductor.

El llindar de percepció d'un corrent elèctric en els éssers humans és
d'aproximadament 0,5 mA per al corrent altern, a una freqüència d'entre 50 i 60
hertz, i de 2 mA per al corrent continu. S'ha de tenir present que l'efecte d'un
determinat corrent elèctric varia no només en funció de la intensitat, sinó
també per la durada i per les zones del cos que recorre.

Una persona pot entrar en contacte amb parts sota tensió i patir els efectes del
pas del corrent elèctric per contacte directe (en tocar una part activa d'un
circuit elèctric) o indirecte (en toca un objecte electrificat accidentalment,
per exemple per degradació de l'aïllament). Per evitar això s'ha d'actuar per
implementar contramesures exigides per la normativa vigent, les normes del
Reglament de Baixa Tensió (RBT).



https://ca.wikipedia.org/wiki/Calif%C3%B2rnia

Califòrnia és un dels estats dels Estats Units d'Amèrica. És situat a la costa
oest, vorejant l'Oceà Pacífic. És l'estat més ric i més poblat dels Estats
Units, i el tercer en extensió (després d'Alaska i Texas). El seu sobrenom
oficial és l'«Estat Daurat» (The Golden State), un nom que fa referència a la
febre de l'or del segle XIX. La població es concentra sobretot al centre i al
sud de l'estat, especialment a les aglomeracions de San Francisco, Los Angeles i
San Diego, a la costa.

Moltes de les seves ciutats porten el nom de les missions fundades per
l'explorador català Gaspar de Portolà o el franciscà mallorquí Juníper Serra,
conegut com a fra Ginebró; que exploraren aquestes terres a mitjan segle XVIII
en nom de la Corona Espanyola.

La gran extensió li proporciona una gran varietat geogràfica, que comprèn des de
zones desèrtiques fins a boscos molt plujosos, i des d'indrets situats sota el
nivell del mar (la Vall de la Mort, a -86 m), fins a la muntanya més alta dels
EUA fora d'Alaska (el Whitney, de 4.421 m).

La riquesa i les bellesa naturals d'aquest estat es concentren en coneguts parcs
naturals, com són la costa de Big Sur, les Illes del Canal, la Vall de la Mort,
Arbres de Josuè, Parc Nacional del Canyó dels Reis, Redwood i Yosemite.

Califòrnia té frontera amb els estats dels EUA d'Arizona i Nevada a l'est,
Oregon al nord, i al sud amb l'estat de Baixa Califòrnia de Mèxic.

Califòrnia fou habitada per successives onades d'immigrants durant els darrers
10.000 anys i era un dels llocs més diversos tant des del punt de vista cultural
com lingüístic de l'Amèrica del Nord precolombina. La zona era habitada per més
de 70 grups diferents d'indígenes americans. Les poblacions que vivien a la
costa solien caçar mamífers marins, pescar salmons i recollir mariscs, mentre
que els grups de l'interior caçaven i recollien nous, glans i baies. Les
poblacions californianes també eren diverses en l'organització política. El
comerç, els matrimonis i les aliances militars fomentaven moltes relacions
socials i econòmiques entre els diversos grups.

El primer europeu a explorar la costa nord va ser el portuguès Juan Rodríguez
Cabrillo el 1542 navegant per a l'imperi espanyol. Uns 37 anys més tard,
l'explorador anglès Francis Drake també va explorar i va reclamar una part
indefinida de la costa el 1579. Comerciants espanyols també van començar a
fer-hi visites amb el galió de Manila durant els seus viatges d'anada i vinguda
des de les Filipines a partir de 1565. Sebastián Vizcaíno va explorar i va
cartografiar la costa de Califòrnia el 1602 per a la Nova Espanya.

Els missioners espanyols van crear vint-i-una missions al llarg de la costa del
que avui es coneix com a l'Alta Califòrnia, juntament amb petits pobles. La
primera missió a l'Alta Califòrnia es va establir a San Diego el 1769. El 1821,
la Guerra d'Independència de Mèxic va aportar a Mèxic (incloent-hi Califòrnia)
la independència d'Espanya, per als pròxims vint-i-cinc anys. L'Alta Califòrnia,
va seguir sent una remota província del nord de Mèxic. Ranxos ramaders, o
ranxos, van emergir com a les institucions dominants de Califòrnia. Després de
la independència mexicana d'Espanya, la cadena de missions va passar a ser
propietat del govern mexicà i va ser secularitzada el 1832. Els ranxos es van
desenvolupar sota propietat dels califòrnis (californians de parla hispana) que
havien rebut subvencions i també pel seu comerç amb comerciants de Boston.

A partir de la dècada de 1820, colons provinents dels Estats Units i Canadà van
començar a arribar al nord de Califòrnia. Aquests colons van ser els precursors
dels grans canvis que més tard van escombrar el territori mexicà. Aquests
nouvinguts utilitzaven el Siskiyou Trail, Califòrnia Trail, Oregon Trail, i el
vell Camí espanyol per creuar les escarpades muntanyes i deserts. En aquest
període, la Rússia Imperial també va explorar la costa de Califòrnia i va
establir un lloc comercial a Fort Ross.

El 1846, els colons es van rebel·lar contra l'Estat mexicà durant la Revolta de
la Bandera de l'Ós. Posteriorment, els rebels van plantar la Bandera de l'Ós
(amb un ós, una estrela, una banda de color vermell, i les paraules "República
de Califòrnia") en el Comtat de Sonoma.

El primer i únic president de la República Californiana va ser William B. Ide,
que va tenir un paper fonamental durant la Revolta de la Bandera de l'Ós. El seu
mandat va durar vint-i-cinc dies i va acabar quan Califòrnia va ser ocupada per
les forces dels EUA durant la Guerra Mexicano-Americana.

La República de Califòrnia va durar poc, ja que aquell mateix any va esclatar la
Guerra Mexicano-Americana (1846-1848). El comandant John D. Sloat de l'Armada
dels Estats Units va dirigir les seves tropes cap a la badia de Monterey i aquí
va començar l'ocupació militar de Califòrnia pels Estats Units. Nord Califòrnia
es va retre en menys d'un mes. Després d'una sèrie de batalles al sud de
Califòrnia, el Tractat de Cahuenga va ser signat pels californians el 13 de
gener de 1847, assegurant el control americà de Califòrnia. Després del Tractat
de Guadalupe-Hidalgo que va posar fi a la guerra, la regió va ser dividida entre
Mèxic i els Estats Units, el territori occidental de l'Alta Califòrnia, es va
convertir en els estats nord-americans de Califòrnia, Arizona, Nevada, Colorado
i Utah, mentre que la zona inferior de Califòrnia, Baixa Califòrnia, es va
mantenir en poder de Mèxic.

El 1848, la població no nativa de Califòrnia s'estimava en no més de 15.000
persones. Però després del descobriment d'or, la població va florir amb
ciutadans provinents de la resta dels EUA, d'Europa, i d'altres llocs. El 9 de
setembre de 1850, com a part del compromís de 1850, Califòrnia va ser admesa en
els Estats Units com un estat lliure (en el qual es prohibia l'esclavitud).

La representació del govern de Mèxic a l'estat de Califòrnia estava a Monterey
fins a 1835, quan les autoritats mexicanes van abandonar Califòrnia, deixant les
seves missions militars i forts. El 1849, la Convenció Constituent es va
celebrar per primera vegada. Entre les funcions, tenia la tasca de determinar la
ubicació de la nova capital de l'Estat. Les primeres sessions legislatives es
van celebrar a San José (1850-1851). Altres es van celebrar a llocs com Vallejo
(1852-1853), i prop de Benicia (1853-1854), encara que aquests llocs finalment
van resultar ser inadequats. La capital ha estat Sacramento des de 1854, amb
només una breu interrupció el 1861 quan les sessions legislatives es van
celebrar a San Francisco a causa de les inundacions a Sacramento.

Els viatges entre Califòrnia i les parts central i oriental dels Estats Units
eren llargs i perillosos, fins que va arribar al 1869 el primer ferrocarril
transcontinental que passava a través de la Sierra Nevada. Després que aquest
enllaç ferroviari fóra creat, centenars de milers de ciutadans dels EUA van
arribar a l'oest. Els nous californians van anar descobrint que la terra de
l'estat estava molt ben preparada per al cultiu de fruiters i agricultura en
general.

Durant principis del segle XX, es va accelerar la migració a Califòrnia amb la
construcció de les principals carreteres transcontinentals com la Lincoln
Highway i la Ruta 66. En el període comprès entre 1900 a 1965, la població va
créixer molt i va passar de tenir menys d'un milió d'habitants a convertir-se en
l'estat més poblat de la Unió. L'estat és considerat com un centre mundial de la
tecnologia i l'enginyeria industrial, de la indústria musical i d'entreteniment,
i centre de producció agrícola.

Califòrnia està tocant a l'Oceà Pacífic, Oregon, Nevada, Arizona i l'estat
mexicà de Baixa Califòrnia. Amb una superfície de 410.000 km² és el tercer estat
més gran, després d'Alaska i Texas.

Al centre de l'estat es troba la Vall Central de Califòrnia, delimitat per les
serralades costaneres a l'oest, la Sierra Nevada a l'est, el Cascade Range al
nord i les Muntanyes de Tehachapi al sud. La Vall Central és el cor agrícola de
Califòrnia i produeix aproximadament un terç dels aliments de la nació. El Delta
del Ritu Sacramento-San Joaquin el divideix en dos, la part nord, la Vall de
Sacramento és la conca del Riu Sacramento, mentre que la porció sud, el Vall de
San Joaquin és la conca hidrogràfica del Riu San Joaquin; ambdós valls reben els
seus noms dels rius que per ells passen. El delta dels rius Sacramento-San
Joaquin Delta serveix per a l'abastament d'aigua per a l'estat. L'aigua es
reparteix a través d'una extensa xarxa de canals i bombes hidràuliques que
recorren gairebé tota l'extensió de l'estat. L'aigua del Delta proporciona aigua
potable a gairebé dos terços de la població de l'estat, i també proporciona
aigua als agricultors de la part oest de la Vall de San Joaquin. Les Illes Santa
Bárbara prop de la costa sud.

El pic més alt de Califòrnia, el Whitney, es troba a la serralada de Sierra
Nevada a 4.421 m. La Vall de Yosemite, famosa per les seves cúpules tallades per
glaceres, el Parc Nacional Sequoia, llar de les sequoies gegants, i el profund
llac d'aigua dolça, Lake Tahoe també es troben en aquesta serralada.

A l'est de Sierra Nevada es troben la Vall d'Owens i el Llac Mono. A la part
occidental de l'estat hi ha Llac Clear, el llac d'aigua dolça més gran a tota
Califòrnia. Lake Tahoe, encara que és més gran, està dividit entre l'estat de
Califòrnia i Nevada. Les temperatures baixen a nivell polar durant l'hivern a la
Sierra Nevada que té dotzenes de petites glaceres, incloent-hi la Glacera de
Palisades, la glacera més meridional dels Estats Units.

Al voltant del 45 per cent de la superfície total de l'estat està coberta per
boscos, la diversitat de les espècies de pi és inigualable. Califòrnia conté més
boscos que qualsevol altre estat, excepte Alaska. Molts dels arbres de les
Muntanyes Blanques de Califòrnia són els més antics del món.

Al sud, l'interior es troba cobert per un gran llac salat, el Salton Sea. Els
deserts de Califòrnia representen al voltant del 25 per cent de la superfície
total. El desert del centre-sud s'anomena Mojave, al nord-est del Mojave es
troba la Vall de la Mort, on es registren les temperatures més altes d'Amèrica
del Nord. Gairebé tot el sud-est de Califòrnia és àrid amb temperatures
extremadament altes durant l'estiu.

Al llarg de la costa de Califòrnia es troben les principals àrees
metropolitanes, incloent-hi Los Angeles, San Francisco, i San Diego.

Califòrnia és coneguda per patir molts terratrèmols degut a una sèrie de falles,
en particular, la Falla de San Andrés. També és vulnerable a tsunamis,
inundacions, sequeres, incendis. També hi ha diversos volcans.

El clima de Califòrnia varia de mediterrani a subàrtic. Gran part de l'estat té
un clima mediterrani, amb freds i plujosos hiverns i estius secs. El fresc
corrent de Califòrnia provinent d'alta mar sovint crea boira prop de la costa a
l'estiu. A l'interior, els hiverns són freds i els estius més càlids.

La part nord de l'estat té una mitjana anual de precipitacions major que el sud.
Les serralades influeixen en el clima també: algunes de les parts més plujoses
de l'estat estan situades a l'oest dels vessants de les muntanyes. El nord-oest
de Califòrnia té un clima temperat, i la vall Central té un clima mediterrani
però amb unes temperatures més extremes que les de la costa. Les altes
muntanyes, com la Sierra Nevada, tenen un clima de muntanya amb neu a l'hivern i
moderada de calor a l'estiu.

El costat est de les muntanyes de Califòrnia reben menys pluges. Els deserts a
l'est de les muntanyes del sud de Califòrnia experimenten estius calorosos i
hiverns suaus, la majoria dels deserts elevats de l'est de Califòrnia tenen
estius calorosos i hiverns freds. En la Vall de la Mort es va registrar la
temperatura més alta de l'hemisferi occidental, 56 °C, el 10 de juliol de 1913.

Califòrnia és una de les parts del món més riques i més diverses, i inclou
algunes de les comunitats ecològiques més amenaçades. Califòrnia és part de la
zona neàrtica i abasta una sèrie d'ecoregions terrestres.

Califòrnia té un gran nombre d'espècies endèmiques que inclou espècies relictes,
que ja no existeixen en altres parts, com ara la Lyonothamnus floribundus.
Moltes altres espècies endèmiques es va originar a través de la diferenciació o
radiació adaptativa, en la qual diverses espècies es desenvolupen a partir d'un
avantpassat comú per aprofitar les diverses condicions ecològiques, com per
exemple la lila de Califòrnia (Ceanothus). Moltes espècies endèmiques de
Califòrnia es troben en perill d'extinció degut a la urbanització, la
desforestació i la introducció d'espècies exòtiques que han envaït el seu
hàbitat.

Califòrnia té importants espècies en la seva flora, com per exemple la sequoia
gegant, els arbres més grans, i Pinus longaeva, els arbres més vells. Les
pastures originàries de Califòrnia són plantes perennes. Després del contacte
amb els europeus, aquestes van ser substituïdes per espècies invasores europees
de brolla anual.

La població de Califòrnia és de 37.253.956 habitants (2010), el que fa que sigui
l'estat més poblat del país. Califòrnia és el 13é estat amb major creixement en
els Estats Units (2005). Això inclou un creixement natural des de l'últim cens
d'1.557.112 persones (és a dir 2.781.539 naixements menys 1.224.427 morts) i un
augment a causa de la migració neta de 751.419 persones. La immigració procedent
de fora dels Estats Units va resultar en un augment net d'1.415.879 persones, i
la migració dins del país va produir un augment net de 564.100 persones. Més del
12 per cent dels ciutadans dels EUA viuen a Califòrnia.

El 48% de la població viu en l'àrea metropolitana de Los Angeles i el 20% en la
de San Francisco. Califòrnia conté 8 de les 50 primeres ciutats dels EUA en
termes de població. Los Angeles és la segona ciutat més gran amb una població de
3.845.541 persones (després de Nova York), seguit de San Diego (8a), San Jose
(10a), San Francisco (14a), de Long Beach (34a), Fresno (37a), Sacramento (38a)
i Oakland (44a).

El centre de la població de Califòrnia està ubicat al Comtat de Kern, a la
ciutat de Buttonwillow.

D'acord amb el cens, la població es distribueix racialment i ètnicament de la
següent manera:

Segons el cens dels EUA del 2000, a l'estat hi havia censats 653.093 amerindis
nord-americans (1,8%). Les principals tribus són els cherokees (97.838), apatxes
(21.599), choctaw (21.011), navaho (14.348), blackfoot (14.322), sioux (12.428),
pueblo (7.552), yaqui (7.304), chippewa (7.166), pomo (6.912), iroquesos
(5.975), chumash (5.794), creek (5.416), paiute (4.979), luiseño (4.748), yurok
(4.413), miwok (4.407), chickasaw (4.154), yokut (3.905), karok (3.283), maidu
(3.233), wintun (3.109), kumeyaay (3.076), comanxe (2.948), seminola (2.855),
juaneño (2.834), potawatomi (2.640), hupa (2.593), cahuilla (2.514), mono
(2.289), osage (2.213), costano (2.134), xoixon (2.118), pàpago (1.909),
atsugewi i achonawi (1.863), pima (1.772), quechan (1.692), tongva (1.611),
wailaki (1.432), indis de la missió (1.365), lenape (1.331), cree (1.268),
tribus californianes (1.233, entre ells 427 yuki i 43 yana), xeiene (1.668),
shawnee (995), ute (993), washo (757), tolowa (653), mohave (590), nomlaki
(559), wiyot (531), shasta (442), klamath (406), serrano (384), modoc (363),
esselen (190), cocopa (143), umpqua (136), maricopa (113), yavapai (76), i
canadencs i llatinoamericans (65.008).

La major part de població de Califòrnia es concentra en tres grans aglomeracions
urbanes, en primer lloc l'àrea metropolitana de Los Angeles, seguida de l'àrea
metropolitana de la badia de San Francisco que integrada ciutats com San José,
San Francisco, Oakland, Palo Alto, entre altres; i per últim l'àrea
metropolitana de San Diego. Entre els nuclis urbans més petits es troben
Sacramento, la capital de l'estat, Fresno, Santa Bàrbara, Anaheim, entre altres.

El 2005, el 57,59 per cent dels residents de Califòrnia més grans de cinc anys
parlava l'anglès a casa, mentre que el 28,21 per cent parlava el castellà. A més
d'anglès i castellà, el 2,04 per cent parlava filipí, l'1,59 per cent parlava
xinès (que inclou cantonès [0,63 per cent] i mandarí [0,43 per cent]), l'1,4 per
cent parlava vietnamita, i l'1,05 per cent parlava coreà com a llengua materna.
En total, un 42,4 per cent de la població parla altres idiomes a banda de
l'anglès. Es parlen més de 200 llengües a Califòrnia.

Incloent llengües indígenes, Califòrnia és considerada com una de les àrees
lingüístiques més diverses del món (les llengües indígenes provenen de 64
idiomes de 6 famílies lingüístiques diferents). Al voltant de la meitat de les
llengües indígenes ja no es parlen, i totes les llengües indígenes que encara es
parlen estan amenaçades, encara que hi ha alguns esforços amb l'objectiu de
revitalitzar-les.

La llengua oficial de Califòrnia és l'anglès que ho ha estat des de l'aprovació
de La Proposició 63 el 1986. Tanmateix, molts estats, ciutats i organismes de
govern local segueixen imprimint els documents públics oficials en nombrosos
idiomes.

El 2007, el producte geogràfic brut era d'aproximadament 1.812 bilions de
dólars, el més gran dels Estats Units. Califòrnia és responsable del 13 per cent
del producte interior brut (PIB) dels Estats Units. Des del 2006, si Califòrnia
fora un país independent seria el novè país amb un major PIB i l'onzè amb una
major paritat de poder adquisitiu. Tanmateix, Califòrnia s'enfrontava a un
dèficit pressupostari de 16 mil milions de dólars durant l'exercici
pressupostari 2008-09. Els òrgans legislatius van tractar de resoldre el
problema del 2008 amb tres mesos de retard en l'aprovació dels pressupostos,
però això en realitat només va pospondre el dèficit per al 2009 i degut a la
recessió en l'economia i la crisi financera mundial de 2008-2009, açò es va
convertir en un problema d'urgència al novembre de 2008. El problema és que una
part substancial dels ingressos estatals prové dels impostos sobre la renda
d'una petita proporció de ciutadans rics. Per exemple, en 2004, els més rics, el
3% dels contribuents, van pagar prop del 60% de tots els impostos estatals. La
renda d'aquesta població depèn en gran mesura dels guanys de capital, que s'han
vist greument afectats degut a la baixada de la borsa durant aquest període. El
governador ha proposat una combinació d'amplis retalls dels pressupostos i
augment dels impostos per fer front a aquest problema, però degut a problemes de
ja fa temps en la legislatura, aquestes propostes és possible que no es facen
realitat.

El 2008, Califòrnia tenia la sisena major càrrega fiscal de qualsevol Estat,
mesurada com a percentatge del PIB. El pressupost d'aquest estat va incrementar
de 56.000 milions de dòlars el 1998 a 131.000 milions de dòlars el 2008,
presentant un dèficit 40.000 milions de dòlars el 2008.

Califòrnia és també la llar de diverses regions econòmiques importants, com
Hollywood (entreteniment), el sud de Califòrnia (aeroespacial), la Vall Central
(agricultura), Silicon Valley (ordinadors i alta tecnologia), i les regions
productores de vi com la Vall de Napa, la Vall de Sonoma, Santa Bàrbara, la Vall
Temecula i Paso Robles.

En termes de llocs de treball, els cinc sectors més importants de Califòrnia són
el comerç, el transport i serveis públibs; professionals i serveis empresarials,
educació i serveis de salut; i l'oci i l'hosteleria. En termes de producció, els
cinc sectors més importants són els serveis financers, seguits pel comerç, el
transport, i serveis públics, l'educació i els serveis de salut, govern i
manufacturació. Califòrnia té actualment la 4a taxa més alta d'atur als EUA amb
un 9,3% d'atur al desembre de 2008, 5,9% l'any anterior.

L'economia de Califòrnia és molt dependent del comerç internacional. El comerç
representa aproximadament una quarta part de tota l'economia de l'estat. El
2007, el valor de les mercaderies que Califòrnia va exportar eren de 134 mil
milions de dòlars, en comparació amb 127 milions de dólars del 2006 i 117
milions del 2005, superant en dos anys consecutius el pic de 125 milions de
l'any 2000. Els ordinadors i productes electrònics són les principals
exportacions de Califòrnia. En 2007 aquestes exportacions van representant el 36
per cent de totes les exportacions de l'estat.

L'agricultura continua sent un sector molt important en l'economia de
Califòrnia. Les vendes de productes agrícoles s'han més que quadruplicat en els
últims tres decennis, de 7,3 mil milions de dólars el 1974 a gairebé 31 milions
el 2004. Aquest augment s'ha produït malgrat la disminució del 15 per cent de la
superfície dedicada a l'agricultura i la inestabilitat del subministrament
d'aigua. Un ús més intensiu de les terres agrícoles i les millores tecnològiques
en la producció de cultius són els factors que contribueixen al creixement de
les vendes per hectàrea.

El PIB per capita del 2007 va ser de 41.805 dólars, séptim més alt del país.
L'ingrés per capita varia molt segons la regió geogràfica i la professió. La
Vall Central és la més empobrida, amb els treballadors agrícoles immigrants que
reben un salari menor que el salari mínim. Des de fa poc, la Vall de San Joaquin
es caracteritza com una de les regions més deprimides econòmicament als EUA, a
la par amb la regió dels Apalatxes. Moltes de les ciutats costaneres són
considerades unes de les zones més riques per capita als EUA. Els sectors d'alta
tecnologia en el nord de Califòrnia, específicament a Silicon Valley i als
comtats de Santa Clara i San Mateo, han pogut sorgir de la recessió econòmica
causada per la gran corrent especulativa de la Bombolla.com. A la primavera de
2005, el creixement econòmic s'havia reprès a Califòrnia en el 4,3 per cent.

Califòrnia imposa un màxim del 9,3 per cent al tipus d'interès variable de
l'impost sobre la renda, amb sis impostos de suport. Recull prop de 40 mil
milions de dólar a l'any en impostos sobre la renda. La taxa d'impostos sobre el
consum (taxes de venda) són de 7,25 a 8,75 per cent. La taxa varia en tot
l'estat a escala local. En total, recull prop de 28 mil milions de dólars a
l'any en impostos sobre les vendes. Tots els béns immobles es taxen anualment,
l'impost es calcula sobre la base del valor just en el mercat de la propietat en
el moment de la compra. Aquest impost no augmenta en cas d'un augment del valor
de la propietat (vegeu La Proposició 13). Califòrnia recull uns 33 mil milions
de dólar per any en impostos a la propietat.

L'any 2009 la crisi econòmica a Califòrnia es va fer severa i l'estat va
començar a enfrontar insolvència. El juny de 2009 el governador Arnold
Schwarzenegger va dir: "La nostra cartera està buida, els nostres bancs estan
tancats i els nostres crèdits estan secs." Va demanar retalls pressupostaris
massius de 24 mil milions de dólars, aproximadament un quart de pressupost
estatal.

Califòrnia va ser seu dels Jocs Olímpics d'hivern de Squaw Valley 1960, dels
Jocs Olímpics d'estiu de Los Angeles 1932 i Los Angeles 1984, així com de la
Copa Mundial de Futbol de 1994. Califòrnia té dinou franquícies en les Grans
Lligues d'esports professionals, moltes més que qualsevol altre estat. L'àrea de
la Badia de San Francisco té set equips en les Grans Lligues en tres ciutats,
San Francisco, Oakland i San José. Mentre l'àrea metropolitana de Los Angeles és
seu de deu franquícies en les Grans Lligues professionals, també és la major
àrea metropolitana que no té un equip en la National Football League. San Diego
té dos equips de lliga principals, i Sacramento té dos també. Seu d'algunes de
les més prominents universitats dels Estats Units, Califòrnia té des de fa molt
temps respectats programes d'esports universitaris. En particular, els programes
atlètics de UC Berkeley, USC, UCLA, Stanford i Fresno State sovint es
classifiquen a nivell nacional en diversos esports universitaris. Califòrnia
també és seu del més antic dels títols universitaris denominats "bowl", l'anual
Rose Bowl, i el Holiday Bowl, entre uns altres.



https://ca.wikipedia.org/wiki/Barack_Obama

Barack Hussein Obama II ( pronunciat /bəˈrɑːk huːˈseɪn oʊˈbɑːmə/ (?·pàg.)), més
conegut com a Barack Obama (Honolulu, 4 d'agost de 1961) és un polític
estatunidenc, 44è president dels Estats Units d'Amèrica que va ocupar el càrrec
del 20 de gener de 2009 al 20 de gener de 2017. És el primer afroamericà que
ocupa el càrrec. Obama va ésser senador júnior dels Estats Units per Illinois a
partir de gener de 2005 a novembre de 2008, quan va renunciar-hi arran de la
seva elecció a la Presidència.

Obama es va graduar en la Universitat de Colúmbia i la Harvard Law School, on
fou el primer president afroamericà de la Harvard Law Review. Va treballar com a
organitzador comunitari a Chicago abans d'obtenir el seu títol d'advocat, i va
treballar com a advocat de drets civils a Chicago abans de servir tres termes al
Senat d'Illinois del 1997 a 2004. També va ensenyar dret constitucional a la
Universitat de Chicago de 1992 a 2004.

El 2007 va llançar un intent per a ésser president i, seguidament, el 2008
competí en les primàries presidencials del partit Demòcrata contra Hillary
Rodham Clinton. Va guanyar el nomenament i es va convertir en el primer
afroamericà a optar a president dels EUA. En l'elecció general de 2008 derrotà
el candidat republicà John McCain i el van investir com a president el 20 de
gener del 2009. El 2009 fou guardonat amb el Premi Nobel de la Pau. Confrontat
al republicà Mitt Romney, guanyà per segona volta les eleccions presidencials.
Revalidà així el seu càrrec el 6 de novembre de 2012 amb més de 3 milions de
vots de diferència.

Barack Obama va néixer al Centre Mèdic Kapi'olani for Women & Children a
Honolulu, Hawaii, fill d'Ann Dunham, de Wichita, Kansas, i Barack Obama, Sr.,
nascut a Nyang'oma Kogelo, Kenya. Els pares d'Obama es van conèixer l'any 1960
en una classe de rus a la Universitat de Hawaii, on el seu pare estudiava com a
alumne estranger becat. Es casaren el 2 de febrer de 1961. Els pares d'Obama se
separaren quan ell tenia dos anys i es divorciaren el 1964. El pare d'Obama
tornà a Kenya i veié el seu fill només un últim cop a la seva vida abans de
morir d'accident de cotxe el 1982.

Després del divorci, la seva mare es va casar amb un estudiant indonesi anomenat
Lolo Soetoro, que estudiava a Hawaii. Quan el general Suharto, arribà al poder
el 1967, tots els estudiants a l'estranger foren repatriats i la família es mudà
a Indonèsia. Obama assistí a diferents escoles a Jakarta, com la Besuki Public
School o la St. Francis of Assisi School, fins que tingué 10 anys.

Fou aleshores quan Obama va tornar a Honolulu per viure amb els seus avis
materns, Madelyn Dunham i Stanley Armour Dunham, on assistí a l'escola Punahou
entre 1971 fins que es graduà l'any 1979. La mare d'Obama tornà a Hawaii el 1972
durant cinc anys i el 1977 va tornar a Indonèsia, on treballà com a antropòloga.
Va viure allà durant la major part de la seva vida tornant a Hawaii el 1994. Va
morir de càncer d'ovaris el 1995.

Sobre la seva infantesa Obama escriví amb posterioritat Que el meu pare no
s'assemblava gens a la gent del seu voltant -era negre com la brea i la seva
mare blanca com la llet- i això quedà molt registrat a la meva ment. En les
seves memòries de 1995 defineix la seva lluita interna com la d'un jove adult
intentant reconciliar-se amb les percepcions socials de la seva herència
multiracial. Escrigué que acostumava a beure alcohol, a fumar cannabis i a
prendre cocaïna duriant la seva adolescència per olidar preguntes sobre qui era.
Durant el Fòrum Civil de la Presidència (2008), Obama va identificar aquests
consums com la seva falta moral més greu.

Alguns dels seus companys a la Punahou School explicaren al Honolulu
Star-Bulletin que Obama era madur per la seva edat i que alguns cops assistí a
festes i altres esdeveniments per associar-se amb estudiants afroamericans i
militars. Sobre aquells anys Obama escrigué: L'oportunitat que Hawaii oferia —
d'experimentar una gran varietat de cultures en un clima de respecte mutu —
esdevingué una part integral de la meva visió del món i base d'alguns dels meus
valors més preciats.

Després dels seus anys escolars, Obama es traslladà a Los Angeles, on estudià a
l'Occidental College durant dos anys. Prosseguí els seus estudis a la
Universitat de Colúmbia a Nova York, on estudà ciències polítiques amb una
especialització en relacions internacionals. Obama es graduà en Arts a Columbia
el 1983. Va treballar durant un any a la Business International Corporation i
després al New York Public Interest Research Group.

Després de quatre anys a Nova York, Obama es traslladà a Chicago, on fou
contractat com a director de Projectes de Desenvolupament Comunitaris, una
organització religiosa dedicada a organització comunitària formada per vuit
parròquies diferents en diversos barris de Chicago. Va treballar-hi durant 3
anys entre juny de 1985 i maig de 1988. Durant aquests tres anys, el personal a
càrrec seu va créixer d'un a tretze membres i el seu pressupost anual de 70.000
a 400.000 dòlars. Els seus èxits inclouen ajudar a establir diversos programes
d'orientació laboral o programes de tutoria en escoles de secundària així com
una organització pels drets dels llogaters. Obama treballà també com a consultor
i com a formador a la Gamaliel Foundation, un institut d'organització
comunitària. A mitjans de 1988, va viatjar per primer cop a Europa durant tres
setmanes i durant cinc setmanes a Kenya, on va conèixer molts dels seus
familiars paterns.

Obama va entrar a l'Escola de Dret de Harvard a finals de 1988. Va ser elegit
editor de la Revista de Dret de Harvard al final del seu primer any, i president
de la revista en el seu segon any, essent el primer afroamericà a aconseguir-ho.

Durant els estius tornava a Chicago, on treballà en els bufets Sidley Austin (el
1989) i Hopkins & Sutter (el 1990) Després de doctorar-se magna cum laude a
Harvard el 1991, va tornar a Chicago.

L'elecció d'Obama com el primer president afroamericà de la Revista de Dret de
Harvard va gaudir d'una gran atenció mediàtica a tot el país i el va portar a
establir un contracte per un futur llibre sobre les relacions interracials. Fent
un esforç per reclutar-lo, la Universitat de Chicago el va becar i li oferí una
oficina per treballar en el seu llibre. Originalment pensava tenir-lo acabat en
un any, però la feina es va allargar donat que el llibre involucrava gran
quantitat de records personals. Per a treballar sense interrupcions, Obama i la
seva muller, Michelle, es traslladaren a Bali on escrigué durant uns quants
mesos. El llibre va ser finalment publicat el 1995 amb el nom de Dreams from My
Father (somnis del meu pare).

Entre abril i octubre de 1992, Obama dirigí el Projecte Vot d'Illinois, un
esforç per registrar 150.000 dels 400.000 afroamericans de l'estat que amb
l'ajut de 10 treballadors i 700 voluntaris. L'èxit del procés va fer que la
Crain's Chicago Business el mencionés el 1993 com un dels 40 poders emergents
del país.

Durant 12 anys, Obama exercí de profesor a l'Escola de Dret de la Universitat de
Chicago ensenyant Dret Constitucional. Va ser-ne docent entre 1992 i 1996 i
posteriorment fou ascendit a docent senior entre 1996 i 2004.

També s'uní a Davis, Miner, Barnhill & Galland, a una firma de 12 advocants
especialitzada en drets civils i desenvolupament econòmic comunitari, d'on va
ser-ne associat entre 1993 i 1996 i va participar en el consell entre 1996 i
2004.

Obama fou membre fundador de la plataforma de directors de Public Allies,
destinada al desenvolupament juvenil el 1992, renunciant després que la seva
esposa, Michelle, esdevingués la directora executiva de Public Allies Chicago a
principis de 2003. Fou director de la Woods Fund of Chicagoentre 1994 i 2002,
que havia estat el 1985 la primera fundació a subvencionar el Developing
Communities Project (projecte de desenvolupament comunitari), i entre 1994 i
2002 a la junta directiva de la Joyce Foundation. Obama formà part de la junta
directiva del Chicago Annenberg Challenge entre 1995 i 2002, com a president
fundador i president de la junta directiva entre 1995 i 1999. També fou de la
junta directiva del Comitè d'advocats de Chicago pels drets civils, del Center
for Neighborhood Technology i del Lugenia Burns Hope Center.

Obama fou elegit pel Senat d'Illinois el 1996, succeint així la senadora Alice
Palmer com a senador per al 13è districte, que aleshores comprenia a Chicago el
barri de South Side, Hyde Park-Kenwood el sud south de South Shore i l'oest de
Chicago Lawn. Un cop elegit, Obama va guanyar-se el suport dels partits
Demòcrata i Republicà per impulsar reformes legislatives en camps com l'ètica i
la sanitat. Va donar suport a una llei que incrementava els impostos a
treballadors amb rendes baixes, va negociar una reforma del sistema sanitari i
va promoure un augment de subsidis per a manutenció d'infants. El 2001, com a
co-president del comitè bipartidista Joint Committee on Administrative Rules,
Obama donà suport a les regulacions impulsades pel Governador republicà Ryan que
promovien regulacions en els préstecs i en les hipoteques orientades a evitar
desnonaments.

Obama fou reelegit al Senat d'Illinois el 1998, vencent al republicà Yesse
Yehudah a les eleccions generals i de la mateixa manera l'any 2002. L'any 2000,
va presentar-se a les primàries del partit com a candidat a la Cambra de
Representants dels Estats Units perdent davant del qui ja feia quatre anys que
era senador Bobby Rush per un marge de dos a un.

Al gener de 2003, Obama esdevingué president del Comitè per la Salut i els
Serveis Humans del Senat d'Illinois quan els demòcrates, després d'una dècada en
minoria, recuperaren novament la majoria. Va donar suport a la legislació
impulsada per ambdós partits que requeria controlar la Discriminació racial en
les detencions policials tot requerint a la policia anotar la raça dels
detinguts per assumptes de trànsit legislació que obligava també a gravar en
video les interrogacions en delictes d'homicidi, fent d'Illinois el primer estat
a requerir-ho.

Durant les eleccions generals al Senat de 2004, representants policials van
donar-li suport per la seva implicació amb organitzacions policials i en la
promulgació de reformes sobre la Pena de mort. Obama renuncià al seu escó al
senat d'Illinois el novembre de 2004 després de la seva elecció com a senador al
Senat dels Estats Units .

A mitjans de 2002 Obama començà a considerar la presentació d'una candidatura al
Senat dels Estats Units. Amb l'ajut del consultor polític David Axelrod formulà
finalment aquesta candidatura el gener de 2003. Aleshores el republicà Peter
Fitzgerald ostentava el càrrec i tant ell com la seva predecessora Carol Braun
(la primera afroamericana a ostentar el càrrec) varen decidir no donar supor a
cap de la quinzena de candidats dels dos partits que optaven al lloc. La
candidatura d'Obama guanyà suports arran de la campanya d'Axelrot on se'l
relacionava amb l'exalcalde i congresista afroamericà Harold Washington així com
el suport de la filla de Paul Simon, exsenador per Illinois.

Va rebre al voltant d'un 52% dels vots en les primàries del març de 2004, amb un
29% d'avantatge sobre el seu perseguidor més immediat.

Al juliol de 2004 Obama va escriure i pronunciar la conferència central de la
convenció demòcrata nacional de 2004 a Boston, Massachusetts. Després de
descriure les experiències del seu avi matern a la Segona guerra mundial i de
presentar-lo com a beneficiari de diversos programes d'ajut social i
immobiliari, Obama va parlar de canviar les prioritats del govern dels Estats
Units en matèria social i econòmica. Qüestionà la política de Bush a la Guerra
de l'Iraq i subratllà les obligacions dels americans envers els seus militars.
Esmentant exemples de la Història dels Estats Units criticà les visions
partidistes de l'electorat i demanà als americans de trobar una nova unitat en
la diversitat dient: No existeix una Amèrica liberal i una Amèrica conservadora,
sinó que som els Estats Units d'Amèrica

Malgrat no ser televisat per cap de les tres cadenes més importants del país, es
calcula que 9,1 milions de persones seguiren el discurs a través d'altres
plataformes. El discurs fou el punt més destacat de la convenció, confirmant
Obama com la nova estrella emergent del partit.

El qui havia de ser el rival republicà de Barack Obama a les eleccions, Jack
Ryan es retirà de la cursa el juny de 2004, suposadament a causa d'un escàndol
sexual. Dos mesos més tard i només tres abans de les eleccions, Alan Keyes
acceptà succeir-lo. Anteriorment resident a Maryland, Keyes establí la seva
residència a Illinois a causa de la nominació.

En les eleccions generals de novembre de 2004, Obama va rebre el 70% dels vots
davant del 27% del seu rival, essent aquesta la diferència més gran en tota la
història d'Illinois

Obama fou investit senador el 4 de gener de 2005. Obama era aleshores el cinquè
senador afroamericà de la història dels Estats Units, el tercer en ser elegit
per vot popular. Era l'únic membre del Senat membre del Congressional Black
Caucus, que agrupa tots els afroamericans amb un escó al Congrés, ja que la
resta pertanyien a la Cambra de Representants. El Congressional Quarterly, una
organització no partidista el qualificà de demòcrata lleial basant-se en una
anàlisi de tots els vots al senat durant els anys 2005–2007. El National Journal
el va definir com el senador més liberal basant-se també en els seus vots.
Anteriorment havia estat el setzè més liberal el 2005 i el desè més liberal el
2006. El 2008, el web Congress.org el va considerar l'onzè senador més poderós.
Obama anuncià el 13 de novembre de 2008 que deixaria el seu seient al senat el
dia 16 de novembre, abans d'haver-se elegit el seu successor, per tal de
concentrar-se en la seva labor de president electe després de les eleccions del
dia 4 de novembre, fet que el va permetre evitar un conflicte d'interessos en
ocupar dos càrrecs públics al mateix temps.

Obama va votar a favor de la Energy Policy Act of 2005 sobre la política
energètica i va corepresantar la Secure America and Orderly Immigration Act
sobre la immigració il·legal així com la Secure Fence Act el setembre de 2006,
sobre protecció fronterera. Obama introduí dues iniciatives amb el seu nom: la
Lugar–Obama, que eixamplava la Nunn–Lugar cooperative threat reduction sobre el
desmantellament d'armes convencionals. i la Coburn–Obama Transparency Act, que
autoritzava la creació de l'ens USAspending.gov per controlar la despesa
pública. El juny de 2008, el senador Obama juntament amb els senadors Thomas R.
Carper, Tom Coburn i John McCain (el seu rival a les eleccions presidencials de
2008), introduïren nova legislació sobre la transparència i la contabilitat de
la despesa federal.

Obama patrocinà legislació que hauria obligat als propietaris de centrals
nuclears notificar les autoritats estatals i locals en cas de fuga radioactiva,
però la proposta no superà el tràmit al Senat després d'haver estat àmpliament
modificada pel comitè.

El desembre de 2006 el president Bush va firmar la llei sobre la Confiança,
seguretat i promoció de la democràcia a la República Democràtica del Congo,
esdevenint així la primera legislació federal aprovada amb Obama com a promotor
principal. El gener de 2007 Obama i el senador Feingold patrocinaren la Honest
Leadership and Open Government Act, sobre el control dels lobbys que es convertí
en llei el setembre de 2007. Obama presentà també la Deceptive Practices and
Voter Intimidation Prevention Act, que criminalitza les pràctiques engañoses o
d'intimidació en les eleccions federals. i la Iraq War De-Escalation Act que
promovia una desmilitarització de l'Iraq amb límit el 31 de març de 2008. però
cap de les dues varen esdevenir lleis.

El 2007 Obama patrocinà una modificació de la Defense Authorization Act afegint
referències a la salut mental dels soldats. Aquesta modificació superà tot el
tràmit del senat durant la primavera de 2008.

Va patrocinar l'Iran Sanctions Enabling Act donant suport al control de recursos
procendents de la benzina i la indústria gasística iraniana, que no superà el
tràmit al comitè, i copratrocinà legislació per reduir els riscos del terrorisme
nuclear. Obama també patrocinà una modificació del Senat al State Children's
Health Insurance Program (assegurança de salut infantil estatal) que assegurava
un any de protecció laboral a familiars que tinguessin cura de soldats amb
ferides de guerra.

Obama participà en els comitès del senat següents: Afers Exteriors, Medi Ambient
i Treballs Públics i també al d'Afers dels Veterans fins al desembre de 2006. Al
gener de 2007, deixà el comitè de Medi Ambient per involucrar-se amb el de
Salut, Educació, Treball i Pensions i el de Seguretat Nacional i Afers
Governamentals. També esdevingué president del subcomitè del Senat encarregat
d'Afers Europeus.

Com a membre del comitè d'Afers Exteriors, Obama feu diferents viatges oficials
a l'Europa de l'Est, el Pròxim Orient, l'Àsia Central i l'Àfrica. S'entrevistà
amb Mahmoud Abbas abans que aquest fos el President de l'Autoritat Nacional
Palestina i feu un discurs a la Universitat de Nairobi condemnant la corrupció
del govern de Kenya.

El 10 de febrer, 2007 Obama anuncià la seva candidatura a les eleccions
presidencials de 2008. A les enquestes sempre sortia superat per Hillary
Clinton, tot i que al caucus (eleccions primàries) d'Iowa (considerat el
principal termòmetre electoral) Obama aconseguí la victòria amb el suport del
38% dels electors, seguit de John Edwards (30%) i Clinton (29%).

Obama guanyà les primàries a Iowa (38%), New Hampshire (36%), Nevada (45%),
Carolina del Sud (55%), Alabama (56%), Alaska (75%), Colorado (67%), Connecticut
(51%), Delaware (53%), Geòrgia (66%), Idaho (80%), Illinois (65%), Kansas (74%),
Minnesota (48%), Missouri (49%), Dakota del Nord (61%), Utah (57%), Louisiana
(57%), Nebraska (68%), Illes Verges Americanes (90%), Washington (68%), Maine
(60%), Washington DC (75%), Maryland (61%), Virgínia (64%), Hawaii (76%),
Wisconsin (58%), Vermont (59%), Wyoming (61%), Mississipí (61%), Guam (50%),
Carolina del Nord (56%), Oregon (59%) i Montana (56%). Tot això li suposà 2,201
delegats i 438 superdelegats, i amb això superava la candidata Hillary Rodham
Clinton.

El 7 de juny, 2008, Clinton suspengué la seva campanya en favor d'Obama, i això
el convertí en el presumpte candidat demòcrata. El 22 d'agost designà a Joe
Biden com a candidat a la vicepresidència. La Convenció Demòcrata realitzada
entre el 25 i el 28 d'agost, 2008 el convertí, ja finalment, en candidat
demòcrata a la Casa Blanca.

El seu oponent republicà a les eleccions presidencials del 4 de novembre de 2008
fou el senador per Arizona John McCain. Durant les eleccions primàries i
generals, Barack Obama va recaptar més fons que qualsevol altre candidat en la
història dels Estats Units. A més, la campanya d'Obama va fer rècords en el
nombre de donants i en la quantitat de donacions petites.

El 4 de novembre de 2008, Obama derrotà a John McCain en les eleccions generals
amb 365 vots electorals per 173 que obtingué McCain, i esdevingué així el primer
afroamericà a ser elegit president dels Estats Units. En el seu discurs de la
nit electoral, pronunciat davant de centenars de seguidors al Grant Park de
Chicago, Obama va proclamar que el canvi havia arribat a Amèrica.

El 8 de gener de 2009, una sessió extraordinària del Congrés dels Estats Units
es reuní per certificar la validesa dels vots emesos pel Col·legi Electoral.
Basant-se en aquests resultats, Barack Obama va ser declarat President electe
dels Estats Units i Joseph Biden Vicepresident electe.

El 4 d'abril de 2011, Obama va obrir la campanya per a la seva candidatura i
reelecció a les eleccions presidencials estatunidenques de 2012 mitjançant un
vídeo "It Begins with Us" ("Comença amb nosaltres") disponible al seu website.
El seu rival a les eleccions del 2012 fou el candidat republicà Mitt Romney.
Obama guanyà la reelecció per 303 vots electorals a 206.

La presa de possessió de Barack Obama com el quaranta-quatrè President dels
Estats Units i de Joe Biden com a vicepresident va tenir lloc a Washington el 20
de gener de 2009. El tema del seu discurs inaugural fou El renaixement de la
llibertat, al qual commemorà el 200è aniversari del naixement d'Abraham Lincoln.

Des que prengué possessió, Obama centrà la seva atenció en la crisi econòmica,
però ja abans d'aquest dia havia estat pressionant el Congrés perquè aprovin un
pla d'estímul econòmic. Ja en el càrrec promogué trobades d'alt nivell amb
líders del Partit Republicà per discutir sobre aspectes de l'aplicació del pla.
En l'actualitat rep diàriament un resum de la situació econònica, similar al que
acostumen a rebre els presidents en matèria d'informació política i militar.

En els seus primers dies com a president, Obama revertí algunes de les decisions
del seu predecessor Bush que havia prohibit la subministració de fons públics a
organitzacions no governementals que proveïen avortament o informaven dones de
manera positiva sobre aquesta possibilitat a l'estranger. Obama instà a posar fi
al que considerava una politització d'aquesta qüestió. També canvià procediments
per promoure una major transparència dels afers públics, instà els alts càrrecs
del Pentàgon a desenvolupar plans que permetin una sortida escalonada de la
Guerra de l'Iraq i reduí el grau de secret de les gravacions presidencials.
També procurà ordres que permetin tancar el Camp de detenció de Guantánamo al
més aviat possible, i no més tard del gener de 2010.

Un element principal de la seva agenda domèstica durant la seva campanya va ser
la reforma del sistema sanitari. Als Estats Units, hi ha milions de persones
sense accés a cobertura sanitària. El prisident Bill Clinton ja intentà
proporcionar cobertura sanitària a tots els ciutadans, però el seu esforç no va
tenir èxit. Obama va dedicar-se a la reforma del sistema sanitari i el març de
2010 el seu esforç donà fruits, amb l'aprovació d'una llei reformant el sistema
sanitari; no obstant això, fins quan tota la llei sigui operativa, quedaran
americans sense accés una atenció medical a preu assequible. Els oponents,
principalment membres del Tea Party ultraconservador van acusar Obama de ser
«socialista» i van preconitzar que la reforma resultaria en un control
governamental complet de la medicina al país. L'octubre 2013 el seu govern va
trobar-se davant una crisi major, quan la Cambra de Representants, sota la
pressió del Tea Party va provocar un tancament del govern en una temptativa de
bloquejar l'execució de la llei del 2010.

L'octubre de 2009 fou guardonat amb el Premi Nobel de la Pau "pels seus esforços
per reforçar la diplomàcia internacional i la cooperació entre els pobles".

A finals de 2013, un 41% dels estatunidencs va aprovar la seva gestió, segons
una enquesta de la CNN. Tot i la modesta millora de l'economia, la imatge
d'Obama va baixar per la posada en marxa sense èxit de la reforma sanitària, els
escàndols d'escoltes a periodistes d'Associated Press, el setge fiscal al Tea
Party i els casos d'espionatge de l'Agència de Seguretat Nacional (NSA),
destapats per Edward Snowden.

Obama defensa una economia de lliure mercat on existeixi una xarxa d'assistència
social pels més desfavorits. En aquest aspecte considera que s'hauria
d'instaurar un sistema de salut nacional que cobrís tots els ciutadans
nord-americans.

En matèria mediambiental, Barack Obama defensa que l'escalfament global és
causat per l'home i que cal establir mesures per reduir les emissions
contaminants.

En les qüestions d'ètica personal, Obama creu que el dret a l'avortament no s'ha
de restringir. Considera que la pena de mort s'administra als Estats Units de
manera abusiva i inconsistent, tot i que accepta l'aplicació d'aquest càstig per
als casos més greus. L'any 2012 es definí a favor del matrimoni homosexual.



https://ca.wikipedia.org/wiki/Andorra_la_Vella

Andorra la Vella és la capital del Principat d'Andorra i forma una de les set
parròquies en què es divideix el país. Amb una superfície de 12 km² i una
població de 22.256 habitants el 2015, és la parròquia més petita i la més
poblada alhora. Està situada a la confluència dels rius Valira del Nord i Valira
d'Orient, on formen la Valira, i es troba a 1.013 m d'altitud. Forma una
aglomeració urbana d'uns 40.000 habitants amb la població d'Escaldes-Engordany.

La indústria principal és el turisme, tot i que també hi destaquen el comerç i
els rendiments que deixa el capital estranger que s'allotja a les seves oficines
bancàries, ja que Andorra és un país amb impostos molt més baixos que el seu
entorn. S'hi produeixen mobles, tabac i conyac.

L'edifici més emblemàtic de la ciutat és la Casa de la Vall, casa forta del
segle XVI que és la seu del Consell General (el Parlament andorrà) des del 1702.
L'església parroquial està dedicada a Sant Esteve màrtir, i conserva l'absis i
el campanar romànics del segle XI. Al sud de la ciutat hi ha la interessant
església romànica de Santa Coloma, de campanar circular.

La principal teoria sobre l'origen del topònim Andorra és que podria derivar de
l'àrab al-Darra, el significat del qual és "bosc". Altres teories suggereixen
que deriva del terme navarrès andurrial, que significa "terra coberta
d'arbusts". El sobrenom la Vella, és a dir, la vila, li fou afegit posteriorment
per tal de distingir la vila del conjunt del territori homònim i potser també
per a subratllar-ne la capitalitat.

La parròquia d'Andorra és esmentada per primer cop a l'acta de consagració de la
catedral de la Seu d'Urgell, l'any 839. Un dels seus representants, Sinfré
Raimon, va signar a la venda de les possessions andorranes que Ermengol V
d’Urgell va fer al bisbe Pere Berenguer, el 1133. Ha estat la principal ciutat
d'Andorra des del 1278, data de la signatura dels Pariatges, un acord segons el
qual els bisbes d'Urgell i els comtes de Foix van decidir compartir-ne la
sobirania.

Durant l’alta edat mitja, la necessitat d’organitzar-se davant dels poders
feudals va obligar als habitants de les parròquies a cercar mecanismes de
representació. Les primeres formes de govern comunitari, documentades des de la
fi del segle XIII, van ser les assemblees de tots els caps de casa, que es
trobaven als porxos de les esglésies o als cementiris. Al llarg del segle XV
aquestes assemblees generals van donar pas a la constitució d’òrgans de govern
més reduïts, governats per representants electes: prohoms, pròcers, jurats, etc.
Els noms actuals de cònsols i consellers es van fixar al llarg del segle XVI.

Fins a la segregació d’Escaldes, s’alternaven en el càrrec de cònsol major els
representants dels quarts d’Andorra i del d’Escaldes, un any cadascun. Els
quarts són divisions polítiques administratives dins de cada parròquia.

Els comuns decidien sobre aspectes bàsics de la vida econòmica i social de les
seves comunitats. Controlaven els recursos naturals, gestionaven els espais de
pastura i conreu. Imposaven taxes i tributs. Aprovaven les concessions per a
l’explotació de mines de ferro i la instal·lació de fargues, algunes de les
quals eren de propietat comunal. Mantenien els ponts i els camins del seu terme.
Legislaven a través de les ordinacions i nomenaven els càrrecs i oficis de
l’administració comunal: mostassaf i manadors.

Els cònsols en actiu i els de l’any anterior formaven part del Consell de la
Terra, l’assemblea de totes les parròquies que es va consolidar el 1419 per
concessió del copríncep episcopal Francesc de Tovià i que poc després va
ratificar el copríncep comte de Foix. En la pràctica, Andorra funcionava com una
federació de parròquies, unides en la defensa d’interessos comuns.

La consideració d’Andorra la Vella —de fet, fins al segle XVIII se’n deia la
vila d’Andorra— com a capital de les Valls és un fet tangible des del segle XV,
quan s’hi estableix la primera seu del Consell de la Terra, en un casal del cap
del Carrer. El 1702 el Consell va adquirir a la família Busquets la seva casa
pairal, la que seria transformada en Casa de la Vall.

La Nova Reforma del 1866 va ampliar el dret a vot als tots els caps de casa. A
partir d’aquest moment, el càrrec de cònsol va ser incompatible amb el de
conseller general. L’aprovació de la Nova Reforma va donar pas a un període
d’inestabilitat i conflictes: la societat andorrana intentava trobar el seu camí
per assolir la modernitat política.

La creació de la nova parròquia estava emmarcada en el seguit de reformes
polítiques que van impulsar els andorrans a partir dels anys setanta, i que va
desembocar en el procés que va portar a l’aprovació de la Constitució del 1993.
Aquesta constitució va establir al país una democràcia parlamentària amb els
tres poders (executiu, legislatiu i judicial) localitzats a Andorra la Vella. El
text reconeix el paper dels comuns i relaciona les seves competències, que el
1993 van ser desplegades en llei.

Andorra la Vella va optar a ser seu dels Jocs Olímpics d'hivern de 2010, els
vint-i-unens de la història olímpica moderna, que finalment tingueren lloc a
Vancouver (Canadà).

Andorra la Vella és situada a l’ampla vall central, d’origen glacial, travessada
per la Valira, i comprèn la vall del riu Madriu i el seu afluent, el riu de
Perafita. La ciutat, situada a 1.029 metres d'altitud sota la serra d’Enclar (2
317 m), es troba a 11 i a 33 km, respectivament, per carretera, de la frontera
amb Catalunya i França.

La muntanya més alta de la parròquia és el Bony de la Pica, de 2.402 msnm. Els
voltants d'Andorra la Vella estan coberts d'extensos boscos de muntanya mitjana,
influenciada per l'altitud, i l'espècie dominant és el pi roig (pinus
sylvestris). A més dels pobles de Santa Coloma d’Andorra, són dins la parròquia
l’antic llogaret de la Margineda, les bordes de la Comella i el castell de Sant
Vicenç de Montclar. Al nord del nucli antic hi ha els nous barris de les Closes
de Guillemó, Sant Andreu, Prada Guillemó i Prada Ramon.

Andorra la Vella té un clima oceànic (cfb, segons la classificació climàtica de
Köppen), altament influenciat per la seva altitud de 1.031 msnm. Això vol dir
que pot ser extrem, però bastant menys que en altres llocs similars tenint en
compte l'altitud. A l'hivern ressalta molt el fred i la neu, i les temperatures
sota zero són molt habituals. L'estiu és suau amb màximes que poques vegades
superen els 30 graus. La precipitació mitjana anual és de 812,3 mm. Les
temperatures baixen per l'alçada en comparació amb les zones baixes.

La ciutat d'Andorra la Vella forma una aglomeració urbana d'uns 50.000 habitants
juntament amb les parròquies d'Escaldes-Engordany a l'est i Sant Julià de Lòria
al sud. Aquesta aglomeració s'estén en sentit longitudinal seguint el traçat de
la carretera.

Andorra la Vella té 24.574 habitants, segons el cens de 2007. La població està
composta per un 43% de ciutadans de nacionalitat espanyola, 33% d'andorrans, 11%
de portuguesos, i 7% de francesos, més algunes altres comunitats minoritàries.
La majoria dels habitants són catòlics romans, i l'esperança de vida és de més
de 80 anys.

Andorra la Vella és la seu del Govern d'Andorra, i com a capital de l'Estat hi
ha presents a la ciutat els següents edificis:

Cada quatre anys, els electors d’Andorra la Vella trien dotze consellers, dels
quals se n’escullen el cònsol major i el cònsol menor, que ostenten la màxima
representació política en el Comú d’Andorra la Vella.

Els resultats de les eleccions comunals del 2015 han configurat l'actual equip
de govern, format per una majoria de vuit consellers de Demòcrates per Andorra,
mentre que el Partit Socialdemòcrata + independents d'una banda, i la Coalició
d’Independents + Liberals d’Andorra de l'altra, tenen dos consellers cadascun.

Des del 1992 hi ha hagut 6 cònsols majors a Andorra la Vella. Actualment ostenta
el títol la demòcrata Conxita Marsol.

Altres atractius que atrauen visitants d'arreu d'Europa i del món són els
centres comercials i grans magatzems de Pyrénées, Escale i Hyper Andorra, que es
troben a l'avinguda de Meritxell, així com l'Andorra 2000, que es troba a
l'avinguda de Tarragona (CG-1).

Andorra la Vells té accés directe al transport aeri, amb els vols d'helicòpters
comercials que aterren a l'heliport d'Andorra la Vella, situat al centre de la
ciutat. L'aeroport Andorra - la Seu d'Urgell es troba a 24 quilòmetres al sud de
la ciutat i des de juliol de l'any 2015 opera rutes domèstiques a diversos
aeroports de tot Espanya. Els aeroports més propers ubicats a Catalunya i França
proporcionen accés als vols internacionals, i els més propers són els de
Perpinyà (156 km) i Lleida (160 km). Altres aeroports més grans són els de
Tolosa, Girona i Barcelona.

Andorra la Vella no té una estació de tren, tot i que hi ha un servei de
transport d'autobús uneix la ciutat amb les estacions de tren de L'Ospitalet a
França i de Lleida a Catalunya. També hi ha autobusos des dels aeroports de
Barcelona, Girona i Reus cap a Andorra la Vella.

Andorra la Vella va albergar gran part de les proves dels Jocs dels Petits
Estats d'Europa celebrats al Principat el 1991 i el 2005. La ciutat també va ser
una de les candidates dels Jocs Olímpics d'Hivern de 2010, que finalment van ser
concedits a la ciutat canadenca de Vancouver.

Des de l'any 2007 la FIS va homologar la pista d'esquí: "L'avet" (estació de
Soldeu) per celebrar una copa del món femenina d'eslàlom gegant d'esquí alpí el
2011.



https://ca.wikipedia.org/wiki/Temps_verbal

El temps verbal és una característica pròpia de moltes llengües per distingir
esdeveniments presents, passats, futurs o imaginaris. D'altres llengües
expressen el temps amb vocables propis o morfemes. Per veure la conjugació del
temps verbal en català, consulteu Flexió verbal del català.

El temps s'expressa mitjançant la conjugació dels verbs (un tipus de flexió). Un
morfema afegit al final de l'arrel indica de quin temps es tracta, just abans
d'indicar la persona i el nombre. Aquests morfemes poden presentar
irregularitats però no són freqüents. Si el temps és compost, el morfema
s'afegeix a l'auxiliar (el verb haver) i el verb principal es conjuga en
participi.

Els temps s'agrupen en tres modes bàsics: indicatiu, subjuntiu i imperatiu. El
mode s'expressa sintèticament amb el temps, mitjançant un únic morfema. A part
hi ha les tres formes nominals del verb.

Les ordres o instruccions formulades en infinitiu amb valor d'imperatiu negatius
no són catalanes, hem de rebutjar-les i substituir-les pel subjuntiu. Exemples:
No passar és incorrecte i caldria dir No passeu

Gramàtica de la llengua catalana, Antoni M. Badia i Margarit Notes sobre el
perfet perifràstic català, M. de Montoliu
https://archive.org/stream/estudisromanicsl00barc#page/n81/mode/2up



https://ca.wikipedia.org/wiki/Solsona

Solsona és una ciutat i municipi de la comarca del Solsonès, a la província de
Lleida (Catalunya) i la capital de la comarca. Està situada a l'altiplà del
Solsonès, just al centre de la comarca, rodejat pel municipi d'Olius exceptuant
la part nord en què hi ha el de Lladurs, amb l'excepció de l'enclavament de
Miravella.

Amb una població de 9.301 persones l'any 2012, és el nucli urbà més important de
la comarca i el seu principal motor econòmic i cultural, així com la seu dels
principals estaments i entitats solsonenques. Des de l'any 1594 té el títol de
ciutat.

El municipi de Solsona està situat a l'altiplà del Solsonès, al centre de la
comarca. Excepte pel nord que limita amb el municipi de Lladurs, la resta del
terme municipal està rodejat pel municipi d'Olius. Així mateix, a la banda
nord-occidental del terme hi ha un enclavament d'aquest municipi: l'enclavament
de Miravella, que es troba damunt mateix de la Mare de la Font.

Tot el terme municipal es troba per damunt dels 600 msnm. La cota més alta del
terme municipal és al cim del Serrat de Sant Bartomeu, a l'extrem nord-oriental,
per on passa la frontera amb el terme municipal d'Olius i on s'assoleixen els
869,7 m. d'altitud.

Al racó nord-occidental s'hi aixeca el Serrat de cal Trinxet, que a la contrada
és conegut amb el nom de la Borda, perquè a l'altiplà que conforma el cim del
serrat hi havia la masia (actualment enrunada) d'aquest nom. Aquest serrat
assoleix els 838,2 m d'altitud.

La banda occidental del terme està ocupada pel vessant de llevant de Castellvell
on la frontera del terme passa just per la cota dels 800 m. d'altitud. i al racó
sud-occidental s'hi aixeca la Costa de Vilafranca on la frontera assoleix la
cota dels 840 m. d'altitud.

Pel terme municipal hi transcorren 66 cursos fluvials (complets o els seus
trams) la longitud dels quals suma un total de 45.178 m.

Totes les seves aigües desguassen al Cardener a través del seu afluent, el riu
Negre, a excepció d'una franja nord-occidental d'una superfície d'uns 2,4 km2,
que ho fan per mitjà de la Ribera del Llissó mitjançant les dues rases que la
conformen: la rasa de Moriscots i la rasa de Comajuncosa.

El riu Negre travessa el terme municipal de nord a sud al llarg de 5.574 m. Poc
tros després d'entrar al terme municipal, rep per l'esquerra la rasa de Rotgers.
Tot seguit, i també per l'esquerra, la rasa de cal Grill. Just en entrar a la
ciutat de Solsona rep per la dreta el barranc de Pallarès, el qual, sota la
capella de Sant Pere Màrtir, ha rebut, també per la dreta, les aigües que li
aporta la rasa de Masnou. Aigües avall de Solsona rep, també per la dreta, el
barranc de Ribalta (el qual ha rebut abans les aigües que li han aportat el
torrent de cal Sastre) i el barranc de Cor de Roure. Aquests cinc últims
torrents drenen les aigües del vessant de llevant de la Serra de la Torregassa.

Abans de sortir del terme municipal, el riu Negre rep per la seva esquerra les
aigües de la rasa de les Comes.

Les fonts són abundants en tot el terme municipal. En els 17 km² de terme
municipal hi ha comptabilitzades, pel cap baix, un total de 30 deus naturals, la
qual cosa dóna una densitat de gairebé dues fonts per km². Les més concorregudes
són la Mare de la Font, la font dels Frares, la font de la Mina, la font del
Corb i la font del Grill.

L'any 2001 el producte interior brut (PIB) generat al municipi va ser de 161
milions d'euros. En conseqüència, el PIB/hab va ser de 21,2 milers d'euros, la
qual cosa equival a 4 dècimes per sobre de la mitjana de Catalunya.

Per sectors, d'aquest PIB l'agricultura en va generar el 2,2%, la indústria el
28,1%, la construcció el 16,4% i els serveis el 53,3%.

Les primeres referències històriques sobre la població que habita al Solsonès
daten de l'any 3000 aC en plena prehistòria i això s'ha pogut constatar pels
diferents sepulcres que utilitzaven per enterrar els morts. A Solsona es té
constància de l'existència de tres sepulcres d'aquesta època. D'aquesta manera
se sap que hi hagué un primer poblat a la zona.

De l'època dels ibers es té constància de diferents poblats al Solsonès, entre
els quals el del Castellvell de Solsona. Aquest poblat tenia una estructura
urbana, al damunt d'un serrat, consistent en una plaça central, voltada de
cases, i un pas per a poder sortir i entrar. S'ha pogut calcular que eren unes
350 persones les que devien viure-hi allà al segle III aC.

La influència romana també tingué pes a Solsona. S'instal·laren a l'antic poblat
ibèric, però aviat l'abandonaren, per tal de construir un nucli urbà a la
confluència de les rieres de Lladurs i de l'Olmeda. És l'edificació d'una
minúscula ciutat romana. Segons sembla, en aquest antic nucli hi havia
l'existència d'unes termes públiques tal com van demostrar unes excavacions a
principi del segle XX. També es creu que hi degué haver un temple, molt
probablement a l'indret de l'actual Catedral.

Hom ha suposat, erròniament, que en època romana, aquest nucli devia ser
anomenat Setelsis i que de Setelsis es féu la derivació cap al mot Setelsona, i
finalment a Selsona – Solsona, però aquesta etimologia, tal com explica
acuradament Joan Coromines i Vigneaux, és infundada i ben gratuïta. La menció
més antiga és la forma CELSONA, que deu provenir de l'ibèric CELSO.

Els visigots també fan el seu pas a Solsona al segle V i, tres segles més tard,
els sarraïns es varen establir a Solsona durant uns 70 anys, fins a passar a
domini del rei franc, dins de la frontera que establia la Gòtia.

Els senyors del Castell de Solsona es deien Miró, els seus descendents
s'anomenen Ecard i finalment Torroja. Serà la pubilla dels Torroja, Agnès, que
el 1217 es casarà amb el vescomte de Cardona, Ramon Folc IV; d'aquesta manera el
domini del Castell de Solsona és exercit per la família Cardona, que, amb
posterioritat, serà promoguda a comtal i finalment a ducal.

Quant al Monestir, s'instaurà el 1070, moment en què es crea la Canònica de
Santa Maria. Amb anterioritat hi havia hagut uns primers temples.

Durant la Reconquesta Solsona té el seu protagonisme, molts noms de la comarca
es troben també en poblacions de la Segarra, el Segrià i del Penedès fent la
repoblació d'aquelles terres. Segons sembla, els comtes d'Urgell s'encomanaven a
Santa Maria de Solsona en aquells temps.

Al segle XIII ja hi ha constància del mercat setmanal, cosa que augmentà la vida
comercial amb abundància d'oficis menestrals. També es coneix l'existència de la
comunitat jueva en aquella època amb sinagoga pròpia en l'actual carrer de Sant
Pau. A final del segle, es promocionà la nova construcció d'un temple d'estil
gòtic en el lloc de la Canònica de Santa Maria.

La decadència arriba, però, als segles XIV i XV, donada bàsicament per la Pesta
Negra de 1348 que donà grans mortaldats amb un despoblament de la comarca. Tot i
així, s'acorda construir unes noves muralles el 1303, restes de les quals es
poden veure avui dia, i que feien setze metres d'alçada amb vint-i-una torres;
també es portà l'aigua de la font de Miravella a la ciutat amb les tres fonts
públiques (font de la plaça de la Catedral, font de la plaça de Sant Joan i font
de la plaça de Sant Isidre), que avui encara existeixen (1420), i es fan altres
obres com ara l'edificació de l'Hospital de Llobera.

La construcció de muralles, abans comentades, va significar la cohesió i unió de
les dues viles i la creació d'un únic municipi o “Consell”, l'any 1338, però
tanmateix el manteniment de les dues jurisdiccions va comportar l'aparició de
dos cònsols i dos batlles, un per a cada domini.

Al segle XVI un dels fets clau per a la història de Solsona és el fet
d'aconseguir ser seu de bisbat, en contra de les pretensions que tenien altres
poblacions com Manresa i Balaguer.

Amb això, el rei Felip I (II de Castella), va sol·licitar a Roma la creació d'un
nou bisbat amb seu a Solsona i el papa Climent VIII, l'any 1593, va accedir a la
petició realitzada i així es va convertir l'església del monestir de Solsona en
catedral. Aquell mateix any, el rei comissionà a l'arquebisbe de Tarragona Joan
Terès i Borrull, al bisbe d'Urgell Andreu Capella i al Nunci Apostòlic a la
monarquia d'Espanya Camillo Caetani per a dur a terme l'erecció del nou bisbat.
L'any següent (1594), el monarca concediria a Solsona el títol de ciutat,
havent-hi a tot Catalunya un total de deu poblacions amb aquesta distinció.

No obstant això, fou temps de decadència per la llengua catalana, ja que el
castellà s'introduïa a les classes altes i s'hi enviaven bisbes castellans.
Solsona, però, defensava el català amb les comèdies a les places, les nadales,
el cant de goigs i amb la litúrgia i la predicació de l'Església.

En els segles XVII i XVIII a Solsona i al Solsonès destaquen els grans artistes
de retaules barrocs, com ara els Morató i els Pujol, autors de diversos altars.
Coincideix també amb l'època dels Bordons, coneguts orgueners o “mestres de fer
orgues”.

Pintor barroc i fundador de l'escola pictòrica espanyola del Segle d'Or n'és
Francesc Ribalta, nascut en una casa del carrer del Castell de Solsona el 2 de
juny de 1565.

El 1620 es crea la Universitat Literària, dirigida pels dominics, que dóna una
forta vitalitat a les institucions i costums de la ciutat.

El 1653 es proclama la Mare de Déu del Claustre patrona de Solsona després
d'haver superat una pesta. Es tracta del naixement de la Festa Major i arran
d'aquest fet apareixeran les primeres referències sobre els gegants i altres
elements folklòrics que tant caracteritzen la ciutat.

Tanmateix, el 1640, la resistència de la Guerra dels Segadors va allargar-se a
Solsona fins al 1655. I quant a la Guerra de Successió, el 1714, el rei Felip V
va abolir la Universitat Literària i va fer fora el bisbe de Solsona, Francesc
Dorda, per haver donat suport als austriacistes.

És un mal començament el del segle XIX a Solsona. La Guerra del Francès va dur a
la ciutat les tropes franceses de Napoleó que el 1810 van dur a terme importants
destrosses. Entre les més destacades hi ha l'incendi de la catedral provocat
pels francesos sota les ordres del general Macdonald, que va ordenar que es
calés foc al temple en absència del bisbe i dels capellans.

El 1833 va esclatar la Primera Guerra Carlina. Solsona i comarca havien estat
majoritàriament carlines, amb un suport decidit de l'Església. S'acabà el 1840,
Solsona quedà molt malmesa. Els carlins es van fer els amos de la ciutat i el 14
de juny el mateix pretendent al tron dels Carlins, Carles Maria Isidre de Borbó,
va entrar a Solsona juntament amb 14.000 soldats.

La Segona Guerra Carlina, la dels Matiners, s'inicià a la mateixa Solsona el
1846 amb l'aixecament militar per part dels carlins comandats pel mariscal de
camp carlí i fill del poblet d'Ardèvol, Benet Tristany. Aquest, però, fou
derrotat i el 1847 va ser afusellat a Solsona.

L'absència de dinamisme econòmic també s'observa en el fet que la
industrialització no es va dur a terme a Solsona, perquè no reunia requisits per
atraure la gran indústria. La indústria que perdurava a la ciutat encara era la
dels tallers de ganiveters, tot i que també van disminuir.

Les circumstàncies negatives també van comportar la supressió del bisbat de
Solsona. Tot i així, l'administrador apostòlic (1895-1901) de Solsona, Ramon Riu
i Cabanes, es dedicà a reorganitzar les parròquies, va fer restaurar edificis
d'interès històric, fundà el Museu Diocesà i Comarcal de Solsona i va construir
el Seminari. Aquestes tasques van ajudar que el 1933 es recuperés el bisbat.

Un altre element positiu per a la ciutat va ser l'establiment de la impremta,
que, malgrat ser inventada al segle XV, a Solsona no va arribar fins a mitjan
segle XIX, aleshores exercí de difusora de cultura. També se'n destaca l'inici
de l'associacionisme, amb la creació del Centre Catòlic (més endavant Centre de
Cultura Popular) i amb posterioritat la constitució del Centre Liberal. El 1896
la llum elèctrica arribà als carrers i places de la ciutat.

El 1909 el cotxe de línia ja s'havia introduït fent viatges des de Solsona a
Barcelona al preu de set pessetes. Al segon decenni del segle, es produeixen
tensions al voltant del servei de llum elèctrica amb barreja d'interessos
econòmics i de lluita política. Hi havia dos bàndols i cada un tenia el seu
propi diari, el seu propi cafè, la seva pròpia orquestra; aquesta situació
provocà greus incidents, entre els quals alguna mort.

També se'n destaca el renaixement cultural de principi del segle amb l'aparició
de nombroses revistes i setmanaris com ara el Montañés, el Rebenque, Lacetània,
la Verdad, el Napbuf, Llum i Guia, que van ajudar a disminuir l'analfabetisme a
Solsona en molt poc temps.

Altrament és el moment en què neixen associacions que avui encara perduren, com
ara l'Orfeó Nova Solsona (1919) i el Club de Futbol Solsona (1928) o d'altres
que van tenir importància en el seu moment, com ara l'Ateneu, extingit en
arribar la postguerra.

El Modernisme és present també a Solsona amb construccions destacades del
paisatge urbà actual. Entre els edificis públics en destaca l'Hotel Sant Roc, la
Glorieta de la Vil·la Riu, el Col·legi dels Claretians (actual Casal de Cultura)
i també el Cambril de la Mare de Déu del Claustre de l'arquitecte August Font,
havent-hi també edificis de caràcter particular destacats, com ara cal Pau de
Marrossella, dissenyada per l'arquitecte Isidre Puig i Boada.

La República es visqué amb normalitat a Solsona, essent característics els
resultats de les eleccions a favor de les dretes. La Guerra Civil (1936-1939)
comportà un canvi radical en la vida de tota la gent solsonina; n'hi hagué que
anaren al front, d'altres s'amagaren, "emboscats"; foren perseguits els
sacerdots, els frares, les monges; es destruïren imatges religioses. La Mare de
Déu del Claustre fou salvada gràcies al fet que fou amagada a la caixa d'escala
del campanar pels campaners Josep Porredon Vilana i Joan Augé Closa i després es
volgué evacuar a França, però quedà amagada en el garatge del palau episcopal de
Vic. El delegat d'Ordre Públic de la Generalitat a Solsona, Francesc Viadiu,
recomanà al bisbe Valentí Comellas la seva fugida a Andorra. La catedral fou
utilitzada com a mercat i també de biblioteca, l'església de les monges es va
fer servir de cinema.

L'acabament de la guerra va provocar que Solsona tingués uns 20.000 habitants
provinents de poblacions ocupades per l'exèrcit franquista. A la tarda del 24 de
gener de 1939, arribaren a Solsona les tropes del bàndol nacional, que ocuparen
la ciutat des del Castellvell. La fugida dels partidaris republicans va
comportar l'incendi de la catedral i la destrucció del pont.

La postguerra es destaca per l'arribada d'un nou bisbe a Solsona, Vicente
Enrique Tarancón, i pel pes que tingué la religió cristiana en el tarannà de la
gent. El 1948 s'inaugurava un nou seminari major.

Aquell mateix decenni Solsona anà reviscolant portant aigua provinent de
Canalda, fent un nou pont d'entrada a la ciutat, adequant-se el Parc de la Mare
de la Font, es renovà també la Fira de Sant Isidre i hi hagué millora en les
places i carrers. Destaca en l'àmbit festiu, la celebració de la Coronació de la
Mare de Déu del Claustre, el 1956, que assolí un lluïment espectacular.

De fet, els anys setanta es caracteritzen per la recuperació del Carnaval a
Solsona, prohibit pel franquisme, i l'empenta que aquesta carnestoltada té, fins
al punt de ser una festa popular i massiva. També en el vessant cultural,
apareix un moviment geganter que vetlla pels gegants i altres elements
folklòrics, tot esbrinant-ne les dades antigues, ordenar-ne la sortida,
introduir nous ballets i així va ser com va constituir-se l'Agrupació de
Geganters.

Quant al vessant polític, es poden destacar els fets que ocorregueren després de
la mort del general Francisco Franco, l'any 1975. A Solsona, el 1976 féu pas la
Marxa de la Llibertat, pacífica i reivindicativa de les llibertats nacionals.
Per la Festa Major del mateix any es demanà la dimissió de l'alcalde i els
regidors. El 1977 un grup de solsonins que es manifestaven davant de la Casa de
la Ciutat demanant l'Estatut d'Autonomia per a Catalunya van aconseguir
hissar-hi la bandera catalana i van pressionar el Consistori, que es va
posicionar a favor de l'Estatut; el governador civil de Lleida d'aleshores
amonestà l'Ajuntament. El 1979 hi ha les primeres eleccions municipals
democràtiques, així es passà a uns anys vuitanta on començà a desenvolupar-se
l'actual sistema democràtic. A Solsona, Convergència Democràtica de Catalunya
guanyà les eleccions i fou alcalde de Solsona Ramon Llumà, que encapçalà
l'Ajuntament de la ciutat fins a l'any 2003.

En clau política també cal tenir en compte la creació del Consell Comarcal del
Solsonès amb seu al Palau Llobera (antic Hospital de Llobera) de Solsona i dels
alcaldes que ha tingut la ciutat després de Ramon Llumà: Jordi Riart (CiU),
Xavier Jounou (ERC) i l'actual David Rodríguez (ERC).

La capital del Solsonès no es pot entendre sense el seu patrimoni festiu i
folklòric, essent segurament una de les manifestacions més antigues i més ben
conservades de Catalunya. Solsona és una de les ciutats de Catalunya amb més
gegants i bestiari popular i amb una manifestació gegantera molt present.

Aquesta presència gegantera surt a la llum, principalment, en tres ocasions
durant l'any: per un costat durant la Festa Major i el Corpus, i per l'altre
durant el Carnaval.

La tradició gegantera de Les Festes del Claustre (Festa Major de la ciutat 7, 8
i 9 de setembre) ja es troba documentada el 1653, quan els solsonins i
solsonines decideixen erigir com a patrona la Mare de Déu del Claustre, després
que aquesta, segons conta la llegenda, alliberés la ciutat de la pesta.

Així, en ple Barroc, la ciutat de Solsona guanya distinció i presència i veu
néixer any rere any elements folklòrics que participen en la processó de la
Verge. Trobem una de les primeres referències documentades als gegants vells el
1675, l'any 1691 s'escriu sobre la Mulassa i el 1692 sobre el Drac, del qual
avui dia encara es conserva la peça original.

Actualment la manifestació folklòrica de Solsona consta de: dues parelles de
gegants (els vells i els joves), un drac, una àliga, els aligons, els cavallets,
quatre nans, quatre óssos, el bou, la mulassa i el ball de bastons i configuren,
sens dubte, una de les manifestacions folklòriques més rellevants del Principat.

Als solsonins també se'ls diu tradicionalment "mata-rucs" a causa d'una llegenda
segons la qual un granger va voler donar a menjar al seu ruc un pixallits,
lletsó, que creixia en el campanar i, en comptes de baixar la planta, va pujar
el ruc amb una corda fins a escanyar-lo.

Aquesta llegenda es rememora cada any a les festes del carnestoltes quan es
penja un ruc de cartó al campanar i realitzen el que s'anomena "la pixada del
ruc", que mulla qui es troba a la plaça i canten "A Solsona, bona gent (bis), /
si no haguessin mort el ruc (bis)..."



https://ca.wikipedia.org/wiki/Riu

Un riu és un corrent natural d'aigua que flueix amb continuïtat. Posseïx un
cabal determinat i desemboca al mar, en un llac o en un altre riu, en aquest cas
es denomina afluent. Algunes vegades acaben en zones desèrtiques on les seues
aigües es perden per infiltració i evaporació. Quan el riu és de poc cabal rep
el nom de rierol.

Els rius formen part de la circulació general de l'aigua o cicle hidrològic. La
presència de grans quantitats d'aigua és el que distingeix la Terra d'altres
planetes coneguts, i el que hi fa possible la vida. A la Terra hi ha més de
1.400 milions de km3 d'aigua que són contínuament reciclats i transformats al
seu pas pels oceans, l'atmosfera, la biosfera i la geosfera.

Si es mesura la quantitat d'aigua de cadascun dels components del cicle
hidrològic, la dels rius només representa una petita part del sistema. La major
part és aigua salada, ja que els oceans contenen el 96,5% de l'aigua del nostre
planeta. El 3,5% restant és aigua dolça, concentrada principalment a les
reserves de les regions fredes (69% del total, i en forma de casquets polars,
glaceres i dipòsits nivals) o en el subsòl, en forma d'aigua subterrània (30%
del total). Els llacs en contenen el 0,25%, mentre que l'atmosfera n'acumula el
0,4%. L'aigua dels rius només addiciona un reduït 0,006% de l'aigua dolça de la
Terra, però té una rellevança que compensa el seu escàs volum. Això es deu al
fet que l'aigua dels rius, en fluir a causa de la gravetat, erosiona i modela el
paisatge, transportant i dipositant roques i sediments. Una altra raó és que
l'aigua constitueix un recurs natural renovable, tant per als humans com per a
la resta d'animals i, també, per a les plantes.

El cicle hidrològic s'inicia quan l'aigua s'evapora des dels mars i oceans a
l'atmosfera. L'aigua atmosfèrica torna a la Terra en forma de precipitacions de
pluja, calamarsa o neu. La quantitat d'aigua que arriba a terra depèn de
diversos factors, però, en general, les terres altes reben més aigua que les
baixes i és per això que a les muntanyes neixen la majoria dels rius. Les
plantes, sobretot els arbres, capten part de les precipitacions, fins i tot,
abans d'arribar a terra. La tala d'arbres i la seva substitució per conreus
(desforestació) augmenta la velocitat i la quantitat d'aigua de pluja que arriba
a terra, amb la consegüent erosió puntual dels sòls i el risc d'inundacions.

Les precipitacions que arriben a terra s'infiltren en els sòls, percolant fins a
la capa freàtica per esdevenir aigua subterrània. O bé, flueixen lentament,
vessant avall, en forma de rierols. No tota l'aigua que cau durant les grans
tempestes és capaç de filtrar-se: en aquells indrets on, per l'acció humana,
s'ha compactat la superfície del sòl o ha estat coberta de ciment, o en aquells
llocs ja saturats d'aigua, l'excés de líquid s'acumula en la superfície i flueix
vessant avall, fins al curs d'aigua més proper, en forma de rierols. El riu
completa el cicle hidrològic en recollir l'aigua de la seua zona d'influència
(conca de drenatge) i portar-la als oceans i llacs, per a substituir així
l'aigua que s'evapora.

La quantitat d'aigua que circula per un riu per unitat de temps és el cabal,
aquest varia en el temps i en l'espai. Aquestes variacions defineixen el règim
hidrològic d'un riu. Les variacions temporals es donen durant o just després de
fortes precipitacions o de la fusió de la neu, i tota aquesta aigua líquida
incrementa el cabal d'un riu. En casos extrems es pot produir una crescuda quan
l'aportació d'aigua és més gran que la capacitat del riu per evacuar,
desbordant-se i cobrint les zones planes properes (plana d'inundació). L'aigua
que circula sota terra (subterrània) triga molt més a alimentar el cabal d'un
riu i hi pot arribar dies, setmanes o mesos després de la pluja o de la fosa de
la neu. El cabal d'un riu aportat per les aigües subterrànies fluctua en funció
de l'alçada del nivell freàtic. Si no plou en absolut o la mitjana de
precipitacions és inferior al normal durant llargs períodes de temps, el riu pot
arribar a assecar-se quan l'aportació d'aigua de pluja acumulada en el sòl i el
subsòl es redueixi a zero. Això pot tindre conseqüències desastroses per a la
vida del riu i les seues ribes, i per a la gent que en depengui per al seu
subministrament d'aigua.

L'expressió cabal ecològic, referida a un riu o a qualsevol altre curs d'aigua
corrent, és una expressió que pot definir com l'aigua mínima necessària per
preservar els valors ecològics a la glera d'aquest, com:

La determinació del cabal ecològic d'un riu o riera es fa segons un acurat
anàlisi de les necessitats mínimes dels ecosistemes existents a l'àrea
d'influència de l'estructura hidràulica que d'alguna manera modificarà el cabal
natural del riu o rierol.

Una riuada (en alguns llocs es denomina també com crescuda, avinguda o
pantanada) és l'elevació del nivell d'un curs d'aigua significativament més gran
que el flux mitjà d'aquest. Durant la crescuda, el cabal d'un curs d'aigua
augmenta en tals proporcions que el llit del riu pot resultar insuficient per
contenir-lo. Llavors l'aigua el desborda i envaeix el llit gran, també anomenat
plana al·luvial. Una crescuda elemental només afecta a un o més afluents i pot
tenir causes molt diferents: pluvial, a causa de les pluges contínues sobre una
conca poc permeable o que ja s'ha amarat d'aigua; nival, provocada per la fusió
de les neus, el desglaç que provoca la ruptura de l'obstacle congelat que
retenia les aigües, etc. Moltes vegades dos o més d'aquestes causes simples
sumen els seus efectes i el riu, sobretot després d'haver rebut les aigües de
diversos afluents importants, experimenta una crescuda complexa. Així és com els
xàfecs primavera els poden agreujar considerablement una crescuda nival.

D'altra banda, les avingudes es poden caracteritzar segons la seva variabilitat
en el temps, així es poden distingir:

Aquestes característiques, per a un mateix tipus de precipitació (és a dir,
mateixa intensitat i temps d'aiguat), varien en funció de característiques
intrínseques de la conca: la seva extensió, el pendent i tipus del terreny,
etc., i també de característiques modificables per les activitats antròpiques:
la cobertura vegetal, els tipus de preparació del sòl per a l'agricultura, les
àrees impermeabilitzades com a àrees urbanes, etc.

Les crescudes més importants no es deuen a la torrencialitat de les seves
precipitacions sinó a la persistència i la repetició de pluges molt intenses
durant diversos dies. El sòl es troba llavors saturat i no pot absorbir molta
més aigua, i en no lluir el sol, l'evaporació és poc rellevant. En tot cas, això
no exclou l'existència de crescudes devastadores degudes a l'ona potent formada
en un riu secundari per pluges torrencials.

Els rius poden rebre aigua de diverses fonts. A vegades aquestes fonts estan
relacionades en forma directa o indirecta amb les precipitacions o pluges.
Moltes vegades, la pluja descendix pels pendents formant un corrent superficial.
Al concentrar-se pot formar un curs d'aigua. Això ocorre quan la superfície és
impermeable, és a dir quan no es filtra pel sòl, i succeïx amb determinats tipus
de roques. També ocorre quan el volum d'aigua que traginen en el llit és major
que la que s'infiltra en el sòl. Quan el terreny es troba saturat d'aigua, es
produïx una impermeabilització transitòria.

Els rius també poden rebre aigua dels brolladors. L'aigua subterrània és una
important font fluvial, perquè aporta aigua molt després de la idea de
precipitacions, mantenint un cabal relativament constant, a diferència d'aquells
rius que només reben les aigües de pluja el règim de les quals és molt més
irregular. Els rius que reben aigües subterrànies són aquells que tenen una
alimentació freàtica.

Una tercera font és el desgel. Els rius de les regions glaciars reben més aigua
durant els mesos d'estiu, quan es fonen les neus o el gel dels glaceres.

Un riu és compost per diverses parts bàsiques. El curs del riu és el seu
recorregut. L'inici i capçalera del riu dit també aiguaneix, deu o font d'on
prové l'aigua, es troba al que s'anomena curs alt, que fluïx dins del llit
principal. Els corrents menors que s'unixen a un riu, sovint al seu tram o curs
mitjà, s'anomenen tributaris. L'aigua circula normalment confinada en un canal o
rec, amb un pis anomenat llit o jaç entre els bancs, vores o marges. La part
final d'un riu és la seva desembocadura, a vegades anomenat gola o sòl de riu,
que es troba al curs baix. La quantitat d'aigua que flueix dins un riu per
unitat de temps és el seu cabal (vegeu "Règim hidrològic" més amunt).

En les parts on el riu flueix en àrees relativament planes, forma meandres:
estableix corbes regulars, podent arribar a formar llacs. Al fluir el riu,
tragina grans quantitats de sediments, els que poden donar origen a illes
sedimentàries, anomenades deltes. Aquells rius la desembocadura dels quals acaba
en una boca molt ampla i profunda formen estuaris. Quan un riu descendeix
ràpidament sobre un terreny inclinat es formen els ràpids, salts, trencades o
cascades.

La velocitat de les aigües d'un riu és molt més gran en la part on el llit és
més profund, a certa profunditat, ja que en la superfície (per la fricció amb
l'aire) l'aigua va més lenta. De manera que en el fons (per el fregament amb el
llit), als marges i, en general, on és menys profund, l'aigua es mou més
lentament. Aquesta diferència de velocitat fa que, de manera inevitable, el fons
i les vores dels rius de plana vagin pujant amb el temps fins a arribar a quedar
per sobre de les zones situades a banda i banda del riu, el que pot produir
inundacions molt extenses. La demostració d'aquest esquema fluvial es presenta
en un tipus de rius que es denominen rius tipus Yazoo (un riu que s'escola al
costat del Mississipi sense desembocar-hi) que corren paral·lels al riu
principal, el qual ocupa un canal més elevat que impedeix que s'hi vessin.
Aquesta elevació de la mare de riu es deu, evidentment, al fet que la velocitat
de les aigües per l'escàs pendent fa que els sediments arrossegats pel riu es
vagin dipositant en els llocs on aquesta velocitat és menor, és a dir, en el
fons del caixer i als marges d'aquest.

Aquests rius i rambles són de zones amb clima tipus mediterrani, on hi ha
estacions molt diferenciades, amb hiverns humits i estius secs. Flueixen
intermitentment, amb cabal variable. És sovint el cas de les rieres, a vegades
encara en les seves lleres naturals de sorra, a indrets i pobles costaners dels
Països Catalans. Els barrancs o torrents solen formar-se en zones més
muntanyoses i solen ser més petits i sovint rocosos.

Són els rius de llocs amb clima desèrtic o sec, en els quals es pot estar sense
precipitacions durant anys. Açò és a causa de la poca freqüència de les
tempestats en el desert. Però quan hi ha descàrregues de tempestat, que moltes
vegades són torrencials, els rius sorgixen ràpidament i a gran velocitat. Reben
el nom de uadis, els llits quasi sempre secs de les zones desèrtiques, que poden
arribar a tindre crescudes violentes i molt breus.

Alguns rius curts i torrents poden fluir des de la seua capçalera o inici fins
al mar sense convertir-se en afluents o tributaris d'un altre major, ni rebre
aigua d'altres rius. La resta dels rius, tal vegada la majoria, forma part d'un
sistema fluvial ocupant una conca hidrogràfica. Algunes conques abracen pocs
quilòmetres quadrats, en canvi la conca de l'Amazones s'estén al llarg de 7
milions de km².

La conca hidrogràfica és l'espai delimitat per la unió de totes les capçaleres
que formen el riu principal o el territori drenat per un únic sistema de
drenatge natural, és a dir, que drena les seves aigües al mar a través d'un únic
riu, o que aboca les seves aigües a un únic llac endorreic. Una conca
hidrogràfica és delimitada per la línia de cims, també anomenada divisòria
d'aigües. L'ús dels recursos naturals es regula administrativament separant el
territori per conques hidrogràfiques.

La línia divisòria de les aigües o divisòria de drenatge és el límit entre les
conques hidrogràfiques contigües de dos cursos d'aigua. A cada costat de la
divisòria d'aigües, les aigües precipitades acaben sent recollides pel riu
principal de la conca respectiva.

A les regions muntanyoses o de relleu acusat, la divisòria passa per les crestes
i elevacions on s'uneixen les últimes vessants de cada conca. Per contra, la
fixació d'una línia divisòria en les regions pantanoses pot resultar gairebé
impossible. Així, les aiguas dels aiguamolls de Bielorússia, segons les pluges o
la direcció del vent, poden córrer cap al Mar Negre o cap al Mar Bàltic. El
mateix passa amb les conques de l'Amazones i del riu Paraná, les aigües es
troben barrejades en el seu curs superior.

La línia divisòria de les aigües és un important criteri geopolític pel qual
s'han establert fronteres entre països, estats o entitats subnacionals. En dret
romà aquest criteri es denomina Divortium aquarum.

El riu principal sol ser definit com el curs amb més cabal d'aigua (mig o màxim)
o bé amb major longitud o major àrea de drenatge, encara que hi ha notables
excepcions com el riu Missisipi. Tant el concepte de riu principal com el de
naixement del riu són arbitraris, com també ho és la distinció entre riu
principal i afluent. No obstant això, la majoria de conques de drenatge
presenten un riu principal ben definit des de la desembocadura fins prop de la
divisòria d'aigües. El riu principal té un curs, que és la distància entre el
seu naixent i la seva desembocadura.

Els rius erosionen roques i sediments, arribant a obrir llits i valls, modelant
el paisatge. El llit profund del riu Colorado, en Estats Units, ha retallat en
alguns llocs fins a una profunditat d'1,5 km, formant el Gran Canyó. I el canó
del riu Mages, en el Perú, és encara més profund, amb uns 3 km. de profunditat.

Certs rius tenen un paper important pel transport de mercaderies (com el Rin, el
Danubi, el Mosa, l'Escalda, el Tàmesi…). A Europa, des de 1992, aquests rius es
classifiquen segons la classificació CEMT que determina la mida, la capacitat i
el calat de les embarcacions i de les rescloses eventuals.

La flora i fauna dels rius són molt diferents a la que es troba en els oceans
perquè l'aigua és dolça. Les espècies que habiten els rius s'han hagut d'adaptar
als corrents. Alguns peixos d'aigua dolça són:

L'aigua és un recurs renovable en perill per culpa de l'activitat humana. Tota
l'aigua pura procedent de les pluges, ja abans d'arribar al sòl rep la seua
primera càrrega pol·luent, quan dissol substàncies com a anhídrid carbònic, òxid
de sofre i de nitrogen que la convertixen en pluja àcida. Ja en el sòl, l'aigua
discorre per la superfície o s'infiltra cap a capes subterrànies. Al travessar
els camps l'aigua del riu es carrega de pesticides i quan passa per ciutats
arrossega productes com naftes, olis de cotxe, metalls pesants, etc. Els rius
mostren una certa capacitat de desfer-se dels pol·luents, però per a això
necessiten tindre d'un tros molt llarg en les quals les bacteris puguen
realitzar el seu treball depurador. En un riu pol·luït per matèria orgànica es
distingixen tres zones a partir del punt de contaminació:

Potamologia és la ciència que estudia els rius. Prové del grec potamos
(Ποταμός), que significa riu. Abasta conceptes com els del seu cabal, llit,
conca, curs o corrent, règim fluvial, dinàmica fluvial, perfils (longitudinal i
transversal), afluents i la seva importància, ecologia, flora, fauna, recursos
hídrics i hidroelèctrics, navegació fluvial, etc.

Té dues branques principals, com són la hidrologia i la dinàmica fluvial; la
primera s'encarrega del cabal dels rius, el règim i interpretacions en funció
dels diferents factors; en canvi la segona, abasta els aspectes de les forces
que les aigües exerceixen.

Resulta difícil mesurar la longitud exacta d'un riu a causa de les propietats
del terreny per on fluïx. A continuació es llisten els 10 majors rius del món
amb una longitud aproximada:

Entre els rius més antics de la Terra es troben el Mosa, que flueix des del
paleozoic; el Iang-Tsé; New River nord-americà i el Nil. La datació s'ha fet per
l'estudi de la geologia de les seves conques, tot i que d'alguns d'ells es
troben fonts escrites molt primerenques.

Vers la propietat les aigües dels rius són majoritàriament públiques, cal tenir
en compte però diferents titularitats: Quant a la font del riu, si aquesta està
ubicada en un terreny privat la titularitat d'aquesta recau en l'amo de la terra
(quan les aigües surten del terreny privat esdevenen públiques), mentre que si
es tracta d'un terreny públic la titularitat serà pública. Les aigües dels rius
són de titularitat estatal mentre que les aigües sobrants de fonts, clavegueres
i establiments públics d'un poble són del mateix poble.

Quan un riu serveix de frontera entre estats aquesta se sol fixar mig mateix si
no hi ha res acordat en contra.

Tots el rius catalans són de gènere masculí, excepte: la Bassa, la Canta-rana,
la Castellana, la Garona (era Garona en aranès), la Llentillà, La Llitera, la
Llavanera, la Muga, la Mugueta, la Noguera (de Cardós, de Tor, de Vallferrera,
Pallaresa, Ribagorçana), la Ribereta del Pujol, la Riberola, la Rotjà, la Sosa
(de Peralta, de Sanui), la Tet, la Tordera, la Valira (d'Encamp, la Gran Valira,
d'Ordino, de Castanesa, de Cornudella).

Les antigues creences i els costums mostren el riu com a generador de vida i de
fertilitat, així com un element renovador i purificador. En són testimoni les
divinitats fluvials i la seva presència, pràcticament arreu, com a element
simbòlic (les deïtats gregues Aquelou i Nàiade, el Nil egipci, el Ganges indi o
el Jordà Bíblic, etc. ). Malgrat tot, en altres casos, com les riuades o els
ofegats, el riu personifica la por de la natura desbocada i, per tant, s’associa
a la mort i a l’oblit.

La violència de les aigües i la fecunditat són a l'origen de la seva
representació mitjançant una figura tauromorfa (bou, Apis) o antropomorfa però
amb banyes. A partir del segle IV aC n'hi ha representacions com d'un jove nu, o
sota l'aspecte d'altres animals (serp, gos). A partir de l'hel·lenisme preval el
tipus d'home barbut, amb diversos atributs. Són cèlebres les estàtues del Nil
(als Museus Vaticans) i del Tíber (al Museu del Louvre) i la representació del
Danubi a la columna Trajana de Roma.

El riu és una metàfora habitual per representar la vida humana, ja que flueix
(passa el temps), té accidents i depèn de terreny i desemboca en el mar, on es
queda en repòs (la mort). És un tòpic clàssic grecollatí que apareix en la
literatura europea de diferents períodes, sovint associat a reflexions sobre la
incertesa i el canvi de la vida o al tempus fugit.



https://ca.wikipedia.org/wiki/Quebec

El Quebec (en anglès Quebec; en francès Québec, pronunciat /ke.bɛk/, conegut
també com «la belle province») és una província canadenca amb una població de 8
milions d'habitants i l'única província del Canadà reconeguda com a nació per la
Cambra dels Comuns del Canadà; la major part dels quebequesos parlen francès i
això fa del Quebec l'únic territori de llengua francesa majoritària de l'Amèrica
del Nord, juntament amb l'arxipèlag francès de Saint-Pierre i Miquelon, i alguns
pocs indrets a Amèrica.

El seu idioma, la seva cultura i les seves institucions, formen del Quebec una
nació dins del Canadà. La capital del Quebec és la ciutat de Quebec. La ciutat
més poblada del Quebec és Mont-real, que és la segona ciutat més gran del món on
es parla francès. El francès gaudeix de protecció legal i fins i tot la
província compta amb inspectors lingüístics que revisen i controlen el seu ús.
El zel dels quebequesos per la seva llengua i el seu estatus de minoria
lingüística a l'Amèrica del Nord ha arribat a certs extrems polítics, però també
en la seva història el poble quebequès va sofrir períodes de repressió i
assimilació anglesa.

El Referèndum d'independència del Quebec de 1980 va tenir lloc el 20 de maig
d'aquest mateix any i els independentistes liderats per René Lévesque van
obtenir el 40,5% dels sufragis. En canvi, en el Referèndum d'independència del
Quebec de 1995, els independentistes es van quedar a menys d'un punt percentual
d'aconseguir-ho amb el 49,6% dels vots.

El 27 de novembre de 2006 el parlament canadenc, amb el suport del partit
governant, va reconèixer als quebequesos com una nació dins d'un Canadà unit en
un intent d'aplacar els desitjos secessionistes dels partits independentistes,
encara que va ser en un sentit cultural i social però no legal.

En les eleccions generals del Quebec de 2012, el partit independentista, el
Partit Quebequès, liderat per Pauline Marois, va guanyar la majoria dels seients
de l'Assemblea Nacional del Quebec, formant un govern minoritari. En el discurs
del dia de les eleccions, la guanyadora va plantejar la possibilitat de convocar
un nou referèndum per la independència en expressar el seu desig que el Quebec
es converteixi en un país independent i la seva convicció que això succeirà:
«Volem un país i el tindrem.»

El primer explorador francès al Quebec va ser Jacques Cartier, que en 1534 va
establir en Gaspé una gran creu de fusta amb tres flors de lis, prenent
possessió d'aquelles terres en nom de França. Cartier va descobrir el riu Sant
Llorenç. En 1608, Samuel de Champlain va donar naixement a la Nova França
fundant en la riba nord del riu Sant Llorenç, en un lloc que els indis
anomenaven Kebek («estret»), la ciutat de Quebec. La ciutat es tornarà així el
punt de partida de les exploracions franceses a Amèrica del Nord. Després de
1627, el rei de França Lluís XIII va concedir el monopoli de la colonització als
catòlics. La Nova França es va tornar una colònia real en 1663, sota el regnat
de Lluís XIV.

La Gran Bretanya va prendre possessió de Nova França a conseqüència del Tractat
de París, el 1763. Lluís XV i els seus consellers s'estimen més conservar l'illa
de Guadeloupe, productora de sucre que el Quebec, ja que aquest era considerat
com un gran territori de gel sense cap importància per al regne de França. Tot i
això, França perd l'imperi colonial que havia bastit a l'Amèrica del Nord.

El 1774 amb la Llei del Quebec, Londres donava reconeixement oficial als drets
del poble francès del Quebec: l'ús de la llengua francesa, la pràctica de la
religió catòlica i l'ús del Dret Romà en lloc del Jurisprudencial anglosaxó.
Abans d'aquesta data, la situació de la religió catòlica era molt fràgil i les
possibilitats per als catòlics, molt limitades.

Com a resposta a les agitacions de les colònies americanes, la corona britànica
va instaurar l'Acta del Quebec el 1774, que restaurava el codi civil francès i
el sistema de propietat territorial, garantia la pràctica del catolicisme però
mantenia el codi criminal anglès. Durant la revolució americana, la ciutat de
Mont-real va ser presa i els revolucionaris americans va intentar de guanyar els
canadencs a llur causa. Aquests darrers van romandre més aviat neutrals durant
el conflicte, seguint les recomanacions de l'església catòlica, que es va
declarar a favor dels britànics.

Rere la independència americana, els qui havien donat suport la causa anglesa
s'instal·laren al Quebec. Insatisfets dels nombrosos privilegis concedits als
canadencs, van demanar reformes i van obtenir el que volien a l'acta
constitucional de 1791. El 1791 la Llei Constitucional del Canadà va establir
dues províncies al voltant del riu Ottawa: l'Alt Canadà (l'actual província
d'Ontàrio), de majoria anglòfona, i el Baix Canadà (l'actual província del
Quebec), província majoritàriament francòfona. Les dues poblacions van descobrir
el parlamentarisme britànic i van adonar-se, molt ràpidament, dels límits
d'aquest sistema colonial.

Les grans idees del liberalisme de l'època van acabar provocant un alçament
armat al Baix Canadà i a l'Alt Canadà el 1837; la revolta va tenir lloc rere el
refús de Londres a prendre en consideració les peticions del Partit dels
patriotes de Louis-Joseph Papineau. El 1867, la signatura de la Llei d'Amèrica
del Nord Britànica va consagrar la federació de les províncies del Canadà, que
constava llavors del Quebec, Ontàrio, Nou Brunswick i Nova Escòcia.

L'exclusió econòmica dels francoparlants del Quebec va ser considerada sempre un
problema al Quebec fins a les reformes dels anys 1960, l'anomenada Revolució
Tranquil·la (Révolution Tranquille). El primer ministre del Quebec, Jean Lesage,
va proposar la nacionalització de la producció d'electricitat. El govern va
crear empreses i bancs nacionals, i després va imposar la legislació per
reconèixer el dret de treballar en francès.

El 1948 es va aprovar l'actual bandera del Quebec com a oficial i la llengua
francesa seria cooficial al costat de l'anglès a tot el Canadà des de 1968. El
1976 va guanyar les eleccions el nacionalista Partit Quebequès de René Lévesque
que promulgaria la Llei 101 per la qual el francès seria l'única llengua oficial
del Quebec, de treball i de l'ensenyament no universitaris (amb exepció els
alumnes de famílies anglòfons). El 1980 el referèndum d'independència va sortir
negatiu amb un 59,6% de vots en contra. De nou en el poder el 1995, el Partit
Quebequès convocaria un nou referèndum el 30 d'octubre de 1995 on el no a la
independència va guanyar per tan sols 54.000 vots i un 50,4% de sufragis, amb
una participació que va superar el 90% del cens electoral. Segons les enquestes
poc més d'un terç dels quebequesos (i 40% dels francòfons) segueix desitjant
constituir-se en estat independent.

El 27 de novembre de 2006 el parlament canadenc, amb el suport del partit del
govern, va reconèixer als quebequesos (québécois, en francès) com a nació dins
d'un Canadà unit en un intent d'aplacar els desitjos secessionistes dels partits
independentistes, encara que en sentit cultural i social, no legal.

Així mateix, la província del Quebec té unes 10 altres nacions d'indis i inuit,
reconegudes com a tals per la seva Assemblea Nacional a l'època de René
Lévesque, i són també reconegudes pel govern federal (les Primeres Nacions).
Altres nacions de la província del Quebec podrien eventualment ser reconegudes,
com els «metis», els anglo-quebequesos.

L'idioma oficial de la província és el francès; és l'única província canadenca
on la majoria de la població és francòfona. L'anglès no és reconegut com a
llengua oficial per les lleis de la província, però segons la llei
constitucional del Canadà de 1867 tant el francès com l'anglès poden ser usats
en l'Assemblea Nacional del Quebec i en judicis. Alguns documents oficials també
han d'estar en ambdós idiomes.

Segons el cens de l'any 2001 la llengua majoritària és el francès, parlada pel
81,2% de la població. El 10,0% parla una llengua no oficial (els anomenats
al·lòfons), el 8,0% és anglòfon i només són bilingües el 0,8% de la població. A
l'àrea metropolitana de Mont-real el percentatge de francòfons és del 68,0%,
sent el 18,5% al·lòfons, el 12,5% anglòfons i bilingües l'1,0% de la població. A
les altres ciutats el percentatge de francòfons supera el 90%.

El Tinent Governador del Canadà representa la reina Elisabet II del Regne Unit i
actua simbòlicament com a cap d'estat. El cap de govern és el Primer Ministre,
que és el president del partit que més escons ocupa a l'Assemblea Nacional del
Quebec. Els partits més forts són el federalista Partit Liberal del Quebec
(Parti Libéral du Québec) de centredreta i el nacionalista Partit Quebequès
(Parti québécois) de centreesquerra.

El 2004 la província del Quebec tenia 7.542.800 habitants, la majoria dels quals
residien a l'àrea metropolitana de Mont-real, que té 3.607.200 habitants, la
segona ciutat en habitants del Canadà i la segona metròpoli francòfona del món
occidental després de París. Altres àrees metropolitanes de més de 100.000
habitants són les de Ciutat de Quebec (710.800), Sherbrooke (172.300), Saguenay
(154.200) i Trois-Rivières (141.200). L'àrea de Gatineau (277.700), enfront
d'Ottawa, forma al costat d'aquesta una àrea metropolitana d'1.050.800
habitants. La població urbana el 2004 era d'un 80,4% i el percentatge
d'immigrants es xifra en un 12% de la població total. L'esperança de vida és de
81,9 anys per a les dones i 76,3 anys per als homes.

El Quebec està situat a l'est del Canadà, envoltat per la província d'Ontàrio i
la badia de Hudson a l'oest, per les províncies de Terranova i Labrador i de
Nova Brunsvic a l'est, els Estats Units (els estats de Maine, Nou Hampshire,
Vermont i Nova York) al sud i l'oceà Àrtic al nord.

El Quebec és la província més extensa del Canadà, és un vast territori,
aproximadament 2,8 vegades l'estat francès, la major part del qual es troba poc
poblat. Més del 90% de la superfície del Quebec forma part de l'escut canadenc,
un gran territori que, històricament, es deia la regió d'Ungava. Al temps de la
Nova França, el Quebec consistia en una franja de terra habitable d'algunes
desenes de quilòmetres d'amplària que vorejava les dues ribes del riu Sant
Llorenç. Va ser aquí que els primers colons francesos van instal·lar-se per
conrear-hi la terra, després d'haver-la romput.

El 1912, un gran tros de la regió canadenca d'Ungava va ser tret dels Territoris
del Nord-oest per ser integrat al Quebec de resultes d'una llei del Parlament
del Canadà aprovada per Londres. Aquesta vasta regió del nord, gairebé
inhabitada, va crear l'enorme província del Quebec tal com hom la coneix avui.
Aquest afegitó incloïa la badia James, on es troben alguns dels projectes
hidroelèctrics més grans del Quebec.

El territori quebequès és extremadament ric en recursos naturals a conseqüència
dels boscos de coníferes, dels llacs i dels rius. El paper, la fusta i la
hidroelectricitat figuren com a les indústries més importants de la província.
L'extrem nord del Quebec es troba format per una regió subàrtica anomenada
Nunavik, la terra dels inuits. El mont d'Iberville, a les muntanyes Torngat, amb
1.652 metres, és el punt culminant del Quebec.

El Quebec comparteix una frontera terrestre amb quatre estats del nord-est dels
Estats Units (Maine, Nou Hampshire, Nova York i Vermont) i tres províncies
canadenques (Nou Brunswick, Ontàrio i Terranova i Labrador). En el Golf de Sant
Llorenç, la frontera és la línia d'equidistància entre les riberes del Quebec i
l'Illa del Príncep Eduard, Nou Brunswick, Nova Escòcia i Terranova i Labrador.
Al nord i al nord-oest, la frontera marítima amb el territori de Nunavut segueix
les ribes de la península de Labrador.

El principal riu és el Sant Llorenç, artèria navegable que comunica la regió
dels Grans Llacs amb l'Oceà Atlàntic. Travessa les ciutats de Mont-real i
Quebec, entre altres, i roman gelat des de novembre fins a març. El clima és
continental amb temperatures suaus a l'estiu i molt fredes a l'hivern,
precipitacions abundants (en forma de neu bona part de l'any). A Mont-real la
temperatura mitjana anual és de 6,1 °C (20,9 °C al juliol, -10,4 °C al gener), a
Quebec és de 4,0 °C (19,2 °C al juliol, -12,8 °C al gener).

La vall del riu Sant Llorenç és una regió fèrtil on es conreen fruites i cereals
així com productes lleters, xarop d'erable, del qual el Quebec és el productor
més important del món, i bestiar. El riu Sant Llorenç conflueix amb el riu Sant
Maurici a la ciutat de Trois-rivières, en el punt de confluència es troba l'Illa
de Sant Quintí.

Dins dels mamífers estan l'ant, el llop, el puma, l'ós negre, el cérvol, el
caribú, el porc espí, la marmota, la guineu, l'esquirol, el carcayú. Aus com la
guacharaca, l'òliba muntanyenca i el colibrí. Rèptils com les serps són
abundants. Amfibis com les granotes i els gripaus. I entre els invertebrats
abunden els insectes, aràcnids i escorpins.

Sobre el contorn (perímetre) de la badia d'Ungava i de l'estret de Hudson es
troba la tundra, la flora de la qual es resumeix en una vegetació herbàcia i
arbustiva baixa i de líquens. Més en el sud, el clima es torna propici al
creixement del bosc boreal, el límit nord del qual és la taiga.

La superfície del bosc quebequès és estimada en 750.300 km².
Abitibi-Témiscamingue, a la Costa-nord, aquest bosc essencialment és constat per
coníferes com l'avet baumier, el pi gris, l'espineta (caponera) blanca,
l'espineta negra i el làrix laricin. Apropant-se del riu cap al sud, s'afegeixen
gradualment el bedoll groc i altres de fulles grans. La vall del Sant Llorenç és
constat pel bosc laurentienne amb coníferes tals el pi blanc d'Amèrica i la teva
d'Occident (cedre) així com de fulles grans.

Pel que fa al clima, hi ha diferències importats per la gran extensió
territorial. La zona sud i la vall del riu Sant Llorenç té un clima continental,
és a dir, un hivern fred i un estiu calorós. La part central del Quebec té un
clima subàrtic carateritzat per uns hiverns més llargs i més freds. La part nord
del Quebec té un clima àrtic. Finalment a les illes de la Madelena el mar té una
gran influència sobre el clima.

La província del Quebec està molt industrialitzada i al territori abunden els
recursos naturals, entre els quals destaquen els minerals, grans boscos de
coníferes que nodreixen una important indústria fustera, o els llacs, rius i
altres corrents d'aigua que produeixen energia hidroelèctrica, no només per a
consum intern sinó també per a la seva exportació als Estats Units.

La vall de Sant Llorenç és una regió agrícola molt fèrtil. En comptar amb una
gran cabanya ramadera, produeix làctics variats i carn, i en els seus camps es
cullen excel·lents fruites i verdures. Destaca particularment la producció de
xarop i sucre d'auró, que és un producte gastronòmic típic, del qual la
província de Quebec esdevé el primer productor mundial.

El Quebec és l'única província canadenca on la població és majoritàriament
catòlica. Aquest és un llegat de l'època colonial, quan només als catòlics
romans se'ls va permetre establir-se a la Nova França.

El cens de l'any 2001 va mostrar que el 83,2% de la població eren cristians
catòlics romans; el 4,7% cristians protestants (inclosos 1,2% anglicans, 0,7% de
l'Església Unida, i el 0,5% baptistes); l'1,4% cristians ortodoxos (incloent el
0,7% de grecs ortodoxos), i el 0,8% altres cristians, així com l'1,5% musulmans,
1,3% jueus; 0,6% budistes, 0,3% hindús i sikhs el 0,1%. Un 5,8% de la població
va dir que no tenia cap afiliació religiosa (inclòs el 5,6% que va dir que no
tenien cap religió en absolut).

Cal destacar que la majoria de les expressions vulgars de la llengua quotidiana
utilitzen termes habituals de l'Església catòlica i considerats sagrats per
aquesta: calise (calze), tabarnac-tabarnacle (tabarnacle), ciboire (copó),
hostie (hòstia). Vegeu Bon cop bad cop (pel·lícula on s'explica l'ús d'aquestes
expressions). Aquestes expressions són de vegades considerades com a part de la
identitat del dialecte quebequès enfront del francès europeu. Vegeu Paròdia de
l'anunci de televisió de Molson feta pel canal edge102: I am not Canadian

Seguint el Rapport Parent, el Ministeri d'Educació va crear un nivell entre
l'educació secundària i el sistema universitari: l'educació postsecundària
col·legial (CEGEP).



https://ca.wikipedia.org/wiki/Pakistan

La República Islàmica del Pakistan o el Pakistan (en urdú: پاکستان) és un estat
ubicat en el centre-sud d'Àsia. Limita amb l'Índia, l'Iran, l'Afganistan, la
Xina i el mar Aràbic. Té més de 160 milions d'habitants, la majoria dels quals
són musulmans. L'islam hi és la religió oficial. La paraula Pakistan és un
acrònim ideat per Choudhary Rahmat Ali, que en urdú vol dir 'país dels purs'.

El nom Pakistan significa literalment Terra dels purs en urdú i persa. Va ser
encunyat el 1933 com a Pakstan per Choudhary Rahmat Ali, un activista del
Moviment Pakistanès, que el va publicar en el seu pamflet Now or Never.
Figurativament, el nom és un mot creuat que representa els "trenta milions de
germans musulmans que viuen a PAKSTAN", referint-se als noms de les cinc regions
septentrionals del subcontinent indi, viz.: Panjab, la província que fa frontera
al nord-oest (província Afganesa), Kashmir, Sind, i Baluchistan". La lletra 'i'
va esdevenir l'addició de facto per facilitar la pronúncia i formar el nom
correcte lingüísticament.

La història del Pakistan, el territori del qual, per al període que precedeix la
fundació de l'estat l'any 1947, és compartit intermitentment per Afganistan,
l'Índia i l'Iran, es pot remuntar fins als principis de la vida humana al sud
d'Àsia, bo i estenent-se cap a l'oest fins al subcontinent de l'Índia, i cap a
l'est fins a la frontera amb l'altiplà iranià. La regió actual del Pakistan va
servir com a terra fèrtil per a algunes de les més importants civilitzacions del
sud d'Àsia i com a porta d'entrada del subcontinent a Orient Mitjà i Àsia
central.

Pakistan és la llar d'alguns dels més importants llocs arqueològics, incloent-hi
el jaciment més antic d'homínids del paleolític al sud d'Àsia, situat a la vall
del riu Soan. Situada en la primera ruta de migració costanera de
l'anatòmicament modern homo sapiens en sortir de l'Àfrica, la regió va ser
habitada d'hora per humans moderns. Els 9.000 anys d'història de la vida en
poblats al sud d'Àsia es remunta al neolític (7000 aC - 4300 aC) i es troba en
el jaciment de Mehrgarh al Pakistan, i els 5.000 anys d'història urbana al sud
d'Àsia en diversos llocs de la vall de l'Indus, que inclou Mohenjo Daro i
Harappa.

Mehrgarh és un dels jaciments arqueològics més importants del període neolític
(7000 aC a 3200 aC ); es troba al «pla de Balutxistan, i és un dels llocs més
antics amb proves d'agricultura (blat i ordi) i de pastura (bestiar, ovelles i
cabres) en el sud d'Àsia». Mehrgarh va ser descobert el 1974 per un equip
arqueològic dirigit per l'arqueòleg francès Jean-François Jarrige, i va ser
contínuament excavat de 1974 a 1986. L'assentament més antic a Mehrgarh -a la
cantonada nord-oest del jaciment de (2 km²)- era una vila agricultora datada
entre el 7000 i el 5500 aC.

Els primers residents de Mehrgarh vivien en cases de fetes amb toves,
emmagatzemaven les seves collites en graners, fabricaven eines amb malaquita
trobada a la rodalia, i impermeabilitzaven les seves grans cistelles
contenidores amb betum. Conreaven ordi, blat, farro, gínjols i dàtils;
pasturaven ovelles, cabres i bestiar. Els habitants del següent període (5500 al
2600 aC) van posar més esforç en treballs manuals, com l'elaboració d'eines de
sílex, adoberia de pells, producció de bijuteria i metal·lúrgia. Aquest indret
va estar contínuament habitat fins al 2600 aC.

L'abril de 2006, es va anunciar a la revista científica Nature que l'evidència
més antiga (i primera del neolític primerenc) de la història humana sobre
perforar dents in vivo (en una persona viva) fou trobada a Mehrgarh. D'acord amb
els autors, «aquí descrivim onze corones molars perforades de nou adults,
descobertes en el jaciment del neolític al Pakistan, que data de 7.500 a
9.000 anys enrere. Aquests descobriments ens proporcionen l'evidència d'una
llarga tradició d'un tipus de protoodontologia en una primerenca cultura
agricultora».

En l'actualitat, Mehrgarh és vist com el precursor de la cultura de la vall de
l'Indus. D'acord amb Ahmad Hasan Dani, professor emèrit d'arqueologia a la
Universitat Quaid-i-Azama, a Islamabad, «les troballes a Mehrgarh han canviat
completament el concepte de la civilització de l'Indus. Aquí tenim tota la
seqüència, just des del principi de la vida en viles sedentàries».

En algun moment entre el 2600 i el 2000 aC, Mehergarh va ser abandonada. Ja que
la civilització de l'Indus es trobava en la seva etapa inicial de
desenvolupament per aquest temps, s'han fet conjectures que els habitants de
Mehrgarh van emigrar a la fèrtil vall de l'Indus, ja que Balutxistan es va
convertir en un lloc més àrid a causa de canvis climàtics.

La cultura de la vall de l'Indus (c. 3300 - 1700 aC) va ser una de les més
antigues civilitzacions que s'han ubicat en el riu Indus. La civilització de
l'Indus va florir al llarg dels segles i fer sorgir la cultura de la vall de
l'Indus al voltant del 3000 aC.

Aquesta civilització comprenia gran part del que avui es coneix com a Pakistan,
però de sobte va caure en l'ocàs cap al 1800 aC. Els assentaments de la
civilització de l'Indus s'escampen des del sud i arriben a la costa de l'Índia
en el mar d'Aràbia, a l'oest arriben fins a la frontera amb Iran, i assoleixen
l'Himàlaia al nord. Entre els assentaments, es trobaven els centres urbans
d'Harappa i Mohenjo-Daro, així com els de Dholavira, Ganweriwala, Lothal, i
Rakhigarhi. Les ruïnes de Mohenjo-Daro van ser el centre de l'antiga societat.
En el seu apogeu, alguns arqueòlegs opinen que la civilització de l'Indus va
poder haver tingut una població propera als cinc milions de persones.

Encara que la cultura de la vall de l'Indus va florir en gran part de l'actual
Pakistan durant prop de 1.500 anys, va desaparèixer abruptament al voltant de
1700 aC. Es creu que un terratrèmol cataclísmic en va poder ser la causa, o
alternativament, la dessecació del riu Ghaggar-Hakra. Poc després, les tribus
indoeuropees amb capacitat de comunicació verbal del centre d'Àsia o del sud de
les estepes russes es disseminen per la regió.

El poble ari s'establí a la regió dels Sapta Sindhu ('set rius'), que s'estenia
des del riu Kabul al nord del riu Saraswati i fins a la part nord dels rius
Ganges i Yamuna, i el Doab al sud. Va ser en aquesta regió que els himnes del
rig Veda es van compondre i els fonaments de l'hinduisme es van establir. El
corrent dominant d'experts situen la cultura vèdica entre el segon mil·lenni aC
i la meitat del primer mil·lenni aC, i el final d'aquest període va estar marcat
per canvis polítics, culturals i lingüístics.

Encara que no hi ha gaire evidència arqueològica o gràfica de la migració al sud
d'Àsia, migracions similars d'indoeuropeus van ser registrades en altres
regions. Per exemple, un tractat signat entre els hitites, els qui van arribar a
Anatòlia a principis del segon mil·lenni abans de la nostra era, i l'Imperi
mitani «invocava unes certes deïtats: Indar, Uruvna i els Nasatyas» (noms que en
el Rigveda apareixen com a Indra, Varuna, Mitra, i els Asvins)".

La ciutat de Taxila (actualment al Pakistan) es va fer molt important per a
l'hinduisme (i posteriorment per al budisme). Segons l'Enciclopèdia Britànica,
el gran llibre èpic hindú Mahabhárata va ser, d'acord amb la tradició, recitat
per primera vegada a Taxila en el gran sacrifici de serps del rei Janamejaya,
descendent d'Àryuna, un dels herois de la història."

Els territoris que comprenen Pakistan van ser dominats per l'Imperi persa
aquemènida ( 520 aC) durant el regnat de Darios el Gran fins a la conquesta
d'Alexandre Magne. Es va convertir en part de l'imperi com una satrapia,
incloent-hi les terres de Panyab, el riu Indus, des de les ribes de Gandhara
fins al mar d'Aràbia, i algunes altres parts de l'altiplà de l'Indus. D'acord
amb Heròdot d'Halicarnàs, era la satrapia més rica i poblada de les vint
satrapies de l'imperi. Va ser durant el domini persa que el nom Índia va ser
encunyat. Quan la vall del riu Indus es va convertir en la més oriental de les
satrapies dels perses, la van fer nomenar pel riu Indus. Els aris vèdics van
anomenar l'àrea Saptha Sindhu pel nom del riu Sindhu. Als perses, els resultava
difícil pronunciar la s, i l'anomenaren aleshores Hindu. Per les inscripcions de
Darios, van denominar la satrapia Hindush. Els grecs van prendre aquest nom dels
perses i van denominar el riu Indus i la regió Índia. Heròdot, en el seu llibre
Històries, descriu la satrapia de Darios com a Índia. El domini aquemènida va
durar prop de 186 anys. Els aquemènides van usar escriptura aramea per a la
llengua persa. Després del domini aquemènida, l'ús d'escriptura aramea a la
plana de l'Indus va disminuir, encara que sabem per inscripcions d'Asoke que
continuava en ús fins a dos segles després. Altres formes d'escriptura, com la
kharosthi (que deriva de l'arameu) i la grega, es van fer més comunes després de
l'arribada dels macedonis i dels grecs.

La interacció entre la Grècia hel·lenística i el budisme va començar quan
Alexandre el Gran va conquerir Àsia Menor, l'Imperi aquemènida i els territoris
del Pakistan en el 334 aC, derrotant Porus en la Batalla de l'Hidaspes
(aproximadament l'actual Jhelum) i conquerint gran part de la regió de Panyab.
Les tropes d'Alexandre es refusaren a passar del riu Beas, el qual actualment
flueix per part de la frontera entre l'Índia i el Pakistan, i va portar la
majoria del seu exèrcit al sud-oest, afegint a l'imperi gairebé tots els antics
territoris que avui abasta l'actual Pakistan.

Alexandre va crear guarnicions per a les seves tropes en els nous territoris, i
va fundar nombroses ciutats en les àrees d'Oxus, Aracosia, i Bactria, i
assentaments grecomacedonis a Gandhara, com Taxila, i Panyab. Les regions
incloïen el pas Khyber -un passatge geogràfic al sud de l'Himàlaia i les
muntanyes Hindu Kush- i el pas Bolan, ambdós en les rutes comercials que
connectaven Drangiana, Arachosia i altres àrees perses i de l'Àsia central fins
a l'altiplà del riu Indus.

Des del segle III aC al segle V de la nostra era, la part nord-oest del
subcontinent de l'Índia va caure sota una contínua onada d'invasions de sakas,
parts, kushans i huns turcoiranians.

Hi ha la conjectura que les tribus iranianes van existir a l'oest del Pakistan
des d'un període molt d'hora i que les tribus Pashtun habitaven al voltant de
l'àrea de Peshawar abans del període d'Alexandre Magne, tribu a la qual Heròdot
anomena Paktui, coneguda per ser una temible tribu pagana similar als bactris.
Les tribus balochi de l'Iran no hi van arribar sinó fins al primer mil·lenni de
la nostra era i no es van poder expandir tant com els Sindh.

La dinastia Maurya va durar prop de 180 anys, gairebé tant com el domini
aquemènida, i va començar amb Chandragupta Maurya. Chandragupta Maurya va viure
a Taxilla, va conèixer Alexandre i tingué l'oportunitat d'observar l'exèrcit
macedoni. Va formar al seu propi exèrcit usant les tàctiques macedònies per a
enderrocar la dinastia Nanda a Magadha. Després de la mort d'Alexandre el 10 de
juny del 323 aC, els seus diadochi ('generals') van fundar els seus propis
regnes a Àsia Menor i Àsia central.

El general Seleuc va formar el seu Imperi selèucida, que incloïa la regió del
Pakistan.

Chandragupta Maurya, prenent avantatge de la fragmentació del poder a
conseqüència de la mort d'Alexandre, va envair i va capturar Panyab i Gandhara.
Després, la part est de l'Imperi selèucida es va dissoldre per formar l'Imperi
grecobactrià (s. III - II aC).

El nét de Chandragrupta, Ashoka, és conegut com el més gran dels emperadors
mauries. Ashoka el Gran va ser el governant de l'Imperi maurya des del 273 fins
al 232 aC.

Convertit al budisme, Ashoka va regnar sobre gairebé tot el sud d'Àsia i parts
d'Àsia central, des de l'actual Afganistan fins a Bengala, i arribant al sud
fins a Mysore. Es va convertir al budisme pel remordiment de consciència que va
sentir després de la seva conquesta sagnant del Regne de Kalinga a Orissa.

Manà gravar en pedra els Edictes d'Asoke. Gairebé tots els edictes d'Asoke
trobats al Pakistan estan escrits en arameu (que va ser la lingua franca a
l'Imperi aquemènida) o en kharosthi, que es creu que deriva de l'arameu.

El grecobudisme és el sincretisme cultural entre la cultura de la Grècia
clàssica i el budisme, el qual es va desenvolupar en un període proper als
800 anys en l'àrea d'allò que ara correspon a l'Afganistan i Pakistan, entre el
s. IV aC i el s. V. El grecobudisme va influenciar el desenvolupament artístic
(i possiblement conceptual) del budisme, en particular del budisme Mahayana,
abans que fos adoptat per Àsia central i del Nord-oest al segle I dC, i
finalment dispersant-se a la Xina, Corea i Japó.

Des del s. XVIII, la regió va ser gradualment apropiada per la Companyia
Britànica de les Índies Orientals -donant com a resultat 90 anys de continu
domini britànic, i acabant amb la creació del domini del Pakistan l'any 1947,
pels esforços, entre d'altres, del seu futur poeta nacional Allama Iqbal i el
seu fundador, Muhammad Ali Jinnah. El domini del Pakistan passà a ser formalment
la República Islàmica del Pakistan l'any 1956.

Les terres de l'actual Pakistan eren, originàriament, part de l'Índia que
formava part de l'Imperi britànic. De fet, la història del Pakistan modern
comença durant l'època colonial britànica. Fou llavors quan alguns musulmans van
començar la lluita per tal d'obtenir un estat sobirà. Entre els primers
defensors de la idea, en destaquen l'escriptor i filòsof Allama Iqbal i Muhammad
Ali Jinnah. Aquest darrer fou qui impulsà els britànics a separar el territori
en dos estats: l'Índia, de majoria hindú, i el Pakistan, de majoria musulmana.

Des del 14 d'agost de 1947, data de la partició de l'Índia, fins al 1971, el
territori pakistanès estigué dividit en dos per l'Índia. Aquest darrer any,
però, la província del Pakistan oriental es rebel·là contra el govern
d'Islamabad i, amb ajuda de l'exèrcit indi, declarà la independència, i acabà
configurant l'actual estat de Bangladesh.

D'altra banda, la història del Pakistan modern es defineix pels conflictes que
manté amb l'Afganistan per la línia de Durand (convertida en punt clau per a la
seguretat global), i el pols constant amb l'Índia pel territori del Caixmir. Poc
després de la independència, els dos països ja s'enfrontaren militarment per
aquest territori. La guerra tornà a esclatar posteriorment el 1965 i el 1971.

La història política pakistanesa està dividida en períodes alternats de
dictadures militars i governs democràtics civils. Malgrat la proclamació de la
Constitució i la declaració del país com a República islàmica el 1956, els
militars van prendre el control del govern el 1958, i el mantingueren durant poc
més de deu anys. Poc després de la Guerra indopakistanesa de 1971, s'establí un
govern civil que seria interromput a finals dels 70 amb l'execució pública de
Zulfiqar Ali Bhutto, sentenciat per la Cort Suprema per la mort d'un opositor
polític.

Als anys 80, el Pakistan va rebre l'ajuda de diferents països occidentals i de
l'Orient Mitjà per fer front a l'amenaça que significava la invasió soviètica de
l'Afganistan. L'entrada de milers de refugiats afganesos al país (considerada la
major població refugiada del món) causà un fort impacte al Pakistan. El govern
militar del general Muhammad Zia-ul-Haq hagué de fer front a l'entrada de gran
quantitat d'armes i drogues, així com a l'expansió de la llei islàmica. El 1988,
el govern tornà a mans dels civils, amb la mort del dictador i la següent
elecció de Benazir Bhutto.

Durant deu anys, des del 1988 fins al 1998, el Pakistan fou governat per civils,
alternant-se en la presidència Benazir Bhutto i Nawaz Sharif. Tots dos van ser
escollits en dues ocasions i retirats a continuació acusats de corrupció. El
creixement econòmic dels primers anys va decaure a finals d'aquest període,
marcat per polítiques econòmiques erràtiques i associades amb la corrupció
política i els favors a tercers. Tanmateix, també es va veure influenciat per la
crisi financera asiàtica i les sancions econòmiques rebudes arran de les proves
nuclears de 1998.

A les eleccions de 1997, el partit de Nawaz Sharif va rebre un gran suport
popular, cosa que li va permetre ser escollit com a primer ministre i tenir el
suport necessari en el Parlament per a poder modificar la Constitució. Sharif
introduí certs canvis a la Carta Magna per tal d'eliminar el balanç i les
verificacions formals que limitaven el poder del primer ministre. Un
autoritarisme creixent i la corrupció del gabinet, però, portaren Sharif a
índexs de popularitat molt baixos. Finalment, el 1999, la intervenció de
l'exèrcit, liderada pel general Pervez Musharraf, posà fi al govern de Sharif i
instaurà la dictadura. A finals d'any, un nou conflicte amb l'Índia pel Caixmir
va estar a punt d'esclatar en una nova guerra entre les dues potències nuclears.

Pakistan és una república democràtica federal i parlamentària, que té
l'islamisme com a religió oficial. La primera constitució del país va ser
adoptada el 1956, però suspesa pel general Muhammad Ayub Khan, que la va
substituir el 1962. Una constitució completa va ser adoptada el 1973, però va
ser suspesa pel general Muhammad Zia-ul-Haq el 1977 i va ser reinstal·lada el
1985.

El Pakistan és un país en vies de desenvolupament que ha hagut d'enfrontar-se a
molts problemes polítics i econòmics. Tot i ser un país molt pobre el 1947, la
seva taxa de creixement ha estat superior a la mitjana mundial en les quatre
dècades posteriors, però polítiques imprudents van conduir a un recés a finals
dels anys 90. Recentment, les àmplies reformes econòmiques han resultat en una
economia més segura vista des d'inversors estrangers i ha accelerat el
creixement sobretot en el sector secundari i el sector terciari. Hi ha hagut
grans millores en el mercat de valors i una millora i enfortiment de la seva
moneda. El deute extern per al 2005 era de 40.000 milions de dòlars. Tanmateix,
té assessorament i assistència del Fons Monetari Internacional (FMI), i una
significativa condonació del seu deute per part dels Estats Units.

L'hoquei sobre herba i el polo són els esports nacionals del Pakistan, encara
que el criquet és l'esport més popular i es juga arreu del Pakistan. El polo és
considerat un esport tradicional i és àmpliament jugat en les zones
septentrionals.

En els darrers anys, s'ha produït una disminució de l'activitat esportiva al
Pakistan, en els esportistes pakistanesos que participen en molts dels
esdeveniments internacionals. A causa de l'atac a l'equip de Sri Lanka de
criquet a Lahore el 2009 i altres atemptats terroristes comesos amb bombes, el
Pakistan ha estat considerat un país insegur i en l'estranger els esportistes en
general es neguen a recórrer el país. En particular, el Pakistan va ser
desposseït dels drets de la coorganització de la copa del món de criquet 2011
arran de l'atac a la selecció de Sri Lanka. La mida dels equips que envia el
Pakistan, i el nombre d'esdeveniments en els quals participen en els jocs
olímpics i els jocs de la Commonwealth disminuí a partir del canvi de segle.



https://ca.wikipedia.org/wiki/Nova_Zelanda

Nova Zelanda (Nova Terra del Mar, en referència a la província neerlandesa;
Aotearoa en maori, llarg núvol blanc) se situa a uns 2.000 quilòmetres al
sud-est d'Austràlia. Es tracta d'un conjunt d'illes que es troben al llarg del
Pacífic Sud tenint una extensió una mica més gran que el Regne Unit. El país es
compon de nou illes, sent l'illa del Nord i l'illa del Sud les que tenen més
extensió i importància. Ambdues illes es troben tan sols a 32 quilòmetres de
distància. En l'illa meridional es troben els Alps Neozelandesos, així com
volcans, alguns dels quals encara en activitat, glaceres, llacs creats per
explosions volcàniques, termes, fiords, milers de quilòmetres quadrats de
boscos, costes de coralls i els seus innombrables rius. Tot això fa de Nova
Zelanda un país amb un atractiu natural incomparable, que ofereix zones naturals
molt diverses.

Nova Zelanda és un llarg i estret país de terreny abrupte consistent en l'Illa
del Nord i l'Illa del Sud (a més d'un grupet d'illes). Cobreix una superfície de
166.940 km²) i 1.600 quilòmetres de longitud. Posseeix una longitud una mica
major que la del Regne Unit. Nova Zelanda se situa en el Pacífic Sud,
aproximadament 10.400 km al sud-oest de Sud-amèrica i a 2.250 km a l'est
d'Austràlia.

L'Illa del Nord amb les seves platges daurades, els ancestrals boscos de Kauris,
volcans, àrees termals, i grans ciutats (entre les quals es troba Wellington, la
capital), és l'illa més poblada de les dues. L'Illa del Sud amb les seves
muntanyes nevades, glacials, exuberants boscos primaris, fiords, és la més gran
de les dues, orgullosament anomenada "la terra principal" pels seus habitants
(encara que els habitants de l'Illa Nord estiguin en desacord amb això). La
petita Illa Stewart (1.750 quilòmetres quadrats) un lloc verge, amb els seus
boscos plens d'ocells endogens i les seves platges paradisíaques, en el lloc més
al sud del país, que és un dels més propencs a l'Antàrtida al qual l'home hagi
arribat mai. Dins de la jurisdicció territorial de Nova Zelanda també s'inclouen
un grupet d'illes com les Illes Chatham, Illes Kermadec, l'Illa Campbell, Illes
Auckland, Illes Antípodes, Les Snares, Illes Solander i les Illes Bounty.
Envoltada per l'Oceà Pacífic Sud a l'est i del Mar de Tasmània a l'oest, Nova
Zelanda apareix com un puntet en el globus, malgrat tenir 1.600 Quilòmetres de
longitud, similar en grandària a les Illes Britàniques o al Japó.

El territori de Nova Zelanda consisteix en un arxipèlag principal amb dues illes
grans i diverses illes a les seves costes, altres arxipèlags menors i illes
allunyats, i territoris autònoms.

L'arxipèlag principal comprèn les illes del Nord i del Sud, separades per
l'estret de Cook.

Al voltant de l'any mil abans de la nostra era, els pobles lapita van emigrar a
Nova Zelanda. Fugien de les guerres i de la fam. A Nova Zelanda van trobar un
gran rebost animal i vegetal. Posteriorment va haver-hi una segona època
d'assentaments, anomenat el Període Maori Clàssic. Aquests colons van
desenvolupar l'agricultura a la nova terra. En el període entre els segles XII
al XIV, la necessitat d'aconseguir més terra de cultiu va afavorir la
proliferació de guerres entre les diferents tribus maoris assentades a Nova
Zelanda, moltes d'elles van ser massacrades i el canibalisme es va fer més
patent.

El 1642 l'explorador neerlandès Abel Tasman va arribar a terres neozelandeses
trobant-se una forta resistència per part dels maoris. Va cristianitzar la
"Badia dels Assassinats" (avui Golden Bay) i va batejar la nova terra com
Statenlandt, suposant que es tractava del continent austral que arribava fins a
la Terra dels Estats, a Amèrica del Sud. A les oficines de la Companyia
Neerlandesa de les Índies Orientals li van canviar el nom, ja que acabaven de
descobrir que la Terra dels Estats només era una illa (avui illa dels Estats), i
l'anomenaren "Nieuw Zeeland" en remembrança de la província neerlandesa, el
comtat de Zelanda, separada per l'estuari del Rin i del Mosa de la província
d'Holanda, igual que Nova Zelanda està separada de Nova Holanda (Austràlia) pel
mar.

L'explorador anglès James Cook va navegar per tota la costa neozelandesa
demostrant que està formada per dues grans illes. Cook va proclamar Nova Zelanda
territori de la Corona Britànica. Els primers assentaments de colons es
componien de pescadors i mariners que van introduir la prostitució i múltiples
malalties, també canviaven armes de foc per pedres precioses amb els maoris
provocant grans massacres entre diferents tribus que es van conèixer com "les
Guerres dels Mosquets". Aquests enfrontaments van portar a un dramàtic descens
de la població autòctona.

El 1838 Nova Zelanda era un territori sense llei, que unit al setge colonial
francès va provocar el Tractat de Waitangi pel qual els habitants cedien la
sobirania de la seva terra a la Corona Anglesa a canvi de protecció. Per les
diferències de significats entre la llengua maori i l'anglesa es van donar mals
entesos en el que s'havia pactat, provocant grans conflictes com fou la
possibilitat de venda de terres a colons no anglesos, que els autòctons es
negaven fortament.

La situació va finalitzar en una guerra entre ambdues parts on els colons es van
fer amb la gran majoria de les terres maoris durant tota la resta del segle XIX.
Els maoris veien com la seva cultura tendia a desaparèixer. Al final del segle
XIX Nova Zelanda es va convertir en el graner del Regne Unit, exportant-se
productes agrícoles així com carn a diferents països europeus. No seria fins a
1947 que el país va aconseguir la total independència del Regne Unit. Les
relacions entre els dos països van seguir sent molt estretes com es va poder
veure quan les tropes neozelandeses van lluitar al costat britànic en ambdues
guerres mundials. Entre els anys 70 i els 80 de segle XX, Nova Zelanda va perdre
el seu mercat europeu cosa que, afegida a la crisi del petroli, va fer que
l'economia del país se'n ressentís fortament. El 1984 es va firmar un tractat de
lliure comerç amb Austràlia.

El 30 de juny de 2011, Statistics New Zealand ha trobat 4.405.200 persones
vivint a Nova Zelanda, de les quals 2.164.600 homes i 2.240.600 dones. El
desembre de 2011, la població del país va augmentar una persona cada 8 minuts i
19 segons : un naixement cada 8 minuts i 49 segons, una defunció cada 19 minuts
i 37 segons, i un immigrant cada 2 hores, 47 minuts i 55 segons. Els idiomes
oficials són l'anglès i el maori (i el llenguatge de símbols). L'esperança de
vida és de 79 anys, i la mitjana de fills per dona és de 2,05. El 99% de la
població està alfabetitzada.

Aproximadament un 78% de la població diu haver-se identificat amb grups ètnics
europeus; són col·lectivament anomenats Pakeha. El terme es refereix als
neozelandesos d'origen europeu, encara que dels maoris el fan servir per
designar tots els no-maoris.

La majoria dels neozelandesos d'origen europeu té avantpassats britànics o
irlandesos, però hi ha hagut una immigració important dels Països Baixos, de
Dalmàcia, d’Itàlia i d’Alemanya, així com una immigració europea indirecta per
Austràlia, Sud-àfrica, i Amèrica del Nord. Segons les previsions del padró de
2001, el 2021 els nens d'origen europeu seran un 63% de la població, comparat
amb un 74% el 2001.

Els maoris formen l'ètnia no europea més important, el 14,6% de la població en
el padró de 2006. Les persones es poden identificar amb més d'un grup ètnic
sobre els padrons nacionals; el 53% dels maoris es van identificar com d'origen
únic maori

Les persones que reivindiquen orígens asiàtics formen un 9,2% de la població el
2006, un augment considerable des de 2001, on eren el 6,6%. A més a més, un 6,9%
de la població diu tenir orígens polinesis no maorí, melanèsics o micronèsics,
un augment d'un 0,4% des de 2001

Les polítiques d’immigració de Nova Zelanda són relativament flexibles i
acollidores; el govern s'ha compromès a augmentar la població d'un u per cent
anualment. Un vint-i-tres per cent de la població va néixer a l'estranger, o
sigui 879.543 persones en el moment del padró de 2006. El 2004-2005, el servei
d'immigració del país pensava acollir 45.000 persones, sigui l'1,5% de la
població. El primer lloc de les regions d’on són originaris els immigrants el
tenen, exæquo , Irlanda/el Regne Unit i Àsia, tots dos amb un 28,6% dels
immigrants. Dels Asiàtics, els xinesos són els més nombrosos.

Sempre segons el padró de 2006, el cristianisme és la religió més escampada a
Nova Zelanda, o sigui el 55,6% de la població; Un 34,7% es manifesten sense
religió. Les principals subdivisions cristianes són l'anglicanisme, el
catolicisme, el presbiterianisme i el metodisme; es troben igualment persones de
les esglésies pentecostalista, baptista, o mormona. El moviment cristià Ratana
troba fidels entre els maoris. Entre les religions no cristianes més esteses, es
troba l'hinduisme, el budisme i l'islam.

La religió no juga tanmateix un paper important en la política : els partits
obertament cristians (entre els quals Christian Heritage i Destiny) són poc
populars. Les opinions religioses dels dirigents polítics, encara que
generalment conegudes, són considerades com una cosa privada.

Una observació que es fa sovint és que el nombre dels neozelandesos és superat
pel nombre de xais. Cert des del començament de la colonització, la desviació
entre la població humana i ovina ha passat no obstant això de 20 a 8 xais per
persona.

Nova Zelanda consta de 16 regions (7 a l'illa del Sud i 9 a l'illa del Nord),
que a la vegada, se subdivideixen en 95 districtes i 4 districtes maoris. Nova
Zelanda també té un bon nombre d'illes apartades que no s'inclouen dins els
límits regionals. Les Illes Chatham no són una regió, encara que el seu consell
operi com una regió sota la tutela del Resource Management Act. Les Illes
Kermadec i les Illes subantàrtiques estan habitades només per un nombre petit de
membres del Departament de Conservació de Nova Zelanda.

Nova Zelanda també té a les seves mans la responsabilitat dels assumptes
exteriors dels països autònoms de les Illes Cook i Niue, i administra la
dependència de Tokelau.

A l'Antàrtida, Nova Zelanda manté (encara que congelada pel Tractat Antàrtic) la
reclamació sobre la Dependència de Ross, incloïent-hi l'Illa Scott i les Illes
Balleny.

Un dels principals productes que exporta Nova Zelanda és el kiwi. A més, destina
una àmplia superfície de pastures per obtenir productes com carn, làctics i
llana, que es venen tant a nivell mundial com al seu principal soci comercial
Austràlia. Amb més de 10 milions de caps de bestiar boví, en el sector agrari hi
ha treballant el 10% de la població activat i contribueix en un 8% al producte
intern brut.

A principis de la dècada dels 70, l'adhesió del Regne Unit a la Comunitat
Econòmica Europea va contribuir a fer que es produís un estancament de
l'economia neozelandesa, que va haver d'orientar-se cap a països de l'Amèrica
llatina i el Japó. Opera el seu mercat de valors a la Borsa de Nova Zelanda.

La cultura de Nova Zelanda està conformada per una fusió entre la cultura maori
i la provinent dels descendents dels colons britànics, dels quals la majoria era
de classe obrera.

La cultura maori, coneguda com a maoritanga, el seu estil de vida i concepció
del món constitueixen una part canviant i creixent de la vida d'Aotearoa (Nova
Zelanda en maori). No obstant això, els maoris han adoptat com a propis molts
aspectes de la cultura occidental, i un nombre creixent de neozelandesos
comparteixen les riqueses del patrimoni maori.

La cultura maori és una cultura diferent dins de la cultura de Nova Zelanda. Amb
el creixement del turisme i amb la notable exposició mundial del haka dels All
Blacks, la cultura maori, que prèviament només es veia en aquesta societat, va
començar a veure's com una part fonamental de la cultura neozelandesa. Aquesta
cultura posseeix diversos ritus a més del haka: un d'ells és el moko, tatuatge
facial tradicional amb el qual un maori distingia i marcava el clan al qual
pertanyia.

La cultura pakeha deriva, principalment, dels colons britànics que van arribar a
Nova Zelanda durant el segle XIX, tot i que té algunes diferències que s'han
anat incrementant al llarg del temps: aquest cultura, a diferència de la
britànica, inclou majors nivells d'igualtat, lluita contra l'intel·lectualisme i
diu que la majoria de la gent pot fer la majoria de les coses només si pensen en
ella. Dins de la cultura, hi ha subcultures derivades de la cultura irlandesa,
italiana i d'altres grups europeus.

A Nova Zelanda tres idiomes són considerats oficials: l'anglès neozelandès, el
maori (te reo maori) i la llengua de signes de Nova Zelanda. El més utilitzat és
el primer dels tres.

L'anglès neozelandès, anomenat també newzild, és semblant a l'anglès australià
quant a pronunciació; però té petites diferències que a vegades són aportades
per persones d'altres països: algunes d'aquestes mostren que aquest idioma té
més relació amb l'idioma anglès del sud d'Anglaterra que amb l'anglès australià.
Aquestes diferències també tenen a veure amb la influència maori. La més
significativa diferència entre l'anglès de Nova Zelanda i els altres tipus
d'anglès és la i, constantment utilitzada en aquest idioma. L'accent neozelandès
també té influències escoceses i irlandeses a causa del gran nombre d'immigrants
que arribaren des d'aquests països durant el segle XIX. D'acord amb el cens de
l'any 2006, aquest tipus d'anglès el parlen 3.673.623 persones a Nova Zelanda.

L'idioma maori, un idioma de la Polinèsia oriental, està estretament relacionat
amb el tahitià i el maori de les Illes Cook, una mica menys relacionat amb els
idiomes hawaià i marquesà, i encara més lluny dels idiomes de la Polinèsia
occidental (incloent-hi els de Samoa, Niue i Tonga). L'idioma va començar a
decaure i a deixar d'utilitzar-se després de la colonització, però des de la
dècada dels 70 s'han dut a terme esforços reeixits per a revertir aquesta
tendència. Entre aquests esforços hi figura la concessió de llengua oficial
mitjançant la llei de l'idioma maori de 1987, la setmana de la llengua maori i
un canal de televisió. El cens del 2006 va donar el resultat que 157.110
persones parlaven aquest idioma a Nova Zelanda.

La Llengua de signes de Nova Zelanda té els seus orígens en l'Alfabet Manual
Anglès (BSL), i és tècnicament considerat un dialecte de la llengua de signes
britànica, australiana i neozelandesa (BANZSL). Hi ha el 62,5% de similituds
entre el BSL i el NZSL, comparades amb el 33% de similituds entre el NZSL i la
llengua de signes americana. Com qualsevol altra llenguacde signes, va ser
ideada per i per a gent sorda, sense relacions lingüístiques amb qualsevol altra
llengua escrita o parlada, i és capaç d'expressar qualsevol cosa que es vulgui
dir. Es va convertir en idioma oficial l'abril de 2006, i un total de 24.090
persones utilitzen aquesta llengua a Nova Zelanda.

D'acord amb el cens de 2006, es parlen 174 llengües diferents a Nova Zelanda.
Després de l'anglès i el maori, els més comuns són: el samoà (85.428 parlants),
el francès (53.757 parlants), l'hindi (44.589 parlants), i el cantonès (44.154
parlants). L'alt nombre de parlants de francès es deu al fet que s'inclou com
una matèria escolar a causa de la important immigració de persones que parlen
aquest idioma.

Nova Zelanda té dues importants tradicions: la maori i la de l'oest. No obstant
això, la gran majoria consumeix material cultura de l'estranger, especialment de
Gran Bretanya i dels Estats Units. Aquest motiu juntament amb l'escassa població
del país van portar als artistes, intèrprets i escriptors a viure del seu art.
Alguns dels fons destinats a les arts són proporcionats per un departament del
govern creat específicament per això, Creative New Zealand. El Fons per als
Llocs Històrics de Nova Zelanda i el Ministeri de Cultura i Patrimoni són els
organismes nacionals que col·laboren amb la preservació cultural. La majoria de
les ciutats tenen museus i, tot sovint, galeries d'art, i el museu i la galeria
d'art nacional és el Te Papa (El nostre lloc), a Wellington.

L'art visual preeuropeu maori té dos tipus principals: les talles i els teixits.
Ambdós registren contes, llegendes i rols religiosos. Quan els europeus van
arribar portaren les tradicions artístiques occidentals. Al principi, aquest art
es va centrar, principalment, en la pintura paissatgística, encara que alguns
dels artistes Pakeha del segle XIX (Charlie Goldie i Gottfried Lindauer)
s'especialitzaren en els retrats maori.

Alguns maoris van adoptar estils occidentals i per aquest motiu una sèrie de
cases del segle XIX van reunir certes característiques, com per exemple, les
parets pintades amb dissenys de plantes i retrats. Des de principis del segle
XX, Apirana Ngata i altre van posar en marxa un programa de reactivació de les
arts tradicionals dels maoris, i moltes de les noves edificacions van ser
construïdes amb el tallat tradicional i els tukutuku (panells de teixit a la
paret).

El Kapa haka són les arts escèniques tradicionals dels maoris. Han experimentat
un renaixement amb les competicions nacionals celebrades anualment i el kapa
haka s'ha utilitzat en moltes ocasions. El haka (que tot sovint s'ha confós amb
la dansa-ritual de desafiament o guerra) s'ha convertit en part de la cultura de
Nova Zelanda. És portada a terme pels All Blacks como un ritu abans dels partits
internacionals i per tots els neozelandesos nostàlgics de totes les races que
volen expressar la seva cultura.

El teatre de Nova Zelanda, tant a l'escenari com en pantalla, s'ha vist afectat
pel cost i la falta d'interès popular. Tot i això, Roger Hall, i més recentment
Jacon Rajan, són dos dramaturgs que han aconseguit un considerable èxit. En les
últimes dècades la indústria cinematogràfica ha crescut amb les pel·lícules Once
Were Warriors, The Piano i Heavenly Criatures, i amb el director de la trilogia
de El Senyor dels Anells, Peter Jackson. El comediant més famós de Nova Zelanda
va ser Billy James.

Nova Zelanda rep la majoria dels estils musicals dels països occidentals, com el
hip hop, molt popular entre el jovent maori i els habitants de les illes del
Pacífic. El hip hop neozelandès té una certa tendència humorística, i no violent
o sexista com en altres països. Hi ha un petit però pròsper renaixement de la
música en viu i les festes "ballables". La música clàssica no té molt suport
popular però de tota manera, Nova Zelanda té diversos compositors i una cantant
d'òpera (Kiri Te Kanawa) de renom.

Els primer èxits de la literatura neozelandesa van ser escriptors estrangers,
com Katherine Mansfield. Des de la dècada de 1950 Frank Sargeson, Janet Frame i
altres van construir, sense ànim de lucre, les seves carreres mentre encara
vivien allà. Fins prop de la dècada de 1980, la principal forma literària de
Nova Zelanda va ser el conte curt, però en les últimes dècades, novel·les com
Once Were Warriors, d'Alan Duff, The Vintner's Luck, d'Elizabeth Knox, i altres
han aconseguit èxit tant de crítica com popular. La cultura maori és oral i no
literària, però en els últims anys novel·listes com Duff, Witi Ihimaera i Keri
Hulme, i poetes com Hone Tuwhare han demostrat el seu domini de les formes
d'origen europeu.

La cultura maori era politeista abans de l'arribada dels europeus. Una de les
seves principals característiques era el tapu (sagrat i/o prohibit), que era
utilitzat per a manterior la condició de caps i tohunga (sacerdots) i per a la
conservació de recursos. Alguns dels primers colons europeus a Nova Zelanda eren
missioners cristians, en la gran majoria de l'Església Anglicana, i també
d'altres branques del protestants i de l'Església Catòlica. Des de l'any 1980 en
endavant, un gran nombre de maoris varen ser cristianitzats, com per exemple Pai
Marire, Ringatu, i durant els primers anys del segle XX, Ratana. Normalment es
van centrar en un profeta-líder. Aquestes esglésies encara segueixen atraient
fidels, ja que segons el cens de 2006, 50.565 persones són creients ratana, i
16.419 són ringatu. Un total de 1.689 persones van declarar seguir la religió
maori.

L'esport té molta importància dins la cultura del país. El més important és el
rugbi. Altres esports molt populars són el criquet, el netball, el bàsquet i el
futbol. En menor mesura es practique el golf, ciclisme, hoquei sobre herba,
esquí, snowboarding, softbol (ha sigut campions del torneig mundial de la
Federació Internacional de Softbol els anys 1996, 2000 i 2004) i diversos
esports aquàtics, particularment surf, vela, kayak i rem. Nova Zelanda va
guanyar quatre medalles d'or consecutives al Campionat Mundial de Rem de 2005.
El país té un cert reconeixement internacional per les seves bones actuacions
als Jocs Olímpics i als Jocs de la Mancomunitat.

L'equitació també ha pres certa importància amb genets com Mark Todd, que va ser
escollit internacionalment "Genet del Segle". L'esportista més famós de Nova
Zelanda és Sir Edmund Hillary, la primera persona que va coronar el cim més alt
de la Terra, l'Everest. Altres personalitats esportives neozelandeses destacades
són el jugador de criquet Sir Richard Hadlee, el jugador de rugbi Jonah Lomu, el
navegant Sir Peter Blake i el guanyador del U.S. Open de golf de 2005 Michael
Campbell.

El rugbi està estretament lligat a la identitat nacional de Nova Zelanda.
L'equip nacional neozelandès, els All Blacks tenen el millor rècord entre totes
les seleccions nacionals. Foren amfitrions i campions de la primera Copa del Món
de Rugbi l'any 1987, i ho tornaran a ser el 2011. El haka, una dansa de guerra
tradicional maori, la duen a terme els All Blacks abans de cada partit
internacional.

El criquet és considerat com el principal esport d'estiu de Nova Zelanda i la
Selecció de criquet de Nova Zelanda (també coneguts com els Black Caps)
normalment es posiciona entre les sis millors esquadres del món. El netball és
l'esport més prominent quant a participants femenins, i l'equip nacional de Nova
Zelanda, i els Silver Ferns (falgueres platejades) han esdevingut campions
mundials en diverses ocasions. Nova Zelanda també és un potència mundial dins el
món de la vela, especialment en competicions de grans distàncies a mar obert i
regates al voltant del món. En regates prop de la costa, l'equip neozelandès va
guanyar la regata de la Copa Amèrica el 1995 i el va defensar amb èxit l'any
2000.

De Nova Zelanda en prové el sistema d'entrenament Les Mills amb els programes
BodyVive, RPM, BodyPump, Bodyattack, BodyCombat, BodyBalance, BodyStep i
Bodyjam.



https://ca.wikipedia.org/wiki/Museu_Nacional_d%27Art_de_Catalunya

El Museu Nacional d'Art de Catalunya, també conegut per les seves sigles MNAC,
és un museu d'art a la ciutat Barcelona que agrupa totes les arts amb la missió
de conservar i exhibir la col·lecció d'art català més important del món,
mostrant-lo en la seva totalitat, des del romànic fins a l'actualitat. El seu
actual director és Josep Serra.

El MNAC és un consorci amb personalitat jurídica pròpia constituït per la
Generalitat de Catalunya, l'Ajuntament de Barcelona i l'Administració General de
l'Estat. En el patronat del museu hi ha representades, a més de les
administracions públiques, els particulars i les entitats privades que hi
col·laboren.

La seu principal està situada al Palau Nacional de Montjuïc, inaugurat el 1929
amb motiu de l'Exposició Internacional. També formen part del conjunt del museu
tres institucions més: la Biblioteca Museu Víctor Balaguer de Vilanova i la
Geltrú, el Museu de la Garrotxa a Olot i el Museu Cau Ferrat de Sitges, la
gestió de les quals és independent i la seva titularitat recau en els respectius
ajuntaments.

Els projectes per urbanitzar els costers de Montjuïc com a pulmó i espai
d'esbarjo de Barcelona daten de principis del segle XX. Fou decisiu en aquesta
orientació el fet que la muntanya fos escollida com a escenari de la gran
Exposició Internacional de Barcelona de 1929: la direcció de la part urbanística
i arquitectònica del projecte fou confiada al prestigiós arquitecte modernista
Josep Puig i Cadafalch i els jardins, a Jean Claude Nicolas Forestier i a
Nicolau Maria Rubió i Tudurí. El Palau Nacional fou concebut dins aquesta
planificació com a palau central de l'exposició i el 1924 fou convocat un
concurs per a la seva realització –un cop apartat del projecte, Puig i Cadafalch
amb l'arribada de la Dictadura de Primo de Rivera (1923)–, que guanyaren els
arquitectes Eugenio P. Cendoya, Enric Catà i Pere Domènech i Roura. Estava
destinat a allotjar una magna exposició –El Arte en España–, amb més de 5.000
peces i reproduccions representatives de la història de l'art espanyol, que
tenia dues extensions, el conjunt arquitectònic del Poble Espanyol, encara
actiu, i el Palau d'Art Modern, que s'enderrocà.

L'edifici del Palau Nacional de Montjuïc és obra d'Eugenio Cendoya i Enric Catà,
sota la supervisió de Pere Domènech i Roura, desestimant un projecte inicial de
Puig i Cadafalch i Guillem Busquets. Presenta una façana principal simètrica,
amb un cos central que sobresurt i dos laterals; el cos central està coronat per
una cúpula d'estil romà, dominant tot el conjunt de la façana i s'acompanya de
dues cúpules més petites als costats. Els quatre angles del gran Saló estan
compostos per unes torres de planta quadrada que s'integren a la composició de
la façana exterior.

L'obra té una superfície de 32.000 m² i és d'estil classicista, inspirada en el
Renaixement espanyol. Té una planta rectangular amb dos cossos laterals i un de
posterior quadrat, amb una gran cúpula el·líptica a la part central. Les
cascades i brolladors de l'escalinata del Palau són obra de Carles Buïgas. En la
mateixa època, es van col·locar nou grans projectors que encara avui emeten uns
intensos feixos de llum que escriuen el nom de la ciutat al cel.

Al seu Saló Oval es va efectuar la cerimònia d'inauguració de l'exposició El
Arte en España, presidida per Alfons XIII i la reina Victòria Eugènia.

En la decoració del Palau –d'estil noucentista (contràriament al classicisme de
l'estructura)–, intervingueren diversos artistes, com els escultors Enric
Casanovas, Josep Dunyach, Frederic Marès i Josep Llimona, i els pintors Francesc
d'Assís Galí, Josep de Togores, Manuel Humbert, Josep Obiols, Joan Colom i
Francesc Labarta. Des del 1934 és la seu del MNAC.

L'any 1985 es van començar a debatre els primers projectes per rehabilitar
l'edifici, però no fou fins al 1990 que van començar les obres de restitució
segons el projecte dels arquitectes Gae Aulenti i Enric Steegman. L'any 1992 es
va realitzar la rehabilitació de la Sala Oval i la consolidació i adequació
estructural parcial de l'edifici, així com la reestructuració de dues sales
d'exposicions temporals.

Entre 1995 i 2004 el palau va patir diverses reformes i ampliacions a càrrec de
Gae Aulenti, Enric Steegman, Josep Benedito Rovira i Agustí Obiol, amb
l'objectiu de crear espais per poder encabir totes les obres de la col·lecció.
Les obres foren encomanades a Eduard Carbonell, el director del museu en aquell
moment.

La zona del Palau que va necessitar una reforma més complexa fou l'ala on
s'exposa l'art romànic. Es va haver de desmuntar la primera planta, reforçar la
cúpula i construir parets noves i plafons, a més de canviar totes les
instal·lacions de seguretat. Per tal de garantir unes condicions de conservació
favorables (humitat, calor,...) el febrer de 1995 es va haver de traslladar la
col·lecció d'absis romànics, sota la supervisió d'Aulenti. L'objectiu de la
reforma arquitectònica era «reunir el passat i el present, preservar les
necessitats filosòfiques i morals de l'edifici», interessant-se sobretot en el
tema de la il·luminació. Per això es van col·locar llums arran de terra enfocant
els absis, deixant alguns punts de les sales més enfosquits de manera que es
reproduís l'ambient de les esglesioles romàniques. Moltes de les restauracions
van ser realitzades per Gianluigi Colalucci i el seu equip, restauradors també
de la Capella Sixtina del Vaticà.

El Museu Nacional d'Art de Catalunya és la culminació d'un llarg procés de
recuperació històrica que va començar a finals del segle XIX gràcies al fenomen
de la Renaixença.

El 15 de març de 1880 es va inaugurar el Museu Provincial d'Antiguitats a la
capella de Santa Àgata. Les primeres obres que van compondre el fons artístic
provenien del procés de desamortització dels béns eclesiàstics.

El 1888 va sorgir a Barcelona la idea de mantenir una exposició permanent de les
obres que s'havien mostrat a l'Exposició Universal, provinents de l'Acadèmia de
Bones Lletres i de l'Acadèmia Provincial de Belles Arts. Influenciat per la
Renaixença i per les noves tendències museístiques europees, el 18 de gener de
1890 l'Ajuntament de Barcelona va crear una Comissió Municipal de Conservació
dels edificis del Parc i del Foment dels Museus Municipals. Aquesta comissió va
ser la responsable de la creació del Museu Municipal de Belles Arts de
Barcelona, inaugurat el 1891 al Palau de les Belles Arts, reaprofitant un dels
espais de l'Exposició Universal.

El 1915 la col·lecció es va traslladar a l'antic arsenal de la Ciutadella,
actual Parlament de Catalunya, creant així el Museu d'Art i Arqueologia.

El 1918, el col·leccionista Lluís Plandiura i Pou va començar a arrencar frescos
de les esglésies dels Pirineus. Per arrencar les pintures murals van contractar
a una saga de restauradors italians, dirigits per Franco Steffanoni, de Bèrgam,
que feien servir una tècnica especial, l'strappo, que permetia aïllar les
pintures murals de les parets mitjançant una barreja de clara d'ou i cola.
Aquest fet va provocar tot un procés especulatiu sobre les restes romàniques del
Pirineu, on antiquaris, capellans i marxants d'art començaren a buidar esglésies
i a vendre murals, retaules i altres peces a col·leccionistes privats, i les
pintures de l'església de Santa Maria de Mur acaben al Museum of Fine Arts de
Boston.

Davant l'alt risc d'espoli, els responsables de l'Institut d'Estudis Catalans
(IEC) i la Junta de Museus de Catalunya van contractar els mateixos tècnics
italians per tal de traslladar les pintures a un lloc més segur a Barcelona,
recuperant així gran part de l'actual col·lecció del romànic. La tasca va durar
uns tres anys. Durant aquests temps, foren la Junta de Museus i el mateix IEC
els encarregats d'ampliar el fons del Museu. Més endavant se n'encarregarien la
Mancomunitat de Catalunya i la Generalitat.

La col·lecció es va traslladar entre el 1931 i el 1934 al Palau Nacional de
Montjuïc, reaprofitant també l'edifici construït per a l'Exposició Universal de
1929. Joaquim Folch i Torres va dirigir el projecte de crear un espai on, per
primera vegada, es poguessin veure en un mateix recinte obres d'art catalanes
des del romànic fins al segle XX. També van ser responsables del projecte Josep
Pijoan i Soteras, Josep Llimona i Josep Puig i Cadafalch.

El Museu d'Art de Catalunya es va inaugurar oficialment el dia 11 de novembre de
1934, sota la direcció de Folch i Torres. La inauguració s'havia de celebrar el
dia 7 d'octubre, però va coincidir amb els Fets del sis d'octubre i es va
ajornar. És per aquest motiu que la inauguració fou presidida pels militars que
exercien el poder en aquells moments. Durant el primer mes va rebre més de
20.000 visites.

La col·lecció va durar poc temps al Palau Nacional, a causa de l'esclat de la
Guerra Civil Espanyola. La proximitat entre el Palau i el Castell de Montjuïc,
va fer que es decidís traslladar la col·lecció per qüestions de seguretat. Es
tenia por que el Castell es convertís en un objectiu militar i el Palau es veiés
afectat pels atacs. La Comissaria General de Museus de Catalunya, amb Pere
Coromines al càrrec, va ocupar-se de controlar les obres, inventariar-les i
traslladar-les, amb el suport del llavors Conseller de cultura Ventura Gassol,
del director del Museu Folch i Torres, i dels tècnics Bosch Gimpera, Martorell i
Rubió i Duran i Sampere. No només hi havia les obres de la col·lecció sinó que,
des de l'esclat de la guerra, nombrosos particulars havien dipositat obres per
salvar-les d'atacs i escorcolls incontrolats.

Les peces es van traslladar progressivament a l'Església de Sant Esteve d'Olot i
a diverses masies de Bescanó, Darnius i Agullana, gràcies a un permís signat per
l'Ajuntament d'Olot el 4 de novembre de 1936. L'església estava protegida per
una patrulla de Mossos d'Esquadra i de Bombers, i les obres controlades per un
equip de tècnics que va instal·lar el seu taller a la Casa Solà Morales d'Olot,
obra de Domènech i Muntaner.

Amb motiu de l'Exposició Internacional de 1937 a París, es va organitzar una
exposició per denunciar la situació política del país. Sota el títol de L'art
catalan du Xe au XVe siècle, es van exposar moltes de les obres del museu, del
20 de març al 20 de maig de 1937, al Jeu de Paume de París. Posteriorment
s'exposarien també a Maisons-Laffitte, on es van poder instal·lar fins i tot els
absis més grans. Més endavant, les obres també foren traslladades a Ginebra. Un
cop acabada la guerra, la col·lecció d'art romànic fins a l'art del barroc va
tornar al Palau el mes d'agost de 1940, i es van reinaugurar les sales d'art
romànic el 12 de juny de 1942.

El 5 de juny de 1945 la col·lecció es va dividir. La col·lecció d'art dels
segles XIX i XX es va instal·lar a l'antic arsenal de la ciutadella, creant el
Museu d'Art Modern de Barcelona sota un criteri historicista, on les
avantguardes no tenien cabuda. El Museu del Gabinet Numismàtic de Catalunya
també es va crear aquell any a la Ciutadella. El 1948 fou nomenat director del
museu Joan Ainaud de Lasarte, qui mantindria el càrrec fins al 1985, any que
agafaria el càrrec Joan Sureda.

El 1990, la Llei de Museus va establir la necessitat de crear un museu nacional
unint la col·lecció de l'antic Museu d'Art de Catalunya (art romànic, gòtic,
renaixement i barroc), inaugurat el 1934; del Museu d'Art Modern (art dels
segles XIX i XX), creat el 1945; del Gabinet de Dibuixos i Gravats; del Gabinet
Numismàtic de Catalunya; i de la Biblioteca General d'Història de l'Art, creant
un nou espai únic de promoció i divulgació artística. El MNAC va néixer
oficialment el 14 de novembre de 1990, tot i que la integració establerta pel
punt de la llei de museus no implicava cap alteració en la titularitat dels fons
esmentats. Un any després, el 1991, el museu va canviar de titularitat, passant
de ser un centre municipal de l'Ajuntament de Barcelona a un ens autònom
gestionat pel recentment creat patronat, presidit inicialment per Pere Duran
Farell. El mateix any Xavier Barral esdevingué el nou director del museu, amb
l'objectiu de convertir el MNAC en el Louvre català.

Per encabir totes les obres, el Palau es va sotmetre a un procés d'ampliació, a
partir d'un projecte dirigit per Gae Aulenti, Enric Steegman, Josep Benedito
Rovira i Agustí Obiol, que va costar més de 6 milions d'euros.

L'any 1992 es volia inaugurar el museu coincidint amb els Jocs Olímpics de
Barcelona 1992 però la manca de finançament per dur a terme les obres
d'ampliació i les divergències entre les polítiques culturals dels diferents
òrgans de govern no van fer-ho possible. El museu va ser font de diverses
polèmiques polítiques, que van arribar a la vida pública amb la discussió sobre
la instal·lació o no d'una obra d'Antoni Tàpies -coneguda com «El Mitjó»- a la
Sala Oval del Museu. Es tractava d'una instal·lació de 18 metres d'alçada amb
forma de mitjó foradat, a l'interior de la qual podien accedir els visitants.
Segons Tàpies, la seva significació era la d'«un humil mitjó a l'interior del
qual es proposa la meditació i amb el que vull representar la importància en
l'ordre còsmic de les coses petites». Malgrat tot, a causa del rebuig popular al
projecte i a l'oposició de la Generalitat de Catalunya, l'obra finalment no es
dugué a terme.

El 1994 Eduard Carbonell va assumir el càrrec de director del MNAC, impulsant el
finançament i la consegüent finalització de les obres. El museu es va obrir en
tres fases. El 1995 es va reobrir la secció d'art romànic; el 1996, la secció de
fotografia; el 18 de juliol de 1997, la d'art gòtic; i, finalment, el 16 de
desembre de 2004, la resta de sales. A més, el 30 de maig de 1997 va obrir-se la
sala permanent Clarà, al parc de la Ciutadella.

Amb el museu reinaugurat, Carbonell va acomiadar-se com a director amb una
exposició sobre Caravaggio, que va ajudar a la internacionalització del MNAC.
Llavors es va obrir un concurs internacional per cobrir el càrrec, que va
guanyar Maite Ocaña. La nova directora va començar la digitalització d'obres del
museu i la reordenació de la col·lecció, així com la inauguració de nous àmbits,
dedicats a Picasso i a les avantguardes catalanes d'abans de la Guerra Civil.

El 2009 el fons del museu posseïa un total de 247.833 obres entre les diferents
col·leccions. A més a més de les exposicions permanents i de les itinerants, el
museu realitza també altres funcions com la de col·laborar en la conservació i
la restauració d'obres d'art.

En commemoració dels 75 anys de la inauguració del Museu d'Art de Catalunya, el
MNAC va organitzar l'exposició anomenada Convidats d'Honor. Aquesta exposició
temporal va reunir 75 obres mestres de l'art català pertanyents a col·leccions
privades, museus catalans, europeus i americans, i al patrimoni eclesiàstic. La
mostra va permetre fer un recorregut per la història de l'art català des de
l'edat mitjana fins al segle XX a partir de peces de gran qualitat artística del
Romànic, del Gòtic, del Renaixement, del Barroc, del segle XIX i dels tres
primers decennis del segle XX. De manera excepcional, algunes d'aquestes obres
van deixar per primera vegada la seva ubicació habitual en esglésies i catedrals
de la geografia catalana per sumar-se a aquesta mostra commemorativa, com per
exemple la Majestat de Beget, una obra cabdal de l'escultura romànica catalana,
o el gran retaule gòtic de la Verge de l'Escala de Joan Antigó, de l'Església de
Sant Cristòfol de Beget i l'església del monestir de Sant Esteve de Banyoles,
respectivament. A canvi el museu va dur a terme la restauració de les dues
obres.

Així mateix l'exposició va permetre el retorn temporal a Catalunya de peces molt
rellevants que, per diversos motius, es troben fora de les fronteres catalanes,
com el relleu de Pere Oller del sepulcre del rei Ferran d'Antequera procedent
del Monestir de Poblet i avui al Museu del Louvre, una Anunciació de Bernat
Martorell del Museu de Belles Arts de Montreal, Mediterrània, d'Arístides
Maillol, del Museu d'Orsay o La masovera de Joan Miró del Centre Georges
Pompidou, per citar-ne algunes. Igualment important fou la presència d'obres
procedents d'institucions i museus catalans com el brodat de Sant Jordi i la
Princesa de la capella del Palau de la Generalitat, el frontal brodat de Jesús i
els Evangelistes del Museu Episcopal de Vic, o El venedor de tapissos de Fortuny
del Museu de Montserrat, entre moltes altres.

En definitiva, amb la celebració del 75è aniversari de la inauguració del Museu
d'Art de Catalunya, va permetre acollir durant uns mesos aquesta importantíssima
i difícilment repetible selecció de Convidats d'honor.

Durant el 2010 el museu va inaugurar una sala dedicada al pintor urugaio-català
Joaquim Torres Garcia, que posteriorment es va transformar en la Sala
d'Avantguarda.

El setembre de 2011 Maite Ocaña va deixar el càrrec com a directora del museu i
es va obrir un concurs públic per a decidir un nou director. Es van presentar 17
candidatures a la convocatòria. El comitè encarregat d'analitzar els projectes
fou integrat per Miguel Zugaza, director del Museo del Prado; Maria Bolaños,
directora del Museo Nacional de Escultura; Bartomeu Marí, director del MACBA;
Josephine Matamoros, llavors directora del Museu d'Art Modern de Ceret; Eduard
Carbonell, director del MNAC entre 1994 i 2005 i Daniel Giralt-Miracle, crític i
historiador de l'art. Fou presidit per Miquel Roca, President dels Amics del
MNAC. Narcís Serra, oncle de Josep, va anunciar que es retiraria d'aquest òrgan
de govern per evitar malentesos durant el procés de decisió.

El 24 de novembre de 2011 es va anunciar que el patronat del Museu proposava
Pepe Serra com a futur director del Museu. La Junta de Museus va ratificar la
proposta del Patronat el 14 de desembre, tal com es preveu a l'article 17 dels
Estatuts del MNAC. El Govern de la Generalitat de Catalunya el va nomenar
director el 20 de desembre. L'acte oficial va tenir lloc el dia 21, durant la
reunió del patronat del museu.

El març de 2012 el conseller Ferran Mascarell va presentar un nou Pla de Museus
per a Catalunya, on es dissenyava tota una xarxa museística vertebrada per 4
grans museus nacionals: el MACBA, el MNAC, el futur Museu d'Història de
Catalunya i el Museu de Ciències Naturals, que faran d'eix vertebrador de 4
constel·lacions o línies de gestió. A l'abril es va fer pública la col·laboració
entre el museu i el Google Art Project, i al juliol es va fer signar un conveni
entre el Consorci Patrimoni Mundial de la Vall de Boí i el MNAC per impulsar
conjuntament el patrimoni romànic. Durant el mes d'agost es va fer públic que el
museu tindria una sala permanent dedicada a l'arquitecte Antoni Gaudí i fer
mirades transversals a la col·lecció, relacionant artistes actuals amb peces
antigues, com Tàpies amb el romànic o Perejaume amb el gòtic.

L'abril de 2013 es va fer públic que la Generalitat de Catalunya, l'Ajuntament
de Barcelona, el Museu Nacional d'Art de Catalunya, CaixaForum i Fira de
Barcelona promouran un gran espai cultural conjunt a Montjuïc, amb la intenció
d'impulsar un gran complex dedicat a la cultura aprofitant la concentració
d'equipaments museístics i culturals de primer ordre internacional: Museu
Nacional, CaixaForum i Fundació Mies van der Rohe. El projecte preveu comptar
amb els pavellons d'Alfons XIII i Victòria Eugènia, gestionats per Fira de
Barcelona, per destinar-los a finalitats museístiques.

Durant la temporada 2013-2014 va tenir lloc la renovació de les sales d'art
modern, que actualment ocupen tota la primera planta del Palau Nacional. Es
preveu que la col·lecció d'art barroc es traslladi temporalment a la planta
baixa. L'art modern comença amb Fortuny i arriba fins al Dau al Set, donant més
veu a moviments com el modernisme i les avantguardes. El professor i arquitecte
Juan José Lahuerta liderà el canvi. El novembre de 2013 es va presentar Mural
per a IBM, la primera gran obra de Joan Miró al MNAC.

El juliol de 2015 el museu va rebre una donació de 20 obres de la Col·lecció
Antonio Gallardo Ballart, que van ingressar al Museu Nacional gràcies a un acord
del col·leccionista amb el museu i els departaments d’Economia i Coneixement i
de Cultura de la Generalitat. Es tracta d'un dels ingressos més importants de la
història del Museu Nacional a les seves col·leccions medievals. Les dinou obres
d’art medieval i una del Renaixement de la donació s’exposaran temporalment com
un conjunt abans d'integrar-se a la col·lecció permanent.

El museu, a través de les seves col·leccions, intenta donar un discurs global
sobre l'art català des del segle XI fins a l'actualitat. En alguns casos, com
les col·leccions del Gòtic, el Renaixement i el Barroc, aquest discurs també es
fa per comparació amb obres d'art d'altres procedències.

La col·lecció està dividida en els següents conceptes: art romànic, art gòtic,
art del renaixement i barroc, art modern, dibuix, gravat i cartell, fotografia i
numismàtica. A més a més, el fons compta amb la Biblioteca d'Història de l'Art i
l'Arxiu General.

El fons del museu s'ha anat formant amb els anys, amb l'objectiu de recuperar i
representar el gruix del patrimoni artístic català, tant a partir de compres de
col·leccions privades (Casellas el 1911, Alexandre de Riquer el 1921, Plandiura
el 1932 i Muntadas el 1956) com de donacions (Enric Batlló (1914), Llegat Cambó,
Llegat Espona (1958), Llegat Domènec Teixidó, Llegat Bertran (1970), Llegat
Fontana (1976), Girbau S.A....).

Pel que fa a l'exposició permanent, està dividida en les següents seccions:
Romànic, Gòtic, Renaixement i Barroc, Llegat Cambó, Col·lecció
Thyssen-Bornemisza, Col·lecció Carmen Thyssen-Bornemisza, Art Modern, Dibuixos,
gravats i cartells, fotografia i numismàtica. El recorregut proposat per
analitzar i entendre de la millor manera possible la forma com es presenten les
col·leccions, comença amb la sala propera al vestíbul, on es troben les pintures
romàniques més antigues, la pintura mural i altres formes de pintura (bàsicament
sobre fusta), l'escultura i les arts decoratives. Aquesta presentació envolta el
Gran Saló i atén a una perspectiva cronològica que passa - un cop visitada la
col·lecció d'art Romànic - per les obres gòtiques, després per una altra zona on
es pot veure clarament la transició del Gòtic al Renaixement i finalment una
tercera que exposa les obres barroques. El circuit continua a la primera planta,
on estan ubicades les obres d'art del segle XIX i avança cap a l'art del segle
XX.

Durant el 2009 va començar un procés de digitalització de la col·lecció, per tal
de poder oferir visites virtuals a la col·lecció del museu. El 12 de març de
2010 es va fer pública la creació del portal des d'on es poden observar les
primeres 1.900 obres digitalitzades i alguna gigafoto de les obres més
rellevants, com La Vicaria de Fortuny o el Pantocràtor de Sant Climent de Taüll.

La Col·lecció d'Art Romànic és una de les més importants i emblemàtiques del
Museu per l'excepcional sèrie de conjunts de pintura mural que conté. De fet, la
seva singularitat no té parangó en cap altre museu del món. Gran part d'aquestes
pintures, procedents de petites esglésies rurals dels Pirineus i d'altres
indrets de la Catalunya Vella, foren conegudes i valorades des dels primers anys
del segle XX, sobretot a partir de l'expedició pirinenca (1907) d'una missió de
l'Institut d'Estudis Catalans, que seguidament va publicar Les pintures murals
catalanes. Anys després es descobrí que un grup de financers i antiquaris
estrangers havia comprat en bloc la major part de les pintures per endur-se-les
als Estats Units. Malgrat que aleshores no hi havia a Espanya lleis que
prohibissin l'expatriació d'obres d'art, la Junta de Museus va portar a terme
una eficaç intervenció de rescat, arrencament i trasllat al Museu de Barcelona
(1919-1923), aleshores al Parc de la Ciutadella, per protegir aquest patrimoni
romànic, art d'una singularitat total que ha estat vist com un símbol del
naixement i la formació de Catalunya.

El recorregut de les sales d'art romànic és bàsicament cronològic i estilístic,
i mostra les diferents tendències artístiques de l'art romànic de Catalunya, amb
obres que, bàsicament, pertanyen als segles XI, XII i XIII.

L'itinerari s'inicia amb les pintures murals de Sant Joan de Boí, pròximes a la
tradició francocarolíngia, i continua amb els conjunts d'influència italiana que
dominen l'escenari pictòric des de la fi del segle XI, connectats sens dubte amb
l'impuls de la reforma gregoriana, amb exemples com ara les pintures murals de
Sant Quirze de Pedret, Santa Maria d'Àneu o Sant Pere del Burgal.

Una de les obres mestres de la col·lecció són les pintures de l'absis de Sant
Climent de Taüll, amb el famós Pantocràtor o Crist en Majestat, indiscutible
obra mestra del segle XII i una prova tangible de la força creativa de la
pintura catalana. Al seu costat, cal remarcar el conjunt de Santa Maria de
Taüll, l'exemple més important d'un interior d'església romànica totalment
pintat, que ha conservat gran part d'aquesta decoració.

El final del recorregut se centra en les Pintures de San Pedro de Arlanza i les
de la sala capitular de Sixena. Respecte d'aquestes darreres, es tracta d'un
dels més magnífics conjunts pictòrics dins l'estil renovador de 1200 a Europa i
que es conserva al Museu després del greu incendi que patí el 1936, durant la
Guerra Civil.

El recorregut mostra també altres tècniques que distingeixen l'art català, com
són la pintura sobre taula o l'escultura en fusta, i d'altres que completen la
visió estètica de l'art romànic, com és l'orfebreria o l'escultura en pedra.

La col·lecció de pintura sobre taula, única a Europa, és també un apartat
singular de la pintura romànica tant per la quantitat i antiguitat de les obres
catalanes que es conserven –també fruit de l'interès anvers l'art romànic des
del final del segle XIX– com per la qualitat i diversitat tècnica que mostren.
Frontals com l'anomenat dels Apòstols o de la Seu d'Urgell, els d'Alós d'Isil,
d'Avià o de Cardet es poden considerar paradigmes d'una tècnica pictòrica
original i de gran interès artístic. D'altra banda, la col·lecció d'escultura en
fusta ofereix una visió àmplia i completa del romànic, amb obres destacades en
diverses tipologies com la Mare de Déu de Ger, la Majestat Batlló o les talles
del Davallament d'Erill la Vall.

Cal fer esment també dels exemples d'escultura en pedra, d'entre els quals
destaquen algunes peces de Ripoll i un grup ampli d'obres procedents dels
conjunts de la ciutat de Barcelona, amb els refinats capitells en marbre de
l'antic hospital de Sant Nicolau. Finalment, la col·lecció compta amb una mostra
important d'esmalts, en la seva majoria produïts a Llemotges, com el Bàcul de
Mondoñedo.

Entre el mes de desembre de 2010 i juny de 2011 les sales de la col·lecció del
romànic van romandre tancades, a causa d'obres de manteniment i de renovació del
discurs museogràfic. Durant aquest temps es va millorar la il·luminació, les
condicions de conservació preventiva, així com les parts més desgastades del
paviment. Es van reinaugurar el 29 de juny de 2011, en un acte presentat per
Narcís Serra.

La col·lecció d'art gòtic comprèn obres realitzades des de finals del segle XIII
fins ben entrat el segle XV. La procedència de les obres és majoritàriament del
territori català, tot i que en menor grau, es troben obres del territori de
l'antiga Corona d'Aragó, com Aragó, Mallorca i València, mostrant el moment
històric de màxima influència territorial catalana. Els autors més
representatius d'aquest període són Pere Serra, Lluís Borrassà, Jaume Huguet,
Bernat Martorell i Bartolomé Bermejo, entre d'altres. Pel que fa a l'estil, es
poden trobar obres que mostren l'aparició, el desenvolupament i la culminació de
l'estil, així com obres de diferents corrents estilístics europeus com ara el
gòtic internacional, el d'expressió lineal, el d'ascendència italiana i el
d'ascendència flamenca.

Quantitativament, destaca el conjunt de retaules pictòrics, pintures al tremp
d'ou i a l'oli, juntament amb una mostra de la pintura mural, l'orfebreria,
l'escultura i l'esmalteria de l'època. Totes les obres mostrades van ser
restaurades abans de la reinauguració de la col·lecció l'estiu de 1997.

Els orígens de la formació de la col·lecció d'art gòtic del MNAC es remunten a
començaments del segle XIX, quan s'inicia el moviment de recuperació i
conservació del conjunt patrimonial català, molt malmès arran de la crema de
convents de 1835 a Espanya en el context de la Primera Guerra Carlina que
desemboca en la desamortització de Mendizábal. Petits moviments i iniciatives
institucionals com la recollida, en el convent de Sant Joan, d'exemplars
arqueològics procedents dels convents destruïts, impulsada el 1837 per la Reial
Acadèmia de Bones Lletres. Set anys més tard, el convent esdevindria el primer
museu històric de Barcelona. Entre els objectes recollits, hi figurava un total
de 24 làpides gòtiques. La creació l'any 1867 del Museu Provincial
d'Antiguitats, dirigit per Antoni Elias de Molins i ubicat a la capella de Santa
Àgata, va incorporar els fons de l'Acadèmia de Bones Lletres.

Amb l'aparició del moviment cultural de la Renaixença es va començar a
generalitzar a Catalunya el fenomen del col·leccionisme privat. Una de les més
destacades va ser la col·lecció del crític d'art Francesc Miquel i Badia,
propietari de Sant Jordi i la princesa.

Al Museu Municipal de Belles Arts de Barcelona, creat el 1891 i ubicat al Palau
de les Belles Arts, el fons gòtic era encara escadusser tot i comptar amb obres
destacades com els quatre retrats amb les imatges dels reis d'Aragó, obra de
Gonçal Peris Sarrià i Jaume Mateu, donació de Pau Milà i Fontanals a la seva
mort el 1883, o dues taules originàries del monestir de Vallbona de les Monges i
arts de l'objecte com l'urna de Sant Càndid, peça procedent del monestir de Sant
Cugat del Vallès, o la coneguda Mare de Déu dels Consellers de Lluís Dalmau que
ocupava un lloc preeminent. La constitució de la Junta Municipal de Museus i de
Belles Arts va marcar un canvi d'orientació en la política museística molt
sensible per l'increment dels fons d'art gòtic. Destaca la notòria activitat de
Joaquim Folch i Torres com a comissionat de la Junta de Museus en aquest impuls.

Per la inauguració del nou Museu d'Art i Arqueologia, el 1915, ubicat a les ales
laterals de l'arsenal de la Ciutadella, actual seu del Parlament, ja es comptava
amb les destacades taules del retaule de Sant Vicenç de Sarrià de Jaume Huguet,
un dels laterals del retaule anomenat de Cardona, obra relacionada amb el Mestre
de Baltimore adquirides l'any 1906 a Celestí Dupont, o les taules del retaule
Sant Joan Baptista de Pere Garcia de Benavarri, adquirides a la família Marquès
i Català. En el camp escultòric, s'havia comprat a Josep Pascó seixanta
exemplars d'escultures en alabastre i pedra procedents de Poblet i a Salvador
Babra, unes imatges escultòriques procedents de Gerb.

Seria just abans de 1920 quan s'intensificà l'adquisició de béns de titularitat
eclesiàstica. L'any 1919 es va adquirir el Sant Antoni Abat, atribuïda a Jaume
Cascalls al rector del poble de la Figuera; la major part de les taules del
retaule de Sant Esteve de Granollers del taller dels Vergós i Joan Gascó; el
retaule de la Mare de Déu de Sigena de Jaume Serra; o les sarges de l'orgue de
la Catedral de la Seu d'Urgell. A la dècada dels anys vint, es van incorporar al
museu peces clau com la taula de Sant Jordi i la princesa i el retaule de Sant
Agustí de la confraria dels blanquers de Jaume Huguet.

Amb la inauguració, el 1934, del Museu d'Art de Catalunya al Palau Nacional, es
va completar una de les etapes més significatives per a la història de la
formació de la col·lecció d'art gòtic. Del total de 1.869 obres, a la secció
gòtica, s'hi exposava un grup de més de quaranta taules gòtiques i un nombre
destacat d'escultures i fragments arquitectònics provinents del Museu Provincial
d'Antiguitats de Barcelona, el fons del qual va ser finalment incorporat als
museus de la Junta, entre 1932 i 1933.

Però el creixement més important del període prové de l'adquisició per 7 milions
de pessetes de la col·lecció de 1.869 obres Lluís Plandiura i Pou el 1932, qui
la va haver de vendre per problemes econòmics. De les peces gòtiques sobresurt
la Marededéu de Sallent de Sanaüja; els tres fragments del retaule de Tortosa,
de Pere Serra; el retaule dels Sants Joans de Santa Coloma de Queralt; el
retaule de Sant Esteve, de Jaume Serra; les pintures procedents d'Estopanyà; la
sèrie de vuit taules funeràries provinent del sepulcre de San Andrés de Mahamud
(Burgos) i la làpida de Margarida Cadell.

No hi tornà a haver incorporacions importants fins al 1949 amb el llegat de
Francesc Cambó, majoritàriament amb obres renaixentistes i barroques, que va
aportar les taules del Mestre de la Madonna Cini i el calze d'argent daurat amb
l'escut de la reina Maria de Luna, esposa del rei Martí l'Humà, una de les
millors produccions d'orfebreria del gòtic internacional que conserva el MNAC.

Amb la incorporació, l'any 1950, d'algunes obres de la col·lecció Muñoz -antiga
col·lecció Bosch i Catarineu- va ingressar el retaule de Santa Bàrbara de Gonçal
Peris Sarrià, un extraordinari exemple del gòtic internacional valencià. A la
mateixa col·lecció pertanyia l'escena de la Crucifixió de Sant Andreu, obra de
Lluís Borrassà, i la Taula de Sant Miquel Soriguerola.

L'any 1950, va enriquir el contingut de la secció gòtica el llegat d'Apel·les
Mestres amb dues magnífiques misericòrdies, pertanyents al cadirat del cor de la
catedral de Barcelona, obra de Pere Sanglada. El mateix any van ser adquirits
els sarcòfags, originaris del monestir de Santa María de Matallana (Valladolid)
i que constitueixen una singular manifestació d'escultura funerària peninsular.

Un nou ingrés significatiu va ser l'adquisició el 1956 de la col·lecció reunida
des de final del segle passat pel comte de Santa Maria de Sants, Maties Muntadas
(1854-1927), que va suposar un sensible increment dels fons d'art gòtic,
especialment pintura. Cal remarcar obres del Mestre de Retascón, el Mestre de la
Porciúncula, Fernando Gallego, Bernat Despuig o Ramon Solà II, així com d'altres
ja existents a la col·lecció del museu com els pintors Jaume Huguet, Bernat
Martorell o Pere Garcia de Benavarri. Destaca de la col·lecció Muntades el
recull de pintures flamenques, que constitueix una aportació molt significativa
de l'art realitzat a Flandes durant els segles XV i XVI.

L'any 1970 s'incorporà el llegat Bertrand que va enriquir l'àmbit d'escultura
medieval en fusta. L'any 1976 es produí la donació, a càrrec de la senyora Pilar
Rabal, vídua de Pere Fontana, de la col·lecció aplegada pel seu marit, tretze
taules que van ampliar la col·lecció dins del corrent del gòtic internacional
català, amb noms prou representatius com els de Guerau Gener, Jaume Ferrer II o
Pere Teixidor.

Per la seva especial significació destaca el dipòsit de la Generalitat de
Catalunya, l'any 1993, de tres sarges procedents de la catedral de la Seu
d'Urgell; un ingrés que complementa el conjunt adquirit a la primera dècada del
segle. Així mateix, la dació de la col·lecció Torelló de l'any 1994 va suposar
incorporar una pintura de Jacomart. Un any més tard, la dació de la col·lecció
Torres ha significat l'entrada del Martiri de santa Llúcia de Bernat Martorell.

La Col·lecció d'Art del Renaixement i Barroc constitueix un valuós patrimoni que
–a diferència dels grans museus nacionals d'Europa, que van partir de les grans
col·leccions reials i nobiliàries– a Catalunya es formà a partir de la
recuperació del patrimoni local i de les posteriors donacions i adquisicions de
col·leccions particulars. El fil argumental de l'inici i la fi del discurs
museogràfic se centra en dos moments històrics de l'art català –la difusió, a la
primera meitat del segle XVI, de la manera renaixentista, i la pintura del segle
XVIII, amb la figura d'Antoni Viladomat–, al costat d'obres hispàniques,
flamenques i italianes dels segles XVI, XVII i XVIII.

L'itinerari comença als Països Baixos del segle XVI, on es barreja el fervor
religiós i el detallisme de la vida quotidiana, com es pot observar en un
conjunt de taules i tríptics de qualitat per a l'ús privat. A l'inici de l'època
del Renaixement, a Catalunya convivien les formes gòtiques d'arrel flamenca amb
altres solucions noves, representades per obres com el Sant Càndid d'Ayne Bru o
el Sant Blai de Pere Fernández, que duen el sentiment humanista i el segell de
l'art capdavanter que es feia a Itàlia. El Retaule de Sant Eloi dels argenters,
de Pere Nunyes, manté el to del nou llenguatge, el mateix que utilitza
l'escultor Damià Forment per al grup de la Dormició de la Mare de Déu. Cap a la
fi del segle, la pintura hispànica té obres de gran bellesa, com el Crist amb la
Creu i el Sant Pere i sant Pau, d'El Greco, en què és present la modernitat del
color, fruit de les lliçons apreses a Venècia. Contemporàniament, l'Ecce homo,
de Luis de Morales, transmet el sentiment devocional de la Contrareforma.

El segle XVII comença amb els frescos de la Capella Herrera, d'Annibale Carracci
i col·laboradors, que decoraven l'església romana de Sant Jaume dels Espanyols,
i continua amb pintures d'altres artistes italians com el genovès Gioacchino
Assereto o els napolitans Massimo Stanzione i Andrea Vaccaro. Però, per damunt
de tot, destaquen les obres dels mestres del Segle d'Or espanyol, com el Martiri
de sant Bartomeu, del valencià Josep de Ribera, dit «Lo Spagnoletto», el Sant
Pau, de Diego Velázquez, o la Immaculada Concepció i diverses natures mortes de
Francisco de Zurbarán. Tornant a Catalunya, la imatge de Sant Gaietà, de
l'escultor Andreu Sala, es fa ressò de l'art genial de Bernini.

Arribat el segle XVIII, el conjunt dedicat a la Vida de sant Francesc, d'Antoni
Viladomat, que decorava el claustre del convent de Framenors de Barcelona,
constitueix l'única sèrie de vida monàstica conservada íntegrament en un museu.
D'altra banda, l'obra agosarada de Francesc Pla, dit «el Vigatà», representa la
llibertat pictòrica en la decoració d'interiors de les cases de la nova classe
benestant mercantil i industrial, precursora de l'art que s'havia de
desenvolupar al segle XIX.

Aquesta col·lecció, que reflecteix el gust d'una part de la nostra societat
civil per l'art del Renaixement i el barroc, acull —excepcionalment en
comparació amb la resta del MNAC— l'art produït a Catalunya i també a l'estat
espanyol, així com a Itàlia i Flandes, fet que permet una visió general de
l'evolució de l'art europeu a l'època, a la qual contribueixen dues importants
aportacions posteriors, el Llegat Cambó i la Col·lecció Thyssen-Bornemisza.

El Llegat Cambó és un conjunt d'obres de la col·lecció particular del polític i
mecenes català Francesc Cambó, d'importància rellevant, doncs integra pintura
europea des del segle XIV fins a principis del XIX. Constitueix l'aportació
desinteressada de més valor que el MNAC ha rebut al llarg de la seva història i
que més ha enriquit el fons de Renaixement i Barroc. Es troben representats
moviments artístics tan diversos com el Quattrocento italià i els mestres del
Cinquecento, com Sebastiano del Piombo o Ticià, passant per la pintura espanyola
del Segle d'Or fins al rococó.

Es tracta d'un repertori amb identitat pròpia que abraça la història de la
pintura europea des del segle XIV a l'inici del segle XIX. Són obres que marquen
el pas del gòtic al Renaixement, que parlen de la perfecció del Quattrocento
italià, de la sensualitat dels grans mestres venecians del Cinquecento, de
l'auge econòmic dels Països Baixos als segles XVI i XVII, sense oblidar la
grandesa del Segle d'Or espanyol, fins a arribar a la plenitud del rococó
europeu. D'entre els artistes representats al MNAC gràcies a aquesta magnífica
col·lecció, destaquen noms de rellevància universal, tals com Sebastiano del
Piombo, Tiziano Vecellio i Giandomenico Tiepolo, grans pintors, tots ells,
procedents d'Itàlia; Peter Paulus Rubens i Lucas Cranach, exponents de l'art
d'escola flamenca; Jean-Honoré Fragonard i Maurice Quentin de la Tour, que
representen el rococó francès, i, finalment, Francisco de Goya, el geni
renovador que clou l'arc cronològic que abraça el Llegat Cambó.

Quan la Col·lecció Thyssen-Bornemisza s'instal·la a Madrid, al Palacio de
Villahermosa, i l'Estat en formalitza la compra el 1993, una part d'aquesta
col·lecció –72 pintures i 8 escultures, principalment de temàtica religiosa, tot
i que també inclou paisatge i retrat– es destina a Barcelona. El 1993 s'inaugurà
l'exposició permanent d'aquestes obres en una de les ales del monestir de
Pedralbes, habilitada per a aquesta funció museística per l'Ajuntament. El 2004
la Fundació va subscriure amb el MNAC un acord pel qual la Col·lecció
Thyssen-Bornemisza de Barcelona passava a exhibir-se de forma permanent al MNAC,
amb l'objectiu de reforçar els continguts del museu català i de fer una major
difusió de les obres. Aquest fons agrupa un conjunt de pintura i escultura que
presenta una visió global de l'art europeu des del gòtic fins al rococó. Entre
les obres que formen part d'aquesta col·lecció es troben les taules de Rimini i
Tadeo Gaddi, artistes del Trecento; i les obres de Francesco del Cossa com un
magnífic exemple del Quattrocento. Del Cinquecento disposa d'obres de Fra
Angelico, Rubens, Battista Dossi o Ticià, i del Settecento destaquen obres de
Tiepolo, artista clau del rococó italià, Ceruti o el vedutista Canaletto.

La Col·lecció d'Art Modern del MNAC neix a partir de l'Exposició Universal de
1888, moment en què l'Ajuntament de Barcelona instal·la la llavors petita
col·lecció d'art modern, en aquell moment contemporani, en el Palau de les
Belles Arts. La col·lecció es va ampliar considerablement amb les adquisicions
que el mateix Ajuntament feia a les exposicions de belles arts. L'actual fons
d'art modern reuneix un conjunt del millor art català des del començament del
segle XIX fins als anys 40 del segle XX. El recorregut s'inicia amb els artistes
que van seguir els postulats del neoclassicisme, el romanticisme i el realisme.
Entre els neoclàssics destaquen el pintor Josep Bernat Flaugier i l'escultor
Damià Campeny. Pel que fa al romanticisme, cal esmentar els pintors natzarens,
com ara Claudi Lorenzale, que va conrear especialment el retrat, i Lluís Rigalt,
que inaugura la tradició del paisatgisme català; aquesta tindrà continuïtat, ja
a l'època del realisme, amb Ramon Martí Alsina, introductor a Catalunya de les
idees de Courbet, i amb Joaquim Vayreda, fundador de l'Escola d'Olot, entre
d'altres. Un capítol a part mereix Marià Fortuny, el millor pintor català del
segle XIX, que va triomfar internacionalment amb la pintura de gènere i que va
apuntar plantejaments avançats en les seves darreres produccions. També hi són
presents pintors que van optar pel realisme anecdòtic, com són Romà Ribera i
Francesc Masriera, així com els «luministes» de l'Escola de Sitges, hereus de la
tradició fortuniana; mentre que en escultura destaquen els germans Vallmitjana
com els millors representants de la tradició realista. La col·lecció del segle
XIX inclou també una mostra de fotografia històrica amb obres d'A.A.Disdéri,
Jean Laurent, Le Jeune i Charles Clifford, entre d'altres, amb imatges de
diversos indrets de la geografia espanyola.

Un dels eixos vertebradors de les col·leccions d'art modern és el modernisme,
moviment de gran importància artística i cultural a Catalunya. En pintura, el
corrent que més s'hi identifica és el de caràcter renovador liderat per Ramon
Casas i Santiago Rusiñol, que en les seves obres parisenques van incorporar
certs aspectes de l'impressionisme francès. Un altre corrent és el simbolista,
representat per les pintures d'Alexandre de Riquer i Joan Brull i que s'observa
també en algunes fotografies del pictorialista Pere Casas Abarca. De la mateixa
importància és la presència d'artistes de la segona generació modernista, com
ara Isidre Nonell, Marià Pidelaserra, Ricard Canals, Hermen Anglada Camarasa,
Nicolau Raurich o Joaquim Mir, els quals, ja entrat el segle XX, van portar la
pintura catalana a un dels seus moments més brillants.

També hi figuren pintors espanyols com Julio Romero de Torres, Joaquim Sorolla,
Ignacio Zuloaga, Darío de Regoyos i José Gutiérrez Solana, el fotògraf Ortiz
Echagüe i els artistes francesos Boudin, Sisley i Rodin. Pel que fa a
l'escultura modernista convé destacar les creacions de Miquel Blay i Josep
Llimona, amb una clara influència de Rodin. La col·lecció d'arts decoratives
modernistes mostra alguns conjunts excepcionals d'interiorisme de Josep Puig i
Cadafalch, Gaspar Homar i Antoni Gaudí, procedents, respectivament, de les cases
Amatller, Lleó Morera i Batlló, del passeig de Gràcia de Barcelona; així com
notables exemplars d'arts de l'objecte en forja, ceràmica, vidrieria i joieria,
sense oblidar els conjunts de mobiliari de Joan Busquets i de l'arquitecte Josep
Maria Jujol.

L'altre moviment àmpliament representat al MNAC és el noucentisme, que encarna
la recerca de les essències pròpies i la mediterraneïtat. En són representatives
les composicions clàssiques de Joaquim Torres-García i Joaquim Sunyer, amb
vagues influències cezannianes, i els nus escultòrics de Josep Clarà i Enric
Casanovas. Completen aquest moviment les escultures de Manolo Hugué i les
pintures de Xavier Nogués, amb un marcat accent popular. Cap al 1920, apareix
una nova generació d'artistes que van haver de fer front al dilema de seguir amb
la tradició figurativa o fer el salt a l'avantguarda. Alguns d'aquests, com els
pintors Josep de Togores i Francesc Domingo i Segura, van fer una producció amb
veu pròpia en el context del realisme internacional d'entreguerres. Altres, com
el mateix Torres-García, Rafael Barradas o Salvador Dalí, van trobar a les
Galeries Dalmau el lloc idoni per exposar la seva producció més innovadora.

Les col·leccions del Gabinet de Dibuixos i Gravats del MNAC reuneixen uns 50.000
dibuixos, uns 70.000 gravats i més de 1.000 cartells, pertanyents al fons
històric. Els fons inclouen una mostra rica i plural de les tendències i els
moviments artístics més importants de l'art català. Tanmateix, aquesta presència
es fa palesa més intensament a partir de la fi del segle XVIII, tot coincidint
amb la presència a Barcelona, des del 1775, de l'Escola Gratuïta de Disseny i
Nobles Arts, dita l'Escola de Llotja, que esdevingué un lloc de referència en la
consolidació de l'academicisme a Catalunya. Del segle XIX tenim una nodrida
representació d'un grup d'artistes vinculats a aquesta escola, entre els quals
destaquen Josep Bernat Flaugier, Vicent Rodés, Claudi Lorenzale i Ramon Martí i
Alsina, així com algunes de les nissagues familiars que, com la dels Planella o
els Rigalt, conformen l'etapa artística que va del neoclassicisme al realisme.
De l'època anterior no podem oblidar la contribució del principal pintor barroc
català, Antoni Viladomat, del qual el Gabinet té un conjunt significatiu d'obra.
Darrerament, el 2003, la producció artística catalana del barroc s'ha
incrementat amb l'adquisició d'un grup de traces d'altar de la col·lecció de
César Martinell, molt singular i que permet apropar-se a l'estudi de la
retaulística catalana dels segles XVII i XVIII.

Indubtablement, un dels principals signes d'identitat de la col·lecció és
l'important conjunt d'obra de Marià Fortuny, de qui es conserven més de 1.500
dibuixos i 50 gravats, que fan d'aquest fons una referència obligada per
reconstruir l'itinerari creatiu d'aquest artista del segle XIX. D'aquest mateix
període cal destacar més de 30 dibuixos del pintor d'història Eduardo Rosales,
adquirits el 1912, que es relacionen amb el Testament d'Isabel la Catòlica i la
Mort de Lucrècia, dues de les seves composicions històriques més
paradigmàtiques.

Les col·leccions del Gabinet també tenen una nodrida representació d'obres
modernistes i noucentistes. Concretament, el fons del Gabinet inclou més de 600
cartells modernistes de destacats artistes catalans i estrangers, entre els
quals excel·leixen els de Ramon Casas. D'aquest artista en destaca la famosa
sèrie de «Retrats al Carbó», autèntica galeria iconogràfica de les personalitats
del moment a Catalunya, donada pel mateix autor el 1909. Entre els autors
noucentistes, cal ressenyar la notable col·lecció de l'obra d'Isidre Nonell, amb
més de 150 composicions.

Finalment, malgrat ser un fons desigual, cal referir-se a la representació dels
moviments d'avantguarda. En aquest sentit, l'escultor Juli González és un dels
artistes més ben representats, gràcies a la donació de més de 150 dibuixos que
el 1972 va fer la seva filla Roberta. Per contra, és gairebé testimonial la
presència de dos grans creadors de l'art contemporani, com són Dalí o Miró.

Quant a la formació dels fons del Gabinet de Dibuixos i Gravats, cal destacar
dues adquisicions fonamentals de la Junta de Museus: el 1911, la col·lecció del
crític literari i artístic Raimon Casellas i, deu anys més tard, la de l'artista
modernista Alexandre de Riquer.

La col·lecció de fotografia disposa de més de 6.000 exemplars. Les obres més
antigues estan datades al segle XIX, però es poden veure obres de diferents
moviments com el pictorialisme, la nova objectivitat, el fotoperiodisme, fins al
neorealisme i el període contemporani.

La col·lecció s'ha constituït, tot i algunes adquisicions pròpies, gràcies a un
conjunt de donacions i dipòsits de col·leccionistes i dels mateixos artistes
(Colita, Joan Fontcuberta, Pere Formiguera, Carles Fontserè, Emili Godes, Josep
Lladó, Oriol Maspons, Kim Manresa, Josep Masana, Otto Lloyd, Antoni Arissa,
Josep Maria Casals i Ariet, Toni Bernad...)

Entre les obres exposades es troben algunes en dipòsit del Fons d'Art de la
Generalitat de Catalunya, amb obres d'Antoni Campañà, Pere Català Pic, Francesc
Català Roca, Joan Colom, Manel Esclusa, Francesc Esteve i Soley, entre d'altres,
i obres també en dipòsit de l'Agrupació Fotogràfica de Catalunya, amb fotos de
Claudi Carbonell i Joan Porqueras, per exemple. El maig de 2012 el museu va
obrir una sala monogràfica amb 24 obres d'Agustí Centelles i una altra amb una
selecció de fotògrafs de l'avantguarda fotogràfica catalana fins a la guerra
civil.

El Gabinet Numismàtic de Catalunya, creat el 1932, té una col·lecció que supera
els 134.000 exemplars. El fons és el resultat d'un llarg procés d'adquisicions,
per compra, donació, llegat o dipòsit, que va començar durant la primera meitat
del segle XIX i que encara continua.

La col·lecció de monedes consta de quasi 100.000 peces, entre les quals estan
representades les principals sèries numismàtiques, amb exemplars fabricats des
del segle VI aC fins a l'actualitat. Les monedes més importants i emblemàtiques
són, sens dubte, les emeses a Catalunya, amb gran nombre d'exemplars
d'extraordinària raresa i peces úniques. Les col·leccions s'inicien amb les
emissions d'època antiga, entre les quals destaquen les encunyades a la
península Ibèrica, amb peces tan significatives com les de les colònies gregues
d'Empúries i Rhode o el tresor de 897 fraccions de plata trobat a la neàpoli
d'Emporion. Del pas del món antic al medieval és la col·lecció de moneda
visigoda, amb emissions de tallers del territori català, com ara Barcino,
Tarraco o Gerunda. De les sèries cristianes de l'occident medieval, hi són
presents bona part dels regnes europeus, encara que el fons de moneda catalana i
de la Corona d'Aragó és el més destacat, amb exemplars que mostren, pas a pas,
l'evolució històrica i econòmica d'aquests territoris. Per exemple, el
creixement econòmic del segle XIII està documentat per l'inici de l'encunyació a
Barcelona de croats de plata a nom de Pere II. De les emissions d'època moderna
i contemporània cal assenyalar les encunyacions de tres períodes tan
significatius com són els de la Guerra dels Segadors, la Guerra de Successió i
la Guerra del Francès.

La col·lecció de medalles consta de més de 9.000 peces, que van des dels primers
exemplars fabricats a Itàlia durant la segona meitat del segle XV fins a
l'actualitat. La part principal de la col·lecció la formen les peces produïdes a
Espanya, en bona part obra d'artistes i gravadors reconeguts, que van crear
medalles d'una qualitat molt notable. Així, hi ha una bona representació de
medalles fetes per mestres gravadors del segle XVIII tan importants com Tomás
Francisco Prieto o Gerónimo Antonio Gil. A finals del segle XIX, sobretot a
partir de l'Exposició Universal de Barcelona del 1888, es van incorporar a la
creació de medalles escultors modernistes, fet que va donar pas a un període
esplèndid de l'art de la medalla, sobretot a Catalunya, com queda reflectit en
la col·lecció del Gabinet. La figura més important va ser la d'Eusebi Arnau,
però també van crear peces d'una gran qualitat escultors com ara Parera, Blay,
Llimona o Gargallo.

El nucli central de la col·lecció de paper-valor, que abasta un ampli ventall de
diferents tipus de documents, és el fons de bitllets de banc, amb 4.100
exemplars. En destaquen la sèrie espanyola que conté les emissions del Banc
d'Espanya des del 1874 fins a l'actualitat i la sèrie del paper-valor emès per
la Generalitat de Catalunya i pels municipis catalans durant la Guerra Civil
Espanyola.

La formació d'aquest fons es va començar gràcia a una donació de Josep Salat a
la Junta de Comerç de Barcelona als inicis del segle XIX. Anys més tard, la
Junta de Comerç va donar aquest fons a l'antic Museu Provincial d'Antiguitats.
Després de diversos emplaçaments, es va ubicar durant uns anys al Palau de la
Virreina i finalment al MNAC.

Els fons del gabinet es complementa amb la biblioteca més important d'aquesta
temàtica a l'estat, amb més de 6.000 exemplars que tracten diferents aspectes de
la numismàtica.

Josep Maria Sert (1874-1945) fou un dels pintors muralistes més cotitzats del
seu temps. La seva pintura mural assimilava la tradició dels grans mestres
venecians. Cal recordar, entre moltes altres, les seves pintures murals per al
Rockefeller Center o l'Hotel Waldorf Astoria de Nova York; la decoració de la
Societat de Nacions de Ginebra, sense oblidar la catedral de Vic i nombroses
mansions de París, Buenos Aires, Venècia o Londres. Precisament, en aquesta
darrera ciutat l'any 1921, Sert va encarregar-se de la decoració de la sala de
ball de la residència de Sir Philip Sassoon, figura rellevant del món polític,
cultural i financer de la societat britànica. Sert va cobrir aquella estança
rectangular (de 85 m2 i 6,5 m d'altura) amb plafons de fusta pintats a l'oli, en
tons negres i plata, amb un estil que reviu l'il·lusionisme barroc amb
connotacions de l'art déco. L'escena, titulada Caravanes d'Orient, inclou
camells gegants, palmeres amb fonts barroques, ruïnes d'un temple grec i
multituds humanes que avancen cap a una ciutat ideal. L'obra es completava al
cel ras, sobre el qual va pintar núvols i un forat celeste. Mort Sassoon el
1939, la residència fou enderrocada. Els plafons, llevat del sostre, es van
salvar i van ser adquirits, després de diferents vicissituds, per l'Ajuntament
de Barcelona. Amb motiu de la nova instal·lació al museu, es va restituir el
conjunt, prèvia restauració de les pintures murals.

El MNAC disposa d'una biblioteca centenària especialitzada en història de l'art,
adreçada a un públic professional i als afeccionats a la història de l'art
(investigadors, conservadors, estudiants, docents, crítics, col·leccionistes o
artistes...). Gràcies al seu ampli fons bibliogràfic, és un centre de referència
pel que fa a la investigació artística.

La biblioteca ha estat ubicada a diferents espais de Barcelona sota diversos
noms durant els seus cent anys d'història, fins que el 16 de desembre de 2004 es
va inaugurar a la seva ubicació actual. Està ubicada a la primera planta del
Palau Nacional, amb vistes al Palauet Albéniz, en un espai de gran lluminositat.

El fons està format per uns 105.000 documents que tracten temes d'art,
museologia, conservació i restauració, fotografia, numismàtica, arqueologia,
humanitats i història local. Entre aquests documents es poden trobar incunables
i manuscrits. Dins del seu ampli fons, la Biblioteca està més especialitzada en
història de l'art occidental des de l'alta edat mitjana fins a finals del segle
XX.

Els primers fons de la biblioteca del MNAC es van reunir durant la preparació de
l'Exposició Universal de 1888, amb aportacions de biblioteques particulars de
vuitcentistes com Martorell Penya, Pellicer, Vidal i Quadras, Riquer, Cabot i
Esteve i Nadal. En aquells moments es coneixia com a Biblioteca Gràfica. Amb els
anys es van anar incorporant fons provinents tant per compra com mitjançant
nombrosos llegats i donacions.

Es va obrir al públic per primera vegada el 1907 a l'Antic Arsenal del Palau de
la Ciutadella, gràcies a la creació d'una comissió especial formada per Lluís
Nicolau d'Olwer i Jaume Bofill i Mates, que s'encarregava de vetllar pel
manteniment i la consolidació d'aquesta. Es van organitzar els fons seguint el
model de l'Institut International de Bibliographie. Aquesta tasca va ser
realitzada inicialment per Josep Puig i Cadafalch i seguida per Joaquim Folch i
Torres, nomenat primer bibliotecari del centre el 1913. Ell va dividir el fons,
d'unes 2.000 obres, entre la Biblioteca Especial d'Art dels Museus i el
Repertori Gràfic.

El 1926 la biblioteca fou traslladada al Pavelló del Governador de la
Ciutadella, i el 1933 al Poble Espanyol. Durant la guerra es va guardar a la
Casa Solà Morales d'Olot. Un cop finalitzada la guerra i fins al 2004, la
biblioteca va passar per diverses ubicacions i va ampliar substancialment els
seus fons, fins a esdevenir un espai de referència.

Dins de l'ampli fons especialitzat en art, la Biblioteca abraça, de manera
específica, l'art occidental des de l'alta edat mitjana fins a finals del segle
XX. El 2012 conté uns 105.000 documents nacionals i internacionals de temes
d'art, museologia, conservació i restauració, fotografia, numismàtica,
arqueologia, humanitats i història local. En aquest fons s'inclouen gairebé
3.000 títols de revistes, dels quals 450 corresponen a revistes en curs de
recepció. La Biblioteca conté peces valuoses: llibres d'artista, manuscrits
d'artistes i teòrics d'art catalans dels segles XIX i XX, enquadernacions que
provenen principalment dels llegats Toda i Marçal de Carvajal, de l'adquisició
Riquer i un total d'uns 4.000 volums sobre diverses matèries, editats abans de
l'any 1900, entre els quals cal destacar alguns incunables. Junt amb aquestes
obres, es conserva un important fons del període modernista, del noucentisme i
de les avantguardes.

Els Museus Secció formen part del conjunt del MNAC però tenen una gestió
independent i la titularitat és dels ajuntaments respectius. Actualment 3
entitats en formen part:

Entre d'altres, un dels programes és El Museu espai comú d'integració, adreçat a
persones en risc d'exclusió i que fa servir el museu com a eix integrador i el
programa el Museu acull, adreçat a integrar-se amb altres projectes formatius
relacionats amb l'art.

Una altra de les propostes són els documentals «Una mà de contes», una
iniciativa conjunta entre TVC i el MNAC, on s'expliquen en format conte 20
històries de quadres representatius de la col·lecció permanent del MNAC, amb una
mirada diferent.

També es fan activitats on s'incita a la relació entre nens i artistes en actiu.
Han participat en aquest tipus d'activitats artistes contemporanis com Philip
Stanton, Gino Rubert o Lluïsa Jover.

El museu compta amb un centre propi de conservació i restauració, encarregat de
vetllar per les mateixes col·leccions, tant les exposades com les emmagatzemades
o dipositades en préstec. S'encarrega d'analitzar i estudiar les diferents obres
de la col·lecció amb l'objectiu de facilitar informació als historiadors de
l'art que ho necessitin.

En aquest marc, convé recordar que el Centre de Restauració i Conservació
Preventiva del MNAC és hereu d'una profunda renovació que va impulsar Joaquim
Folch i Torres mentre era director del Museu d'Art de Catalunya, especialment a
partir dels anys trenta, quan la Junta de Museus va enviar Manuel Grau i Mas a
formar-se amb Mauro Pelliccioli, aleshores director dels laboratoris de
restauració de Milà, annexos a la Pinacoteca de Brera, que influïren
decisivament a tot Europa en l'àmbit de la restauració. El Centre de Restauració
i Conservació Preventiva segueix treballant actualment per convertir-se en un
nucli de referència més enllà del Museu mateix, tant per la metodologia de
treball com pel rigor i pels criteris aplicats.

Compta amb personal científic dedicat a les tasques de conservació preventiva i
del laboratori químic, i amb un equip de conservadors-restauradors
especialitzats en diverses disciplines, d'acord amb la tipologia dels fons del
Museu: restauració de pintura sobre tela i pintura mural traspassada;
restauració de pintura sobre taula, escultura de fusta policromada i mobiliari;
restauració d'obra d'art sobre paper i fotografia, i restauració de materials
petris, metalls i arts del foc.

Llista dels directors del Museu Nacional d'Art de Catalunya des que fou fundat
fins a l'actualitat:



https://ca.wikipedia.org/wiki/La_Seu_d%27Urgell

La Seu d'Urgell (antigament Urgell o Ciutat d'Urgell) és una ciutat situada als
Pirineus catalans, capital de la comarca de l'Alt Urgell, cap del partit
judicial de la Seu d'Urgell, seu del bisbat d'Urgell i va ser el cap de l'antic
comtat d'Urgell. Es troba dins de l'àmbit funcional de l'Alt Pirineu i Aran,
n'és la població amb més habitants, concentrant-ne el 17,4%. Juntament amb
Puigcerdà, aplega fins al trenta per cent de la població de l'àmbit.

Se situa a l'interfluvi del Segre i la Valira, poc abans de la seva confluència
damunt una petita terrassa fluvial que és continuació del pla de les Forques. La
ciutat forma part de l'Urgellet, comarca natural pirinenca formada per 16
municipis de l'Alt Urgell i que juntament amb Andorra corresponia al territori
originari del Comtat d'Urgell amb capital a la Seu d'Urgell fins a l'expansió al
sud.

L'Alt Urgell és la porta a l'estat d'Andorra i la proximitat a aquest important
pol demogràfic i d'activitat econòmica és, en bona part, una de les raons de la
puixança actual de la ciutat de la Seu d'Urgell dins l'àmbit de l'Alt Pirineu i
Aran.

Els patrons de la ciutat són Sant Ot d'Urgell, Sant Sebastià i la Mare de Déu
d'Urgell. Mentre que la Mare de Déu de Núria i Sant Ermengol són els principals
patrons de la diòcesi d'Urgell, però en el cas de Sant Ermengol té una presència
més destacada a la ciutat que la resta de patrons. Probablement per això hi ha
diversos esdeveniments al llarg de l'any dedicats a Sant Ermengol com la Fira de
Sant Ermengol, una de les més antigues de Catalunya, i el Retaule de Sant
Ermengol.

El topònim la Seu d'Urgell està format per dues paraules diferents: Seu d'origen
llatí i Urgell, aquest últim d'origen pre-romà. Urgell o Orgellis va ser el seu
antic nom i en va donar nom a la diòcesi i al comtat. Joan Coromines interpreta
que el seu significat es relaciona amb la presència d'aigua, cosa que és
versemblant si es té present l'origen específicament pirinenc del topònim.
"Urgell" deriva de la base primitiva d'arrel basca Urtx (Urtx + ellu = Urgell;
Urgell + ittu = Urgellet).

El poblat ibèric d'Arse-durgui (o Arse d'Urgui) es trobava sobre el turó de
Castellciutat. En aquella època el turó era anomenat Puiolo Urgelli. On hi hagué
el poblat d'Arse-durgui s'hi construí la civitas Orgellia i aquí rau l'origen
del nom Castellciutat, que fins al segle XVIII era simplement conegut com a
Ciutat i posteriorment se li afegí Castell per l'existència d'un antic castell
que havia estat residència dels comtes d'Urgell.

Poc després de la destrucció de l'antiga Orgellia es va crear un nou barri, nova
seu del Bisbat d'Urgell, anomenat vicus Sedes Urgelli: vicus del llatí que
significa barri, -com la ciutat de Vic-; Sedes del llatí: seu que significa
càtedra o tron d'un bisbe que exerceix una jurisdicció, església catedral i
capital d'una diòcesi. Amb el temps, la Sedes Urgelli prengué importància i
perdé el mot vicus mentre que la civitas Orgellia va perdre el mot Orgellia i
passà a dir-se simplement Civitas o Ciutat fins al segle XVIII.

Segons Juan Antonio de Estrada "la ciutat d'Urgell" és anomenada comunament "la
Seu d'Urgell pel domini i grans preeminencies de la seva Santa Església".

La ciutat es troba a l'aiguabarreig dels dos rius principals, el Segre i la
Valira, situada a una plana d'uns 7 km de longitud i a tan sols 691 m d'altitud
és envoltada d'altes serres. La plana anomenada plana de la Seu o ribera de la
Seu està formada pel Segre.

La situació de la Seu d'Urgell en una de les cruïlles de comunicacions més
importants del Pirineu català explica el seu paper històric excepcional i el del
comtat d'Urgell com una de les claus de la reconquesta. Domina l'encreuament
dels camins d'Andorra, la Cerdanya i el baix Segre. Paral·lelament a la Valira
s'alça un serrat, on s'alcen les restes de dues grans fortaleses, la Ciutadella
i el Castell (a Castellciutat), de gran importància en la història de la vila.

Les petites planes o riberes obertes al voltant del Segre són separades per
congosts. Al nord limita amb el municipi de les Valls de Valira, a l'oest amb
Montferrer i Castellbò on es troba l'aeroport de la Seu d'Urgell, al sud-oest
amb Ribera d'Urgellet, a sud-est amb Alàs i Cerc i a nord-est amb Estamariu.

El municipi està format per la ciutat de la Seu d'Urgell, la vila de
Castellciutat, els ravals de Sant Pere i el Poble-sec, la urbanització de Sant
Antoni, els veïnats de les Torres i Bell-lloc i els barris de Santa Magdalena i
Serrat de la Capella.

Al seu torn dins de la Seu d'Urgell es pot distingir entre el Nucli antic i
l'Eixample Bergós. L'eix format pel Passeig de Joan Brudieu, la plaça de
Catalunya i el carrer de Sant Ot divideixen el nucli antic de l'eixample Bergós.

Durant les dècades dels anys 80 i 90 del segle XX es va urbanitzar el nou barri
de llevant, que l'Ajuntament ha anomenat "La Gallinaire", per ser el nom de la
finca rústica que abans exitia en gran part d'aquesta zona i quina expropiació
donà lloc a un conegut plet entre l'Ajuntament i la principal familia
propietària; plet que durà 29 anys.

El juliol del 2009 es van acabar les obres de construcció d'un nou barri a
l'Horta del Valira. Aquesta àrea de la ciutat se situa a l'oest o ponent de la
Seu, al final de l'eixample Bergós, entre l'eixample, el Parc de la Valira, el
riu Valira, Santa Magdalena i l'antic camí de Santa Magdalena. La nova àrea
aporta a la ciutat parcel·les de sòl públic de mida considerable: unes amb la
finalitat de formar part del Parc Territorial del riu Valira i d'altres per la
residència de gent gran, el futur Hospital comarcal, el teatre municipal i una
nova escola de Primària. També s'ampliarà el sector del Serrat de la Capella.

El veïnat de les Torres és situat al marge esquerre del Segre. Originàriament
era format per la Torre del Cap, la del Peu i la del Mig. Amb el temps, però,
aquesta zona agrícola s'ha anat poblant més. La gent divideix el terme del
veïnat en la partida de les Torres, la de l'Olla, Segalers, la Sardina.

L'enclavament de Bell-lloc és situat a llevant del terme de la Seu d'Urgell,
rodejat pel municipi d'Alàs i Cerc, als vessants del Turó Rodó, dels primers
contraforts del Cadí, en contacte amb la plana regada. Hi ha la casa i santuari
de la Mare de Déu de la Salut. Fins a la darreria del segle XVIII fou residència
d'estiu dels jesuïtes de la Seu d'Urgell. Quan aquests foren expulsats, el lloc
passà a mans privades.

Segons la tradició, la Seu d'Urgell fou fundada per Hèrcules l'Egipcià el 1699
aC, mentre passava unes vacances als Pirineus. Les excavacions fetes a la Seu
van dibuixant de mica en mica aquest moment de transició entre el món antic i
l'edat mitjana. S'ha descobert una necròpoli paleocristiana on avui hi ha el
claustre de la catedral, i uns potents murs que podrien formar part del primitiu
recinte urbà. També un altar de tradició paleocristiana que potser presidiria la
primera catedral.

Segons Plini i Estrabó, la primitiva ciutat romana Orgellia (la Seu d'Urgell),
ocupada anteriorment pel poblat prehistòric d'Arse-durgui, era situada damunt el
turó de Castellciutat, camí obligat de Julia Lybica (Llívia) a Ilerda, i per
tant de gran importància estratègica. La ciutat romana hauria estat capital dels
Ceretans augustans o segons Ptolemeu dels ilergets.

No se sap res del cert sobre el canvi a la cristianització, atribuïda a un
deixeble de sant Jaume i de l'erecció d'un bisbat. En realitat, uns quants anys
després de l'evangelització devia ser erigit el bisbat; potser entre l'any 516,
data del concili de Tarragona, on no consta cap bisbe d'Urgell, i el 527, quan
ja n'hi ha un.

D'aquest any data la primera notícia escrita i, per tant, històrica segura,
sobre la ciutat del turó que ens parla de la seva importància, perquè és una seu
episcopal amb un prelat il·lustre, del qual coneixem la família i alguns escrits
religiosos. Just, primer bisbe i venerat després com a sant, que assistí als dos
concilis de l'Espanya visigòtica els anys 527 i 546. En una data tan primerenca
ja trobem la característica essencial de la ciutat medieval i que li donarà nom:
la seu episcopal.

Poc després d'ésser alliberada pels francs del domini musulmà, la ciutat
d'Urgell fou destruïda pels sarraïns i entrà en crisi per la repressió de
l'heretgia adopcionista defensada pel bisbe Fèlix d'Urgell. Aquestes dos foren
les causes que provocaren el trasllat de la seu episcopal a una nova
localització. Del turó baixà a la vall, on va néixer el vicus Urgelli, és a dir
un barri de la ciutat. A la plana es bastí la primera catedral de Santa Maria,
segons el document conservat encara a l'arxiu de la mateixa seu, mentre l'antiga
ciutat, un cop reconstruïda, quedava com a fortalesa.

La fundació del vicus Sedis Urgelli es portà a terme sobre una terrassa del
Segre que permetia la seva defensa i un fàcil abastament d'aigua, potser amb el
complement d'una mota fortificada, el record de la qual trobem al segle XV.
Mentre que l'antiga ciutat del turó, Castellciutat, passava a ser la residència
dels comtes urgellencs fins a la conquesta d'Agramunt i Balaguer (1105).

El poder del bisbat, basat en una permuta de béns amb el comte Borrell II de
Barcelona-Urgell (988), anà en augment i es manifestà en les construccions del
bisbe Ermengol (1010-35): la nova catedral a l'indret de l'actual, l'església
dedicada a Sant Pere i Sant Andreu, la de Sant Miquel i els ponts de pedra sobre
el Segre i la Valira, tot finançat amb l'or musulmà aconseguit en la conquesta
del baix Urgell. Potser en el seu origen el nucli va tenir forma rodona, però es
va estendre al llarg del riu i quedà com un triangle limitat pel Segre i el rec
de Santa Maria (un antic torrent) i tancat pel camí de Cerdanya, enmig d'horts,
camps i vinyes.

Sant Ermengol va dirigir un pla ambiciós de renovació d'infraestructures, amb
l'obertura del camí de Tres Ponts i la construcció d'un sistema de ponts sobre
el riu Segre que facilitaria els intercanvis nord-sud. Ermengol també va iniciar
la reconstrucció d'una nova catedral. La seva mort per accident, escaiguda
mentre dirigia en les obres del pont de Bar, el 3 de novembre de 1035, li va
privar de veure acabada la seva obra, que va consagrar el seu successor, Eribau.

Al segle X ja anomenada Seu pels eclesiàstics era afavorida per l'existència
d'un mercat setmanal, esmentat el 1029, i d'una fira coneguda el 1048, que
manifesten la importància del nucli amb relació a la comarca i a les rutes
internacionals del comerç. Fruit d'aquesta prosperitat és la construcció d'una
nova catedral, l'actual, iniciada pel bisbe Sant Ot (1095-1122) i inacabada per
causa de les lluites entre la mitra i els seus poderosos veïns, el vescomte de
Castellbò i el comte de Foix, que eren protectors de l'heretgia albigesa. La
vila arribà a patir un setge i un posterior saqueig (1195), i quedà alliberada
després de pagar un elevat rescat de 30.000 sous entre clericat i poble (encara
no un miler de persones).

En aquestes circumstàncies la catedral romànica, que és una veritable fortalesa,
fou la gran defensa de la vila, desguarnida i mancada d'un bon recinte
emmurallat, encara que les portes d'entrada devien estar ben fortificades (com
ho demostra l'arc de Santa Maria, tot i haver sofert reformes) i tenia la
protecció del riu i del torrent. Al segle següent s'inicià l'obra de
fortificació destinada a encerclar els barris de recent formació amb els
anomenats mur i vall nous, tot i conservar-ne els vells.

Tot i els conflictes bèl·lics a la vila nova, vicus Sedis Urgelli, s'accentuà el
desenvolupament de la població durant el segle XII i tot i que la paraula
civitas havia quedat reservada per l'antiga ciutat del turó (Castellciutat), els
primers anys del segle XIII ja es troba una distinció clara entre la vila vella
i la nova. La vila nova atragué un servei públic molt important en una comarca
rural com la bladeria, és a dir la utilització obligatòria de les mesures
oficials del blat i altres grans, mitjançant el pagament d'un cànon al
representant del senyor. Encara que les mesures que es conserven sota el Carrer
Major daten del 1379, podrien trobar-se a la situació original. La vila nova en
poc temps es va convertir en un centre dedicat a la producció menestral i al
comerç.

A mitjans del segle XIII seguia la utilització del mot vila amb la distinció
entre la vella (Castellciutat) i la nova, però aviat es desplaçà pel de ciutat.
Es troba la forma civitas Sedis Urgellensis en la titulació del notari públic
que exercia a la població i conferí a la Seu una categoria més elevada, la
corresponent a una seu episcopal.

Malgrat les lluites dels bisbes amb els comtes de Foix, acabades amb els
pariatges (1278), la ciutat va viure una època de desenvolupament que s'allargà
fins al 1348, data de la terrible epidèmia de la Pesta Negra, tan mortífera a la
Seu com a la resta de Catalunya.

La muralla tenia un recorregut bastant ampli amb nombroses torres, dotze a
mitjans del segle XV, que encerclava la "gran Seu", amb unes dues-centes cases i
uns límits que no ultrapassà fins al segle XIX: des del portal d'Andorra, a
Capdevila, seguia el carrer encara anomenat de la Muralla i, vorejant el Carrer
Major, arribava al de Trasdors, on hi havia un altre portal i una barbacana per
protegir-lo, en un recorregut que és en direcció de nord a sud. Del barri de
Soldevila, és a dir, l'oposat a Capdevila, on hi havia un altre portal al final
del carrer de Santa Maria i un esperó, el mur seguia el curs del Segre,
paral·lel al carrer de l'Escorxador fins al Palau Episcopal, que, juntament amb
la catedral, formava part del sistema defensiu; després arribava al portal de
Cerdanya, a l'est, des del qual enllaçava amb l'església de Sant Miquel, o sia,
el convent dels predicadors, cap a l'església de Sant Nicolau i el carrer de les
Eres, que portava al portal del nord o d'Andorra.

Per la importància de la Seu com a plaça forta per si mateixa i en connexió amb
els tres turons fortificats de Castellciutat, la Ciutadella i la torre de
Solsona, totes les guerres ocorregudes al país hi han tingut molta repercussió.

El 1466 es produí una reducció del perímetre del recinte emmurallat com a
conseqüència de la lluita contra el rei Joan II que empobrí i perjudicà molt la
ciutat i els murs.

Seguiren les incursions dels hugonots des de l'altre costat dels Pirineus i amb
l'establiment de molts d'ells es produí la introducció del calvinisme al
Principat. L'ambient es tornà hostil als eclesiàstics urgellesos, que es
queixaven dels atacs soferts per ells en el moment d'acudir a la catedral per
resar matines, quan a l'empara de la fosca eren bastonejats, ferits i fins i tot
morts.

La inseguretat s'aguditzà amb el bandolerisme, mal endèmic durant els segles XVI
i XVII, però especialment greus foren les lluites entre nyerros i cadells, puix
que els primers eren senyors de Nyer a la Cerdanya i els darrers ho eren del
castell d'Arsèguel a l'Alt Urgell.

Cal remarcar les ocupacions franceses, la primera de les quals va tenir lloc
durant la guerra dels Segadors, en què es va destacar el canonge urgellenc Pau
Claris, mentre el bisbe Duran era partidari del rei Felip I de Castella. Va
seguir l'ocupació del 1691 per l'exèrcit del duc de Noailles, que aconseguí
conquerir tota la zona del nord del Principat, on actuà com a lloctinent del rei
francès. En la guerra de Successió la Seu fou partidària del rei arxiduc
d'Àustria, al servei del qual es distingí el sacerdot Llorenç de Tomàs i Costa,
però el bisbe Julián Cano fugí perquè era partidari de Felip V, que el traslladà
a Àvila el 1714.

En 31 d'agost de 1719, durant la Guerra de la Quàdruple Aliança la ciutat va
caure en mans de James Fitz-James Stuart, que continuà cap a la ciutadella de
Roses, que aguantà el setge. Verboom va posar setge a la Seu d'Urgell en 22 de
gener de 1720, que es va rendir el 29 de gener, pocs dies abans del final de la
guerra.

En l'anomenada guerra del Francès, i en ser Catalunya incorporada a l'imperi
napoleònic, la comarca de la Seu fou inclosa en el departament francès del Segre
(1812-14). Un cop alliberada, la ciutat va manifestar signes evidents d'un
predomini de la facció absolutista, com les altres viles muntanyenques
contràries al liberalisme de la franja costanera catalana. Durant el Trienni
Liberal, a l'estiu del 1822, caigué en mans de les partides absolutistes de Joan
Romagosa i d'Antonio Marañón, el Trapense, i així els reialistes pogueren
constituir-hi la Regència d'Urgell, màxima manifestació de la ideologia dominant
a la zona.

El capítol catedralici, amb el bisbe Bernardo Francés al davant, i l'ajuntament,
comptant amb el suport d'una gran part dels urgellencs, facilitaren la tasca als
reialistes per establir la Junta Suprema Provincial de Catalunya, que preparà
l'establiment de la Regència el 15 d'agost de 1822), commemorada per la
col·locació d'una làpida a la paret de l'edifici del Deganat el 1969.

Constituïren aquest govern paral·lel al de Madrid tres persones: Bernardo Mozo
de Rosales, marquès de Mataflorida, Jaume Creus i Martí, bisbe de Tarragona, i
el baró d'Eroles, que era del Pallars. El darrer personatge, que fou el vertader
protagonista de l'aventura, rebé el comandament suprem de les forces reialistes
i com a tal publicà un manifest, on consta el programa polític de la Regència,
que també publicà un document similar. No hi hagué temps de portar a terme cap
programa per la desfeta de l'exèrcit del baró i la fugida dels seus col·legues a
Puigcerdà i cap a França, mentre la ciutat era recuperada pel brigadier
Zarroquin.

La Seu serà un dels centres carlins. Ja a l'abril del 1837 el pretendent Carles
preparava l'entrada a la ciutat, que fou avortada, i resultaren detinguts alguns
urgellencs, entre ells el sagristà de la catedral, Bonaventura Casas. Encara fou
pitjor durant la tercera guerra, en caure per sorpresa en mans de Rafael
Tristany a mitjan agost del 1874 per la divisió interna de la població, en gran
part carlina i en part liberal; el nom despectiu donat als liberals era el de
sipaios. Els primers tenien l'ajuda del bisbe Josep Caixal i Estradé, vicari
general castrense de l'exèrcit de D. Carles; arribat a la ciutat el 14 de
setembre següent, es convertí en ànima de la resistència, juntament amb Francesc
Savalls i Antonio Lizárraga i Esquiroz, durant el setge del capità general de
Catalunya, Arsenio Martínez Campos, que durà fins a la rendició del 26 d'agost
de 1875. Així va caure un dels darrers reductes carlins del Principat, i el fill
del general victoriós fou recompensat amb el títol de duc de la Seu d'Urgell.

A principis del segle passat, un cop superada la fil·loxera (1893) que matà
totes les vinyes, la Seu d'Urgell visqué uns anys de prosperitat i expansió, es
canvià el conreu i la base d'agricultura per la ramaderia. L'artífex fou Josep
Zulueta, que importà vaques suïsses per l'elaboració de llet i formatges i creà
la Cooperativa Lletera del Cadí el 1915.

El paisatge es modificà per la necessitat de farratge i s'introduïren els prats
artificials, vorejats de pomeres i pereres, que ocupen tots els regadius, on
pastura el bestiar boví. La carretera comarcal d'Urgell fou construïda a la
primeria de segle i ampliada cap a Andorra i la Cerdanya per obra del bisbe Joan
Benlloch (1907-19), cosa que va afavorir la funció comercial de la ciutat.

Pascual Sanz Barrera i Josep Puig i Cadafalch van començar a estudiar la
catedral i a realitzar-ne les primeres restauracions. El 1923, l'ajuntament va
encarregar a l'arquitecte Joan Bergós la redacció d'un pla d'ordenació urbana,
que posaria els fonaments al creixement de la ciutat cap a ponent, amb
l'establiment d'una malla ortogonal que encara és vigent avui.

La vitalitat cultural dels temps de la república es manifesta amb l'existència
de dos setmanaris de gran qualitat, "El Cadí" i "L'Alt Urgell".

L'ombra de la guerra civil, amb la seva gran fractura, va dominar, com a arreu
del país, un llarg període de recessió econòmica i moral. Als anys seixanta, la
Seu d'Urgell va començar a experimentar un cert creixement econòmic, al que
l'impuls comercial andorrà no va ser aliè. És l'època de la urbanització de
l'eixample i de certes barriades perifèriques, i també de certes intervencions
culturals, com el gruix de les restauracions de la catedral i tot el seu entorn
urbà, i la posada en escena del Retaule de Sant Ermengol als claustres.

El pla general d'ordenació urbana, del 1979, va reprendre la tradició Bergós per
racionalitzar el creixement de la ciutat i preveure les expansions futures.
Actualment està en fase d'aprovació un nou pla d'ordenació.

Els aiguats del novembre del 1982, a més del seu impacte dramàtic per la pèrdua
de vides humanes i pel daltabaix econòmic, van propiciar la canalització del
Segre, una aspiració centenària, i una de les fites de la Seu d'Urgell
contemporània: la construcció del parc del Segre i la participació de la Seu
d'Urgell als Jocs Olímpics de Barcelona 1992, com a subseu de l'especialitat de
piragüisme d'aigües braves.

La ciutat s'estén al centre de la plana o ribera de la Seu, formada pel Segre a
la seva confluència amb la Valira. La clotada, on és situat el municipi, és
producte de l'enfonsament d'una dovella pirinenca, terraplenada posteriorment
per dipòsits lacustres miocènics. La ribera de la Seu és voltada d'altes
muntanyes i serralades, la més vistosa de les quals és la serra del Cadí,
coronada de roca blanca, important escarpament de falla que limita pel sud la
fossa tectònica.

A la plana, arran de la Valira, hi ha un serrat allargassat, paral·lel al riu.
La part ponentina del terme és accidentada pels contraforts que davallen del
tossal d'Estelareny i del roc de l'Àliga i que atenyen els 817 m al turó del
Corb. Per l'esquerra del Segre el territori és força més ample, regat per
diverses séquies i canals que prenen les aigües del mateix riu.

Una de les característiques principals del paisatge de la plana urgellenca és la
presència de dos rius que conflueixen: la Valira que ve d'Andorra i el Segre de
l'Alta Cerdanya i la Baixa Cerdanya:

Al terme de la Seu d'Urgell hi ha diversos recs, entre els quals els més
importants i antics són el de l'Olla i Segalers, el del Pla i el del Salit.
Altres recs importants són el de Sant Pere, el del Molí (de la Valira) i el de
Leucata. La majoria prenen les aigües del Segre.

El 7 de novembre del 1982 es van produir unes importants inundacions que van
afectar no només a la Seu d'Urgell, sinó les comarques de l'Alt Urgell i la
Cerdanya, com també les comarques de Lleida i el Principat d'Andorra.

Les riuades van deixar 14 víctimes mortals, quaranta pobles aïllats i trenta
ponts enfonsats a l'Alt Urgell. A més, van suposar una important crisi
econòmica. Es calcula que a la Seu d'Urgell es va estimar els danys en
1.437.300.000 pessetes (8 milions d'euros i 38 milions a la comarca), que va ser
declarada zona catastròfica per reial decret.

L'observatori de la Molina va donar xifres de 600 litres per m², a la Seu
d'Urgell 102 litres per m². Ni els diaris de Barcelona ni la televisió
reflecteix la magnitud de la catàstrofe, bolcats en el seguiment del viatge del
Papa Joan Pau II.

A Alp, els aiguats es van endur la carretera de la Molina. A Martinet se n'hi va
endur cinc o sis cases. Al Pont de Bar, segurament l'emblema d'aquests aiguats:
mig poble va quedar colgat pel despreniment d'una muntanya i l'aigua va
destrossar també bastantes cases; va acabar d'emportar-se les restes del pont
mil·lenari de Sant Ermengol. Fígols es va quedar sense pont. A la Seu d'Urgell
es va endur el pont de la Palanca. El Pont de Bar, gràcies a ajuts de la
Generalitat, es va refer el nou poble en un turó de la vora.

El clima de la comarca és del tipus mediterrani, transformat per la muntanya,
per això la major part de la població es concentra a les riberes.

Les precipitacions són escasses, al voltant dels 700 mm anuals, bé que augmenten
considerablement amb l'altitud. A l'estiu, el màxim de pluges correspon a les
muntanyes; el mínim és a l'hivern a tota la comarca. És un clima, per tant, sec
i fred a l'hivern, fresc i plujós a la primavera i començament d'estiu, calorós
i sec al final d'estiu i començament de tardor, i fresc i humit a la tardor. La
vegetació és continental, en gran part submediterrània.

A les eleccions municipals del 2015 el partit més votat ha estat Convergència i
Unió amb el 34,01% dels vots i 6 regidors, sent la segona vegada que CiU guanya
a la localitat, ja que anteriorment havia guanyat les eleccions el Partit dels
Socialistes de Catalunya. Les eleccions del 2015 han estat marcades per la
pèrdua d'un regidor per CiU, el manteniment dels 6 regidors del PSC, l'augment
de 2 regidors per part d'ERC i la primera entrada al consistori de la Seu per
part de la Candidatura d'Unitat Popular, així com la pèrdua dels regidors del
PPC i d'ICV-EUiA-EPM.

Fins al 2011 i des del 2003 (legislatures 2003-2007 i 2007-2011) el govern
municipal ha estat format per una coalició bipartita d'Esquerra Republicana de
Catalunya i Convergència i Unió tot i que el Partit dels Socialistes de
Catalunya (PSC-PM) havia guanyat en vots les eleccions municipals des del 1983
al 2007, governant el PSC des del 1983 al 2003 amb Joan Ganyet i Solé al
capdavant.

La primera legislatura del govern bipartit i del 2007 al 2008 de la segona
legislatura va ser alcalde Jordi Ausàs i Coll (ERC) i en la segona legislatura
del 2008 al 2011 Albert Batalla i Siscart (CiU). Albert Batalla es va fer càrrec
de l'alcaldia un any abans del previst al ser nomenat Jordi Ausàs conseller de
Governació de la Generalitat de Catalunya.

Tradicionalment la Seu ha estat una regió agrícola de subsistència familiar.
Fins al segle XVIII els pagesos vivien bastantes penúries però amb la
introducció del regadiu, l'economia local canvia força. Pascual Madoz, vers la
meitat del segle XIX, elogia la fertilitat de la plana de la Seu.

S'hi solia cultivar blat, ordi, civada, panís (blat de moro), i des del segle
XVII una àmplia varietat de llegums com les faves i els fesols, de fruita,
sobretot de tardor, i, també, alguns productes tèxtils com el cànem. A més
d'hortalisses, oli, pastures per al bestiar i vi, que s'exportava a Andorra i
d'altres llocs de muntanya.

La ramaderia fou una activitat secundària, si bé a l'edat mitjana el porcí havia
estat força nombrós. Tradicionalment predominava el bestiar oví, per la llana,
mules per les feins del camp, i bestiar caprí.

La plaga de la fil·loxera (1893) acabà amb la vinya dels Pirineus, entre
d'altres, i fou un determinant pel canvi d'economia per la Seu, bona part de
l'Urgellet i també dels Pirineus. A la Seu el canvi fou impulsat per Josep
Zulueta i Gomis, que transformà les terres de regadiu en prats artificials per
al manteniment de vaques lleteres que ell mateix importà de Suïssa. Es creà la
Cooperativa Lletera del Cadí.

A la Seu es produeix el Formatge de l'Alt Urgell i la Cerdanya (DOP) i Mantega
de l'Alt Urgell i la Cerdanya (DOP), de la Cadí, llet que s'extreu de les vaques
d'ambdues comarques. A la Seu també es troba el Consell Regulador de la Vaca
bruna dels Pirineus.

La comarca no ha estat un territori caracteritzat per la industrialització, si
bé al segle XIX hi havia indústria tèxtil, que filava i teixia el lli, la llana
i el cànem del país. N'hi havia també de derivada del ferro. Es fabricaven
ganivets i tota mena d'estris i ferramenta.

En l'actualitat la indústria més important és la làctia, també és important el
sector de la fusta, metall, energia i els materials de construcció. La
Cooperativa Lletera del Cadí fou fundada el 1915 per Josep Zulueta. El 1969
tenia uns 1.000 socis, recollia uns 60.000 litres diaris de llet i ocupava més
de 100 treballadors. Actualment són uns 375 socis, elabora uns 65 milions de
litres de llet anualment, assoleix un volum de negoci anual de 5.500 milions i
la indústria dóna feina a uns 120 treballadors.

El 1942 es creà la Cooperativa del Camp per ajudar al manteniment i la millora
de l'agricultura. El 1972 es fundà, a partir d'una empresa anterior, el Grup
Sindical de Colonització, o Lleteries de la Seu, com era coneguda popularment,
actualment tancada.

El comerç, donà caràcter a la ciutat ja antigament. De la primera meitat del
segle XI data la fira de la Seu, que conegué molts alts i baixos.

Aquesta fira i el mercat setmanal han afavorit els intercanvis entre les terres
d'una banda i altra dels Pirineus. Als protocols notarials hom registra
diversitat d'operacions de comerç de diverses branques. I al segle XIII ja es
creà el servei de la bladeria, amb mesures oficials per la ciutat i comarca per
tot tipus de cereals. Als porxos del Carrer Major encara es poden veure les
antigues mesures per al gra del 1579, que s'usaren fins al segle XIX.

L'activitat bancària de la ciutat és força elevada, respecte del nombre
d'habitants: hi ha 9 oficines bancàries i 10 oficines de caixes d'estalvis.

El transport del Pirineu té una dificultat i és la seva geografia: és un massís
de roca que divideix netament la península Ibèrica de la resta d'Europa; i cal
superar-lo. Tot el transport comercial, public i privat que passa entre Ibèria i
el centre d'Europa ha de passar pel Pirineu, si no vol anar en vaixell que
moltes vegades és car i poc convenient.

L'eix principal de comunicacions ha estat marcat sempre per la vall del Segre, i
les carreteres més importants són la de Lleida a Puigcerdà, la carretera d'accés
a Andorra des de la Seu i tot un seguit de carreteres intercomarcals i pistes de
muntanya. La inexistència de ferrocarril ha estat un fre important en el
desenvolupament de l'Alt Urgell, que té a Puigcerdà l'estació més propera. En
tota la comarca no hi ha cap autopista. Les carreteres més importants són la
C-14 i la N-260, també té molta importància la E-9 o eix del llobregat desde que
van fer el Túnel del Cadí a la Cerdanya.

A la resta de Pirineus hi ha diferents línies de ferrocarril però no n'hi ha cap
que estigui suficientment a prop de la Seu d'Urgell per ser operativament bona.
Les dues estacions més properes són les estacions de Puigcerdà, línia de
Barcelona-Vic-Puigcerdà i la de Pobla de Segur, línia Lleida - la Pobla de Segur
per això s'han fet diferents propostes:

El projecte de la línia ferroviària de Barcelona-Andorra és una antiga
reivindicació, de fer arribar el tren a Andorra, tant d'Andorra com d'altres
poblacions catalanes afectades com la Seu d'Urgell, Puigcerdà, la zona de la
línia Lleida - la Pobla de Segur i actualment s'hi han afegit el Ripollès i
Osona.

Hi ha tres propostes: una, allargar la línia Lleida - la Pobla de Segur fins a
Andorra, passant per Sort i la Seu d'Urgell però la més defensada per les
comarques d'Osona, el Ripollès, la Cerdanya i l'Alt Urgell és la de perllongar
la línia de Barcelona-Vic-Puigcerdà fins a la Seu d'Urgell i després fins a
Andorra, una variant d'aquesta última és fer una bifurcació a prop de Toses
evitant el sinuós pas per la Cerdanya.

Fins i tot el cap de Govern d'Andorra, Albert Pintat, ha transmès a les
autoritats espanyoles la petició que arribi l'alta velocitat a la capital
alturgellenca, per connectar l'eix pirinenc.

L'Aeroport de la Seu d'Urgell o Aeroport Pirineus - la Seu d'Urgell situat entre
Aravell, Adrall i Montferrer a la part baixa del terme municipal de Montferrer i
Castellbò, a 5 km de la capital urgellenca. Aquesta instal·lació aeroportuària
s'ha reobert al juny del 2010, després que finalitzessin el 1984 els vols
comercials. Pel moment només acollirà vols privats i d'emergències i està
pendent d'aprovació el Pla Director de l'Aeroport que ha de definir el seu ús
comercial.

A l'estació d'autobusos de la Seu d'Urgell hi paren diàriament autobusos que fan
el recorregut Andorra-Barcelona, Lleida, Tarragona i cada hora hi ha un autobús
la Seu d'Urgell-Andorra. A més també hi ha una flota de taxis que fan diversos
viatges a Barcelona, entre d'altres.

Des del 24 de novembre de 2008 hi ha una línia d'autobús interurbà, anomenat
Seubús, i és la primera línia d'autobús de l'Urgellet (i de l'Alt Pirineu). La
línia va d'Alàs a Arfa passant pels barris aïllats de la Seu i algunes parades a
l'interior com l'institut, l'Hospital, correus, entre d'altres.

Al llarg de l'any són diverses les manifestacions de caràcter folklòric. Per
Nadal hom fa els actes tradicionals com la Missa del Gall, antigament es
representava el Cant de la Sibil·la (la versió mallorquina és Patrimoni
Immaterial de la Humanitat) és documentat per última vegada el 1548, i el 2011
es va recuperar aquesta tradició amb la versió pròpia de la ciutat que és ja en
català i una de les primeres expressions poètiques en aquesta llengua. Des del
2003, durant les festes de Nadal, té lloc el Món Màgic de les Muntanyes i el Tió
de la Freita (Tió de Nadal) n'és un dels protagonistes.

El 17 de gener, festivitat de Sant Antoni Abat, es fa la cavalcada dels Tres
Tombs i una escudellada popular, la Calderada, al Passeig de Joan Brudieu i es
finalitza amb la "Pujada al pal", que consisteix en el fet que els participants
arribin dalt de tot d'un pal ensabonat per aconseguir així el gall que hi ha al
capdamunt dins un cabàs, com a recompensa. El 20 de gener se celebra la
festivitat de Sant Sebastià. Durant la Setmana Santa té lloc la processó del
Sant Enterrament, els orígens de la qual es remunten a l'any 1603 amb la
fundació de la Confraria de la Preciosíssima Sang i les caramelles.

El dilluns de Pasqua, la gent de la Seu i rodalia celebra la Trobada, aplec que
es fa en diversos camps de Bellestar i després la gent es dirigeix a l'ermita de
la Mare de Déu de la Trobada (Montferrer i Castellbò).

El 7 de juliol hom celebra la festivitat de Sant Ot, patró de la ciutat. Les
representacions del Retaule de Sant Ermengol, a l'agost, es començaren a fer el
1957 i el 1998 van quedar interrompudes a causa de la restauració del claustre;
és un espectacle teatral basat en diferents escenes de la vida del sant, amb un
text escrit per Esteve Albert i que tenia lloc al claustre de la catedral.

El darrer cap de setmana d'agost, se celebra la Festa Major, en la qual destaca
el ball Cerdà, que és ballat per més de cent parelles (entre petits i grans) el
diumenge al matí.

La ciutat compta amb dos parelles de gegants, l'Abd Al-Rahman i la Constança que
daten de 1943 i representen a un rei moro i una comtessa de Castellbò i l'Ot i
l'Urgell del 2005 que representen un trobador i una dona de la noblesa i que
recuperen el nom dels primers gegants que van existir a la Seu.

A l'Arxiu Municipal de la Casa de la Ciutat, al Nucli antic, es troba el Llibre
verd o Llibre de privilegis de la ciutat d'Urgell del 1470; té la coberta de
fusta folrada amb pell, i s'hi esmenten els usos i costums de la ciutat
d'aquella època.

Hi ha una dita popular que diu: A la cadireta de la Seu, qui se n'alça no s'hi
asseu. A la Seu, si no hi pots ficar la cama, fica-hi el peu. Quan a la Seu
repique, senyal de misteri. Valen més cinc filles cosidores, que un fill
canonge. L'hàbit no fa el monjo, ni camussa, canonge. O bé monja o bé canonge.

Tot i la baixa densitat de població a l'Alt Pirineu, la zona acull el 6,6% de
l'activitat firal de Catalunya. A la Seu són nombroses les concentracions firals
i de mercats al llarg de l'any:

La Seu d'Urgell va ser subseu de piragüisme als Jocs Olímpics d'estiu de 1992
que van tenir lloc a Barcelona. L'any 2010 l'ajuntament de Barcelona va donar a
conèixer la presentació de la Candidatura Barcelona-Pirineu 2022 per a uns Jocs
Olímpics d'hivern el 2022 i les autoritats locals van expressar la seva voluntat
per ser subseu olímpica de nou i participen en el consell territorial de la
candidatura.

Actualment la ciutat té la certificació de Destinació de Turisme Esportiu de
l'Agència Catalana de Turisme en les modalitats de BTT, futbol, piragüisme en
aigües braves i esports col·lectius.

Les competicions, els entrenaments i l'oci relacionat amb el piragüisme té lloc
al Parc Olímpic del Segre construït per a les olimpíades del 1992. D'ençà s'han
organitzat el campionat Mundial de Piragüisme en Eslàlom de 1999, el campionat
Mundial de Piragüisme en Eslàlom de 2009 i la Copa Pirineus.

Els canoers locals del club Cadí Canoë-Kayak destacats són Pere Guerrero, 28è a
les olimpíades, i Carles Juanmartí, medalla de bronze als campionats de la Seu
de 2009, 19è i 11è a les olimpíades del 2000 i del 2004 a Sydney i Athina.

La Seu d'Urgell juntament amb els municipis de Josa i Tuixén, Lles de Cerdanya i
Montferrer i Castellbò van crear l'any 1985 la Mancomunitat per la promoció de
l'Esquí Nòrdic. La finalitat de la Mancomunitat és promocionar les estacions
d'esquí nòrdic propietat dels municipis que la integren i dotar les seves
instal·lacions de les infraestructures necessàries i dels mitjans suficients per
al desenvolupament de la pràctica de l'esquí nòrdic. El 27 de febrer de 2008 es
va arribar un acord per incorporar totes les estacions d'esquí nòrdic de
Catalunya i actualment està format per set estacions.

La ciutat és seu del Club d'esquí de fons Urgellet i Cerdanya (CEFUC), club que
fundà un grup de pares l'any 1975. Fins fa poc va ésser un dels pocs clubs a
Espanya dedicat només a l'esquí de fons. D'aquest club han sortit bona part dels
corredors i tècnics que han destacat tant a nivell català com espanyol i, fins i
tot, molts d'ells han format i formen part de l'equip de la Real Federación
Española de Deportes de Invierno, essent Olímpics diverses vegades.

Prop de la Seu d'Urgell hi ha quatre estacions d'esquí de fons de la
Mancomunitat de Municipis per la Promoció de l'Esquí Nòrdic:



https://ca.wikipedia.org/wiki/Josep_Puig_i_Cadafalch

Josep Puig i Cadafalch (Mataró, el Maresme, 17 d'octubre de 1867 – Barcelona, 23
de desembre de 1956) fou un arquitecte modernista, historiador de l'art i
polític català. Va exercir la política com a regidor de l'Ajuntament de
Barcelona (1901–1903), diputat a les Corts Espanyoles (1907–1910), diputat
provincial (1913–1924), i com a president de la Mancomunitat de Catalunya
(1917–1924).

Entre les seves obres més conegudes figuren la Casa Amatller (1898–1900) i la
Casa de les Punxes (1903–1905). Fou especialista en art romànic de fama
internacional amb múltiples obres publicades sobre aquesta matèria i promotor de
les excavacions d'Empúries a partir del 1908. En reconeixement a la seva
trajectòria professional, diverses universitats li concediren el títol de Doctor
honoris causa.

Era fill de Joan Puig i Bruguera i Teresa Cadafalch i Bogunyà, dedicats a la
fabricació de teles a Mataró, ciutat on va viure i cursar els seus estudis
secundaris al col·legi de Santa Anna, dels escolapis de Mataró. Amb setze anys
començà a fer col·laboracions literàries d'un regust neoromàntic i patriòtic.
Puig es mostrava interessat pels moviments nacionals emergents de l'època i va
identificar ràpidament la història com a element bàsic per a la creació d'una
consciència nacional i per refermar la identitat de país enfront d'un
parlamentarisme centralista. Als seus primers treballs es reflecteix aquest
esperit:

Puig s'interessava per la història, les arts i les ciències i decideix iniciar
estudis d'arquitectura a l'Escola Provincial d'Arquitectura la tardor de 1883,
simultaniejant-los amb els cursos de llicenciatura en ciències
fisicomatemàtiques de la Universitat de Barcelona. Un any més tard començà, a
més, estudis a l'Acadèmia de Belles Arts.

La seva manifesta sensibilitat catalanista i la influència del jurista i poeta
Terenci Thos i Codina que era professor seu a l'escola d'Enginyers Industrials
de Barcelona, el varen fer implicar políticament. En aquest període va entrar al
Centre Escolar Catalanista (1887), la secció estudiantil del Centre Català de
Valentí Almirall. En aquesta entitat va fer amistat amb Duran i Ventosa, Narcís
Verdaguer, Prat de la Riba i Cambó. Puig va arribar a presidir el centre del
1889 al 1890, substituint Narcís Verdaguer i passant-li el relleu a Prat de la
Riba.

Allà va començar a formar part del grup la Renaixença, treballant a Mataró, la
seva ciutat natal. Es doctorà en Ciències Físiques i Matemàtiques el 1889 a la
universitat de Madrid, i el 15 d'octubre de 1891 va acabar els seus estudis
d'arquitectura a Barcelona amb l'admiració del director de l'escola, Elies
Rogent i del seu professor predilecte, Domènech i Montaner.

Es va casar el 1892 amb Àngels Macià i Monserdà, filla de l'escriptora feminista
Dolors Monserdà de Macià. Varen tenir una filla, Pilar Puig Macià de Cunill.

La primera experiència docent la va tenir de la mà de Pompeu Fabra amb qui es va
associar el 1891 per muntar una acadèmia preparatòria per a l'ingrés a les
escoles d'arquitectura i enginyers. A l'acadèmia Fabra impartia les classes de
matemàtiques i Puig les de dibuix. La iniciativa va durar un any fins que el
1892 Puig va començar a exercir com a arquitecte municipal de Mataró, en
substitució d'Emili Cabanyes. Va continuar en el càrrec fins al 1896.

Puig recull a les seves memòries una visió crítica dels mètodes docents de
l'època, que qualifica de poc professionals i basats en l'adopció de texts
estrangers, i professors sense formació (dels quals exclou Domènech i Montaner,
August Font i Elies Rogent). Critica la manca d'investigació i generació de
coneixement propi, especialment en el camp de la història de l'art. Fou aquesta
insatisfacció la que va marcar el seu interès per la docència combinada amb els
seus estudis sobre la història i el romànic.

Va ser nomenat professor de l'Escola d'Arquitectura de Barcelona (1901–1902), on
va desenvolupar les seves qualitats com a arquitecte i on va tenir com a alumne
Joaquim Raspall. També va impartir classes a la universitat de la Sorbona (1925,
1937–1939), la de Harvard, la de Cornell (1926) i a l'Institut d'Art et
Archéologie de París (1930).

Presentà comunicacions en el Congrés Arqueològic de França que tingué lloc a
Carcassona i Perpinyà (1906), als congressos internacionals d'història de l'art
de París (1921), Roma (1922) i Estocolm (1933), i als d'estudis bizantins de
Bucarest (1924), Belgrad (1927) i Atenes (1930).

Va ser nomenat Doctor honoris causa per les universitats de Friburg (1923),
París (1930), Barcelona (1934), i Tolosa (1949).

Amb la crisi de la dictadura de Primo de Rivera va reactivar-se políticament com
a membre de la direcció de la Lliga Regionalista, tot i que hi tingué amb un rol
molt secundari.

Conscient de les possibles represàlies polítiques de la dictadura, Puig i
Cadafalch va amagar tot el seu arxiu personal, amb documents de la Mancomunitat,
de Prat de la Riba i del seu treball com a arquitecte, en una doble paret a casa
seva. El 2003, 80 anys més tard, van ser descoberts per la família i, després
d'una llarga negociació, venuts a la Generalitat de Catalunya.

Després de la Guerra Civil va estar exiliat a França entre el 1936 i el 1942,
instal·lant-se a la Catalunya del Nord per estudiar els monuments romànics de la
zona. Quan va retornar el règim li va prohibir exercir d'arquitecte altre cop.
Es dedicà aleshores a organitzar vetllades literàries i actes culturals
semiclandestins. A més, va retre un darrer servei polític a Catalunya en
emprendre la reconstrucció de l'Institut d'Estudis Catalans com a únic president
i únic membre fundador encara viu a llavors. Entre 1949 i 1954 va publicar tres
volums sobre l'escultura romànica a Catalunya.

Va morir a Barcelona el 23 de desembre de 1956 i va ser enterrat el dia de Nadal
al cementiri dels Caputxins de Mataró.

Va participar en la I Assemblea de la Unió Catalanista a Manresa (1892) on
assistiren 250 representants de 160 poblacions i on Puig va anar en qualitat
d'arquitecte municipal de Mataró. El 1899 es va produir una escissió a la Unió
Catalanista i la branca de més implicació política formada per Prat de la Riba,
Puig i Cadafalch, Duran i Ventosa, Francesc Cambó i Verdaguer i Callís, va
constituir el Centre Nacional Català el 1900. Aquest grup es va fusionar un any
més tard amb la Unió Regionalista per a formar la Lliga Regionalista, un partit
amb un ampli suport de la burgesia industrial enfront de l'oligarquia agrària
que dominava la política espanyola i que donava suport al lerrouxisme. Puig i
Cadafalch, com a cofundador de la Lliga Regionalista (1901), fou membre del seu
Comitè d'Acció Política, un grup de membres vitalicis i d'alt poder que es va
crear el 1904 quan dins la Lliga va destacar la línia lliberal promoguda per
Francesc Cambó.

A les eleccions de novembre de 1901, Puig és elegit regidor de la Lliga
Regionalista a l'Ajuntament de Barcelona (1901–1906) integrat a la comissió de
Foment i Cultura, des d'on es va implicar directament en les millores de la
qualitat dels serveis als ciutadans: especialment de la xarxa de clavegueram i
de l'asfaltat de la Gran Via i del Passeig de Gràcia. L'any 1902, fomenta la
creació de Junta Autònoma de Museus que va crear el museu Arqueològic al Parc de
la Ciutadella.

Puig i Cadafalch, era un dels majors detractors de l'urbanisme de Cerdà i havia
manifestat a La Veu de Catalunya que l'homogeneïtat igualitària de la trama de
Cerdà entrava en contradicció amb la voluntat de dotar certs espais o
institucions de la ciutat d'una identitat especial. La ciutat començava a
aspirar a una capitalitat que no havia tingut en segles, i això requeria un nou
urbanisme i una nova arquitectura. París era el referent més immediat pel que
feia a l'ordenació monumental o institucional desitjada i les noves teories
urbanístiques europees sobre la segregació d'usos (indústria, comerç/serveis,
lleure i residència) oferien solucions a la compatibilitat de la ciutat amb la
indústria. La posició de Puig i l'aprovació el 1903 del Pla Jaussely que
harmonitzava el Pla Cerdà amb els traçats originals de les viles que envoltaven
la ciutat, va fer que Puig comencés a monumentalitzar la ciutat i trencar amb
l'ortodòxia del pla de l'eixample, promovent la creació d'institucions que
resolguessin els problemes locals.

En aquesta època va col·laborar amb «La Renaixença» i el setmanari «La Veu de
Catalunya», i fou un dels fundadors del diari del mateix nom, al qual contribuí
amb articles molt contundents durant els primers anys. El 1905 publica un
article a la Veu de Catalunya que sota el títol «A votar! Per l'Exposició
Universal», no només demanava el vot per al seu partit, sinó que proposava la
realització d'una exposició com la de Barcelona de 1888. Aquesta idea, basada en
la modernitat que aportava la implantació de l'electricitat, s'acabaria
materialitzant en l'Exposició Internacional de 1929 a Barcelona.

A finals de 1905 es van produir els Fets del ¡Cu-Cut!, que van seguir amb la
nova Llei de Jurisdiccions clarament perjudicial per als interessos catalans.
Aquesta polèmica llei (que havia fet caure el govern d'Eugenio Montero Ríos) va
fer unir tots els partits catalans en una coalició anomenada Solidaritat
catalana. Puig va participar activament en aquest moviment esdevenint diputat a
les Corts Espanyoles en les eleccions del 21 d'abril de 1907. Des del seu escó
va intentar construir una Espanya forta a partir de les llibertats dels pobles
que la formaven. Puig es va estrenar amb un discurs el 13 de juny com a
representant de la Lliga on acusava l'estat de «caduc, en no ser l'òrgan adient
de les varietats dels ciutadans» i presentava com, en opinió de la Lliga, havia
d'evolucionar:

Puig, en la seva activitat com a diputat fins a la suspensió de la legislatura
el 1909 es va pronunciar contra l'exportació d'obres d'art i a favor del
desenvolupament dels museus; potenciant el desenvolupament de les comunicacions
ferroviàries i de carreteres i a millorar l'ensenyament. Els seus esforços, però
varen obtenir un ressò molt limitat pel govern i els diputats espanyols.

Puig va col·laborar amb Prat de la Riba, que ocupava el càrrec de president de
la Diputació de Barcelona des del 1907, en fer d'aquesta institució una
organització dinàmica, llavor de la futura Mancomunitat. Va impulsar l'inici de
les excavacions d'Empúries, a càrrec de la Junta de Museus i dirigides per
l'arqueòleg valencià Emili Gandia, i va participar de la fundació de l'Institut
d'Estudis Catalans. En aquest període va continuar amb els seus viatges a
Alemanya, Brussel·les i el migdia francès.

El 1913 va ser elegit diputat provincial per la Lliga, i amb Prat de la Riba a
la presidència, va defensar el projecte de la Mancomunitat de Catalunya que
assentés els fonaments de la cultura catalana. Finalment el 23 d'octubre de 1913
es va organitzar una assemblea dels diputats representants de les quatre
diputacions i varen aprovar els estatuts de la institució que es va constituir
el 6 d'abril de 1914, amb Prat de la Riba com a primer president.

L'1 d'agost de 1917 va morir sobtadament i prematura el fundador i president de
la Mancomunitat de Catalunya, Enric Prat de la Riba. L'elecció d'un nou
president va situar a Puig com a candidat de la Lliga Regionalista i al
president de la Diputació de Lleida, Joan Rovira i Agelet, com a candidat
liberal amb el suport dels republicans que estaven dolguts amb la Lliga perquè
formava part del govern alfonsí de concentració de Dato. Puig va guanyar per 48
vots contra 39 de Rovira i va ser nomenat president de la Mancomunitat el 29 de
novembre de 1917.

Puig va ser reelegit altre cop el 1919 amb 53 vots, 22 en blanc i 4 per a Emili
Briansó; el 1921 amb 75 vots i 10 en blanc; i també el 1923 amb 71 vots a favor
14 en blanc i un en contra.

Amb l'esclat de la Primera Guerra Mundial, es posicionà a favor de França. Al
seu primer mandat va abordar la qüestió de l'autodeterminació aprofitant la
inèrcia del resultat de la primera guerra mundial, en què s'havien creat nous
estats. Cambó va liderar un moviment autonomista seguit per la Mancomunitat i
els parlamentaris catalans a Madrid, preparant un projecte d'estatut d'autonomia
aprovat el gener de 1919 per l'Assemblea de la Mancomunitat i ratificat per una
assemblea de representants de municipis. El següent pas era presentar-ho davant
del parlament espanyol perquè fos sancionat en nom del principi
d'autodeterminació recollit en un dels catorze punts de Wilson.

La negativa de Madrid a la proposta estatutària va coincidir amb una forta
inestabilitat social a Catalunya que es manifestava en esdeveniments com la vaga
de la Canadenca. La Lliga Regionalista va fer un gir cap a la dreta més
conservadora i el sector més nacionalista va decidir escindir-se i formar Acció
Catalana (l'òrgan de difusió del qual era La Publicitat). Puig es va mantenir a
la Lliga, però va perdre dos dels seus millors col·laboradors: Lluís Nicolau
d'Olwer i Jaume Bofill i Mates, que varen incorporar-se al nou partit.

Com a president de la Mancomunitat de Catalunya va desplegar les polítiques
iniciades per Enric Prat de la Riba creant institucions culturals, expandint les
infraestructures viàries, telefòniques i elèctriques, i millorant els models
d'explotació agrària catalans. Així cal destacar la creació de l'Escola d'Alts
Estudis Comercials el 1918, la xarxa de biblioteques populars entre el 1918 i
1922, l'Escola d'Infermeres Auxiliars i el Servei Meteorològic de Catalunya el
1919, l'elaboració d'un complet mapa de Catalunya a escala 1:50000 i un de
geològic el 1920, l'Escola Industrial de Teixit de Punt a Canet de Mar el 1922,
la Biblioteca de Catalunya el 1914 o el Museu d'Arts Decoratives i d'Arqueologia
al Parc de la Ciutadella.

Aquestes institucions donaven caràcter intel·lectual i científic al projecte de
recuperació de la identitat catalana i, de fet, molts d'ells encara continuen
actius: com ara l'Institut d'Estudis Catalans, el Servei de Conservació i
restauració de monuments, la Junta de Museus o la Biblioteca de Catalunya.

Amb la implantació de la dictadura de Primo de Rivera i els ferms propòsits
d'enfrontar-se al catalanisme, Puig i Cadafalch va decidir marxar a França el 24
de desembre de 1923 per continuar els seus estudis del romànic, deixant al
capdavant de la Mancomunitat al vicepresident Santiago Estapé i Pagès. El gener
de 1924 el governador militar de Catalunya, general Lossada, va fer ús dels
poders que li donaven el nou règim per imposar com a nou president de la
Mancomunitat Alfons Sala i Argemí fins que la institució va ser dissolta
definitivament el 20 de març de 1925. Durant la dictadura el general Primo de
Rivera va procurar desfer sistemàticament l'obra política i cultural de la
Mancomunitat que havia donat de nou modernitat i identitat al país.

Anys més tard, Puig va exposar el seu punt de vista sobre aquest període a Josep
Pla:

Amb la instauració de la República, Puig i Cadafalch va intentar tornar als
cercles de poder com a membre de la direcció de la Lliga, però amb poca
capacitat d'influència en les decisions.

Entre els anys 1892 i 1896 va ser arquitecte municipal de Mataró, on va
desenvolupar la xarxa de clavegueram, la restauració de la creu de terme i va
treballar en l'edifici del Rengle (el mercat cobert).

Puig era un home preocupat per aspectes relatius al desenvolupament social i el
paper que el territori podia jugar en aconseguir-ho: higiene, comunicacions,
educació. A més, es mostrava contrari a algunes de les limitacions
arquitectòniques i administratives que el Pla Cerdà imposava a les noves
construccions i que ell havia patit en el seu projecte de la casa Amatller. En
tres articles publicats a la Veu de Catalunya (29 desembre 1900, 7 gener 1901,
22 gener 2001) sota el títol «La Barcelona d'anys a venir», Puig definia les
seves reivindicacions en una mena de full de ruta que va passar a aplicar quan
va ser regidor de Barcelona.

El 1912 va ser nomenat president de l'Associació d'Arquitectes de Catalunya.
Deixeble de Domènech i Montaner, va viure a cavall de dues èpoques artístiques:
el final del modernisme i el principi del noucentisme. Té diverses etapes
diferenciades:

La primera etapa de Puig i Cadafalch està íntimament vinculada amb el seu
sentiment d'arrelament a la terra, de casa pairal catalana, de prestigi feudal,
aristocràtic, simbolista i somiador. Es coneix com a època rosa pel color dels
seus edificis d'obra vista combinada amb rajola i forja. S'identifica la
influència historicista del seu mestre Domènech i Montaner i de Vilaseca,
sobretot per l'ús de finestrals neogòtics o neoreneixentistes i les fileres de
finestres a les golfes. Té un cert paral·lelisme amb l'arquitectura de Messel o
en la Borsa d'Amsterdam de Berlage. Es pot enquadrar en el seu període
modernista desenvolupat des de Mataró i Argentona, la vila on estiuejava.

En aquesta etapa la seva primera obra, la Casa Martí (1896), recull aquest
programa germànic propi de la influència wagneriana de l'època, en contraposició
al racionalisme francès i la seva adaptació espanyola. La Casa de les Punxes
(1905) incorpora un clar regust feudal nòrdic amb maó nu. En aquestes obres Puig
no inventa formes noves sinó que integra i harmonitza detalls i solucions
arquitectòniques preexistents. Practica l'evocació del paisatge amb abundants
detalls florals coincidint en el temps amb l'exuberància floral de la porta del
naixement de la Sagrada Família.

Les estructures de la casa Macaya o la Casa Garí deriven d'un tipus de façana
tradicional catalana del segle XV i XVI, i inclouen similars patis interiors amb
escala d'accés al pis noble. L'obra més completa d'aquesta època és la casa
Amatller amb profusió de ceràmica, esgrafiat, forja, vitralls i escultures dels
millors artistes del modernisme. Recull múltiples signes de l'arquitectura
nòrdica com la simbologia heràldica o el capcer esglaonat. Entre l'arquitectura
industrial destaquen la fàbrica Casaramona (Barcelona), la granja Terrades
(Seva) o la fàbrica Carbonell Sussagna (Canet de Mar).

La segona etapa de la seva arquitectura es coneix com l'època blanca
(Racionalisme) que correspon als gustos de la nova elit burgesa, pràctica i
ordenada. Puig troba el seu punt més equilibrat coincidint amb el moment de la
institucionalització. Les obres no són monumentals com la majoria del període
anterior, sinó residencials. Es caracteritzen per un acurat estucat als
exteriors i patis. Són edificacions amb un cert toc de Sezession: una ordenació
simple i un estalvi decoratiu nous fins ara en la seva obra. Mostren formes
suaus, capcers arrodonits, pinacles en forma esfèrica i merlets trilobulats
sense angles. Alguns elements són propis de l'empirisme britànic amb finestres
de petits vidres quadrats i fins i tot a construccions residencials com la Hill
House de Mackintosh.

Hi pertany la Casa Trinxet, la Casa Muntades, la Casa Pere Company i les
desaparegudes d'Eustaqui Polo o Isabel Llorach. També pertany a l'època blanca
la granja Terradas de Seva.

La tercera etapa és l'època groga (Monumentalisme). Es desenvolupa durant el
període de l'Exposició Internacional de Barcelona de 1929, on va ser el primer
arquitecte. Aquesta època està caracteritzada pel monumentalisme i el
neoclàssic, el color groc de les façanes i la imitació de l'arquitectura romana
que es barreja amb el tipisme valencià i andalús. Va projectar la Casa Pich i
Pon inspirant-se en l'arquitecte americà Louis Sullivan.

Puig i Cadafalch és potser més conegut com a historiador de l'art que com a
arquitecte en cercles acadèmics i, especialment, a l'estranger. Puig va
desenvolupar les bases fonamentals per a l'estudi de l'art antic i medieval
català. Es va distingir per la seva participació directa en la política de
conservació i restauració del patrimoni català. Sens dubte aquests coneixements
varen influir a la seva obra d'arquitecte. La seva formació en aquest camp es va
alimentar de les pràctiques internacionals, especialment de França on, cinquanta
anys abans, la Monarquia de Juliol ja havia adoptat mesures per a preservar el
patrimoni mitjançant la creació de la Comissió dels Monuments Històrics i la
figura de l'«Inspector de Monuments» (càrrec que va ser ocupat per l'escriptor i
arqueòleg Prosper Mérimée). A Catalunya tot just s'havia endegat una iniciativa
similar a càrrec de l'arquitecte i director de l'Escola d'Arquitectura, Elies
Rogent, que amb l'impuls de la Renaixença havia iniciat la restauració del
Monestir de Ripoll destruït el 1835. Cadafalch va dissenyar un estendard
modernista ofert per la ciutat de Mataró el 1893 en consagrar el nou temple del
monestir de Ripoll. En una de les cares hi havia la figura de Sant Jordi amb el
drac damunt les quatre barres. A l'altra cara s'hi reproduïa la Mare de Déu
envoltada per una orla. L'estendard fou destruït el 1936. El grup d'Història del
Casal de Mataró en promogué l'any 1997 una reproducció.

Puig, en sintonia amb el seu mestre Rogent, cercava en el passat històric català
un art nacional arrelat a la terra i entenia millor les idees franceses
medievalistes de Viollet-le-Duc que la fredor de la visió anglesa o
l'academicisme encarcarat dels historiadors espanyols. Puig buscava un equilibri
entre elements tradicionals i progressistes.

La manca de documentació i fons gràfics varen fer veure a Puig que calia fer un
estudi sistemàtic dels monuments del país per a poder analitzar-los i
catalogar-los. Amb aquest objectiu, va preparar un seguit de viatges al Pirineu
per a aixecar plànols i fotografiar-los. La idea de fer un catàleg monumental va
esdevenir en una obsessió per salvar el patrimoni de l'espoli i la degradació.

A finals de 1905 i començament de 1906, Puig va participar en un curs organitzat
pels Estudis Universitaris Catalans que s'impartia al Cercle Artístic de Sant
Lluc on va exposar els resultats de les seves investigacions sobre arqueologia
medieval. El 1907 va participar en l'Expedició històrico-arqueològica de
l'Institut d'Estudis Catalans a la Vall d'Aran i la Ribagorça, organitzada per
l'IEC. Anava acompanyat per Guillem Marià Brocà, Josep Gudiol, Josep M.Goday i
Adolf Mas. També va obtenir el premi Martorell de l'Ajuntament de Barcelona per
la seva obra «L'Arquitectura Romànica a Catalunya».

Som davant d'un home, doncs, polifacètic, amb múltiples interessos, que el
conduiran, també, a preocupar-se per la restauració dels edificis medievals com
una de les accions a escometre en el camp de la recuperació dels signes
identitaris de la nació catalana, ja que es mou en un context en què els pobles
d'Europa cerquen les seves arrels en aquest passat medieval. Aquesta tasca, que
desenvoluparà de manera intermitent al llarg de les primeres dècades del segle
XX, respon a un profund coneixement de l'arquitectura catalana antiga i medieval
i parteix d'un estudi acurat de les obres, fet amb rigor científic. No només
tenia una important formació com a arquitecte o historiador de l'art, tal com
hem anat veient, sinó també com a enginyer, matemàtic, etc.

Cal tenir en compte que Puig i Cadafalch, des del seu càrrec de regidor de
l'Ajuntament de Barcelona, va promoure la creació de la Junta Autònoma de
Museus, que a partir del 1907 va esdevenir la Junta de Museus de Barcelona,
presidida per ell mateix. Durant els primers anys del segle XX es van crear
també l'Institut d'Estudis Catalans, el Servei de Catalogació de Monuments, etc.
Amb la creació de la Mancomunitat de Catalunya el 6 d'abril de 1914 l'Institut
d'Estudis Catalans va poder començar a treballar d'una manera eficaç, des del
començament es va donar molta importància tant a la catalogació com a l'actuació
als monuments amb la finalitat d'afavorir-ne la conservació. La vinculació de
Puig amb aquests organismes feu que el seu criteri fos decisiu en moltes de les
actuacions a sobre de l'patrimoni arquitectònic català durant aquest període.

Puig i Cadafalch es veurà influenciat, a l'hora d'emprendre accions de
restauració, per les diverses tendències que al llarg del segle XIX es van anar
perfilant a Europa i que marcaran les pautes d'actuació durant bona part del
segle XX. D'una banda, a França, país molt sensibilitzat amb el tema de la
restauració arran de les destrosses provocades durant el període de la revolució
del 1789, que va conduir a una creixent preocupació per preservar els monuments
i objectes del passat nacional, hi trobem una tendència cap a la restauració
estilística que s'estendrà per tot Europa, defensada ja des de la Comissió de
Monuments Històrics pels primers inspectors generals de l'estat, Ludovic Vitet
(1802–1873) i Prosper Mérimée (1803–1870), sobretot per aquest segon, que va
ocupar el càrrec entre el 1833 i el 1860.

Tanmateix, l'arquitecte Eugène Viollet-le-Duc (1814–1879) va ser qui va
instaurar realment els principis de la restauració estilística, concebuda no de
manera romàntica sinó racional i científica, tant a través de les seves
intervencions en els edificis com dels seus escrits. La restauració havia de
basar-se en el coneixement de les formes, estils i materials de l'edifici. Calia
posar-se al lloc de l'arquitecte medieval i pensar com hauria actuat ell al
moment actual.

La postura de Viollet, però, va trobar oposició, amb fortes controvèrsies, tant
a França com a la resta d'Europa. Ja abans, a Anglaterra, John Ruskin
(1819–1900), crític d'art, havia defensat una postura radicalment diferent de la
de Viollet i els seus precursors. Per a ell, el monument s'havia de conservar
respectant la petjada que el pas del temps hi havia imprès, perquè era això el
que li donava el caràcter d'autenticitat i de document.

Un altre posicionament enfront de la restauració de monuments que també va
influir en Puig i Cadafalch, desenvolupat a final del segle XIX a Itàlia, és el
Restauro Storico, que pretenia la restauració de l'edifici a través de la
reconstrucció a partir de conèixer-ne la història. Calia fer un estudi de tots
els documents disponibles. Però el cert és que era un tipus d'actuació molt
propera a la de la restauració estilística i alguns entesos la veien igual de
perillosa (A. Annoni).

Paral·lelament, apareix la figura de Camilo Boito (1836–1914), que es mou entre
el pensament de Viollet-le-Duc i el de John Ruskin. És el moment de la creació
de l'Estat italià, quan cal unificar els criteris de restauració. Ell cerca una
arquitectura que representi la nova identitat nacional i trobarà aquest referent
en el romànic. Elabora una sèrie de criteris que facilitaran l'establiment d'una
legislació. D'una banda, recull de Ruskin el rebuig per la restauració en estil,
i dóna prioritat a les actuacions de conservació. De l'altra, troba interessant
la visió rigorosament positivista d'estudi de l'arquitectura gòtica de Viollet,
però no n'accepta ni la reconstrucció ni l'eliminació d'elements afegits al
llarg dels diferents moments de la història de l'edifici.

Gustavo Giovannoni (1873–1947) va anar més enllà amb el Restauro Scientífico,
recomanant la consolidació i el manteniment de l'edifici, donant-li prioritat,
però a més respectant tots els afegits, que només es podien eliminar en cas que
fossin insignificants. Donava també molta importància a l'ambient i el conjunt,
a aquells elements que envoltaven el monument, mostrant també molt interès per
les arquitectures menors, el sanejament dels centres històrics, etc.

A Catalunya es van rebre aquestes influències diverses, donant lloc a diferents
tipus d'actuacions, que anaven des de l'anastilosi en edificis clàssics,
consolidacions, trasllats de monuments o de parts d'aquests, fins a
reconstruccions estilístiques d'edificis medievals, amb un grau variable de
respecte per l'edifici original.

En aquest sentit no podem deixar d'esmentar la figura d'Elies Rogent
(1821–1897), fidel seguidor de les teories de Viollet-le-Duc. La seva influència
en els restauradors de l'època va ser molt gran, també en Puig, el qual, format
entre Catalunya i França, es va veure molt influenciat per les idees d'aquest
arquitecte i tal com ja hem vist professor seu, que cercava, en ple moment de la
Renaixença, les arrels catalanes en el seu passat medieval. L'obra culminant de
Rogent a on podem veure aplicats tots aquests criteris és la restauració del
Monestir de Ripoll, per a la qual va elaborar un primer projecte el 1865 i un
altre de definitiu el 1886, aprovat per l'Acadèmia de Belles Arts de Barcelona.

El seu treball d'investigació el duia a cercar l'essència de l'edifici primer o
forma autèntica del monument. Calia conèixer-ne, doncs, la història,
reconstruir-ne el passat, per poder eliminar l'obra morta, aquelles parts
supèrflues que n'amagaven l'estructura primera. Eliminar-ne aquestes parts no
era modificar-lo, sinó alliberar-lo d'elements inútils per recuperar-ne
l'esplendor. No obstant això, s'havien de respectar tots aquells afegits
d'èpoques modernes que donessin valor a l'obra. Influït per l'École Nationale
des Chartes, considerava que s'havia de tenir també en compte que el monument
com a tal esdevenia un document històric que s'havia de valorar en aquest
sentit. Aquestes són les seves paraules:

D'altra banda, les seves actuacions recollien el pensament de Giovannoni pel que
fa a la relació entre el monument i l'entorn urbanístic, que s'havia d'adequar a
fi de potenciar-ne el valor. Calia integrar-los en la trama urbana, trobar un
equilibri entre no permetre que es veiessin ofegats per l'entorn i
descontextualitzar-los eliminant-ne les obres menors del voltant. Som davant
d'un home que va saber agafar els diferents pensaments de la seva època i que va
intentar assolir uns criteris d'actuació els més coherents possibles. En l'àmbit
teòric les seves aportacions van ser molt interessants i modernes, basades en
l'estudi rigorós i científic dels documents per reconstruir la història de cada
edifici i en l'elaboració de molts dibuixos en alçat i planta, que permetien
visualitzar tant les actuacions a dur a terme com reconstruccions ideals dels
edificis, que servien per ubicar-se millor en l'espai, per entendre les
construccions, etc., sense implicar que s'haguessin de dur a terme a la
realitat. Encara que les seves actuacions en alguns moments van resultar
contradictòries pel que fa al seu pensament, en part perquè cada situació
requeria prendre decisions concretes, en part per la mateixa resistència dels
equips de treball que no entenien certes maneres d'actuar. En aquest sentit
resulta interessant la correspondència amb mossèn Masdeu, durant el procés de
restauració de Sant Joan de les Abadesses. En una de les cartes, Puig comentava
que els paletes havien destruït la trenca d'aigües de l'absis lateral,
demanant-ne la recuperació si era possible, i exhortant-los a tenir en compte
que s'havia de treballar des del respecte a l'obra antiga.

Les intervencions de Puig en la restauració de monuments en alguns casos van ser
directes, en d'altres es va limitar a participar en l'elaboració del projecte,
sense arribar-ne a executar l'obra, feta per altres. A continuació parlarem una
mica de les actuacions més importants, de com es van dur a terme i en què varen
consistir, encara que cal esmentar que no van ser grans projectes, com és el cas
d'Elies Rogent en la restauració del monestir de Ripoll. Les més interessants
foren, potser, les fetes a Sant Joan de les Abadesses i a Santa Maria de la Seu
d'Urgell, també fou important el seu paper en el conjunt de les esglésies de
Terrassa.

L'actuació a l'església de Santa Maria a Sant Martí Sarroca, va ser-ne la
primera obra de restauració important documentada. Va rebre l'encàrrec des de
l'església. Va consistir en l'eliminació de la sagristia que s'havia afegit a la
capçalera, reparant-ne l'interior i l'exterior, amb eliminació d'enguixats. El
retaule barroc de l'absis va ser eliminat, però no el retaule gòtic de Jaume
Cabrera o el cimbori barroc de sobre el creuer. Igualment van ser respectades
dues capelles laterals i la portada, fetes al segle XVII i una capella afegida
al transsepte nord durant el segle XVIII. L'arquitecte va dissenyar per a
l'interior un altar i una trona, però van desaparèixer a la Guerra Civil. Tot i
les parts eliminades, Joan Bassegoda la va qualificar d'actuació exemplar,
encara que el cert és que podem veure-hi un tipus d'intervenció en la que
percebem una certa contradicció amb el seu pensament, reflectit en els escrits.

L'actuació al monestir de Sant Benet de Bages, situat a Sant Fruitós de Bages,
va venir a través de l'encàrrec del seu propietari i amic, el pintor Ramon
Casas. Per Puig va ser una oportunitat de poder aprofundir en l'estudi del
conjunt arquitectònic. La intervenció va consistir a habilitar una part de
l'edifici com a zona residencial. D'altra banda també va eliminar un cos d'època
moderna adossat al claustre romànic, situat a on abans hi havia la sala
capitular. Les seves actuacions en aquest monument van ser qualificades per
Fortià Solà, ja el 1914, de molt poc afortunades, ja que a més a més va afegir
certs elements historicistes i en va eliminar d'altres, com per exemple els
altars.

La restauració del monestir de Sant Joan de les Abadesses, que ja havia tingut
una primera intervenció en aquest sentit el 1891, però sense el ressò de Ripoll
i que va durar uns cinc anys, amb intervencions en la zona del claustre i
substitució de cobertes, fou un encàrrec de l'església, del llavors bisbe de Vic
Josep Torras i Bages. Tanmateix es va poder comptar, com la vegada anterior, amb
la col·laboració del Centre Excursionista de Catalunya, des del que es van
recollir diners per iniciar-ne la restauració. Per aquesta segona etepa del
projecte de restauració Puig i Cadafalch va fer una sèrie d'estudis en planta i
alçat de com havia estat l'edifici del segle XII, el qual s'havia ampliat al
segle XV, després d'un terratrèmol que va causar-ne l'enderroc de certes parts.
Tot i que Puig parlava de la necessitat de conservar les flors arrapades a la
pedra, es van modificar cobertes i es van eliminar alguns afegits de l'absis que
desvirtuaven la planta de creu llatina del monument, es van arrencar els
retaules que tapaven els arcs romànics i es van obrir les finestres de l'absis.
A la part exterior es van respectar el campanar i les torres tal com estaven,
aquestes últimes van fer pensar que possiblement hi havia hagut una galeria
superior. Es van eliminar decoracions barroques a l'interior de l'edifici. A
partir dels dibuixos fets per l'arquitecte es va justificar una actuació
posterior feta a la postguerra i dirigida per Ramón Duran i Reynolds, que seria
el responsable de l'estat actual del monument, molt malmès d'altra banda durant
a Guerra Civil, amb la remodelació de la capçalera i l'eliminació del cambril.
Cal esmentar que les investigacions en aquest monument van ajudar-lo a confirmar
els lligams entre l'arquitectura catalana i francesa a l'Edat mitjana.

La restauració de la Catedral de la Seu d'Urgell va ser iniciada per Puig el
1915,que va deixar-la en mans de Jeroni Martorell a partir de 1920. Les
adequacions es van acabar cap als anys setanta del segle XX. En un principi Puig
i Cadafach es va oposar de manera contundent al projecte de restauració que
havia elaborat Sanz Barrera, defensant que els arquitectes no podien modificar
les obres realitzades pels avantpassats. Sanz Barrera, que havia rebut el segon
premi a l'Exposició Nacional de Madrid de 1904 per aquest projecte, pretenia
coronar les torres inacabades tant al transsepte com a ambdues bandes de la
façana i afegir un pòrtic davant de la façana romànica, a més d'enderrocar
cossos adossats i altres accions que suposaven una modificació total de
l'edifici.

Puig i Cadafalch va supervisar-ne les primeres fases de la restauració,
iniciant-ne el repicat de l'enguixat interior i reobrint les galeries romàniques
del transsepte. Van ser desmuntats i venuts el cor, el retaule del segle XVII i
els orgues per aconseguir fons per a les obres, encara que no es pot assegurar
que Puig tingués res a veure amb aquestes eliminacions. El projecte de Puig
oferia dues possibles solucions ideals per a la façana, basant-se en façanes del
romànic italià: San Nicola de Bari o bé San Michele de Pavia. També va fer un
estudi acompanyat de dibuixos de com devia ser la planta original de l'edifici i
la capçalera. Quant a la part exterior d'aquest, ni ell ni el seu successor en
els treballs de restauració, Jeroni Martorell, no hi van intervenir gaire. La
capçalera i els retaules barrocs van ser destruïts el 1936, durant la guerra.
Martorell hi va intervenir a partir del 1925, seguint majorment els criteris de
l'anterior. De 1955 a 1974 les tasques van ser encomanades a Francisco Pons
Sorolla.

La intervenció de Puig al Monestir de Santa Maria de Montserrat va començar el
1925 amb la construcció d'un nou claustre, que es va situar al mateix lloc en
què estava ubicat l'anterior, del segle XIV. El claustre, de dos pisos amb
arcades de mig punt, es va construir amb maons i en estil romànic, remarcant els
orígens de l'edifici, dins de la concepció que l'arquitecte tenia del romànic
català. Es van realitzar obres d'excavació que van permetre entendre les
característiques del monument. També va intervenir en altres accions, per
exemple en la instal·lació del portal de l'església.

Va fer-ne diversos projectes de restauració. El primer consistia en una gran
intervenció urbanística que incloïa actuacions en les places i en la façana de
l'edifici. En un altre, es preveia una actuació a gran escala al refetor,
biblioteca, garatges, etc., que també implicava retornar l'església a la seva
primerenca planta basilical. La guerra va impedir tirar endavant aquests
projectes, que es conserven firmats pel seu autor a la Biblioteca de Catalunya i
a Montserrat. Finalment es va actuar segons el projecte d'Antoni Falguera.

El conjunt arquitectònic format per les tres esglésies de Sant Pere de Terrassa,
o Conjunt Episcopal d'Ègara, està reconegut com el més important de la primera
arquitectura cristiana catalana. El paper de Puig i Cadafalch aquí va ser
fonamental, tant en el reconeixement del seu valor històric, com en l'elaboració
d'alguns dels projectes i en intervencions de restauració, però també
controvertit. Va començar a interessar-se pel conjunt monumental quan tenia
vint-i-dos anys, moment en què va ubicar la construcció tant dels absis de Sant
Pere i Santa Maria com de l'església de Sant Miquel al segle IX . Fins als anys
noranta del segle XIX el conjunt no va tenir massa interès per les Institucions.
El 1895, en uns treballs de consolidació que van obligar a desplaçar alguns
retaules, es van descobrir, entre altres troballes, pintures murals d'època
gòtica al mur nord de Sant Pere, i un retaule de pedra amb pintures inserides.
Des de la Comissió de Monuments de Barcelona es demanà a l'Acadèmia de San
Fernando la declaració del conjunt com a Patrimoni Nacional. El projecte va ser
presentat davant del Ministeri de Foment d'Espanya el 1897, però no fou aprovat
fins al 1931 Això va fer que les intervencions es frenessin. El 1906 Puig va fer
una sèrie de sondatges a Sant Miquel que van conduir a la localització de les
restes d'una suposada piscina baptismal. D'aquests treballs en tenim constància
a través de les Actes del Patronat de Museus de Terrassa. Els seus estudis en
aquest àmbit el van conduir a situar la datació per a tot el conjunt al segle
VI.

J.Soler i Palet va informar el Patronat, al cap d'uns mesos, que Puig i
Cadafalch s'havia ofert per executar els treballs arqueològics al conjunt
monumental, però el projecte no es va posar en marxa fins al 1917. A partir
d'aquell moment Puig va actuar en col·laboració amb el Servei de Catalogació i
Conservació de Monuments i de Jeroni Martorell, començant per Santa Maria, a on
es va iniciar la neteja de la pedra de l'interior de l'edifici i a on es van
descobrir uns frescos en una absidiola que explicaven la condemna, mort i
inhumació de l'arquebisbe Thomas Becket de Canterbury, al braç sud del
transsepte, amb un Crist en Majestat a la part superior. També es van trobar
pintures a l'absis. Igualment van aparèixer mosaics a la part de davant de
l'església, que van dur a Puig a pensar que el conjunt s'havia construït a sobre
d'una antiga casa romana, i es va poder estudiar l'estructura de l'edifici
primitiu. Respecte a Sant Miquel, el "descobriment" de la piscina baptismal va
conduir ara a la seva reconstrucció i a la remodelació de l'espai per adequar-lo
a la que devia haver estat la seva estructura primera. Les parts afegides i
modificades van quedar reflectides en una làpida explicativa que es va afegir el
1929, amb dibuixos de l'arquitecte.

Es van fer altres actuacions: rebaixos de terra, intervencions dràstiques a
l'exterior de Santa Maria, com per exemple una intervenció al sostre i campanar,
etc. Després de la Guerra Civil els treballs van ser continuats per Jeroni
Martorell. Les tasques efectuades en aquests monuments foren d'una gran
complexitat.

En les intervencions efectuades en aquest conjunt es van intentar seguir els
corrents europeus del moment, fent feines de manteniment i consolidació,
eliminant afegits que es van considerar sense valor i intentant assenyalar les
parts reconstruïdes, com demostra la làpida instal·lada a Sant Miquel. Però el
cert és que les actuacions van ser contradictòries, el fet de voler creure que a
Sant Miquel hi havia una piscina baptismal va dur a datar l'edifici al segle VI,
però la seva estructura demostra que està fet amb materials reaprofitats, i és
preferible datar-lo en època carolíngia, cap al segle IX, encara que potser és
un edifici ubicat a sobre de les restes d'un altre d'aquell període més antic.
D'altra banda, cap a 1946 es va localitzar una pila baptismal a Santa Maria.
L'existència a sota de Sant Miquel d'una cripta amb nombrosos enterraments fa
que ara no hi hagi cap dubte que va ser un edifici funerari. També les
actuacions respecte als frescos localitzats en aquests edificis són
qüestionables. Respecte a la datació per al conjunt, després de diverses
discussions entre els que pensen en una datació d'època visigoda (Ainaud i
d'altres) i els que defensen una datació posterior, del segle IX (Gómez Moreno),
la conclusió més encertada és pensar en un conjunt molt antic que ha sofert
nombroses intervencions al llarg dels segles, resultat de les empremtes que les
diferents èpoques han deixat en ell.

Va desenvolupar una enorme activitat com a historiador de l'art, especialment de
l'art romànic i de l'arquitectura gòtica catalana. Va publicar nombrosos
articles i notes sobre les seves investigacions, com ara, «Estudi d'arqueologia
del sepulcre romà de Favara» (1892), «Els Banys de Girona i les influències
llombardes a Catalunya» ((1892) o el tractat de mosaics romans descoberts a
Tossa de Mar pel Dr. Melé. Molts d'aquests estudis, varen servir de documentació
per a les seves publicacions posteriors entre les quals trobem:

El seu fons personal es conserva a l'Arxiu Nacional de Catalunya. El fons conté
la documentació generada i aplegada per Josep Puig i Cadafalch, bàsicament, en
el decurs de la seva activitat professional com a arquitecte, com a historiador
de l'art i arqueòleg, i com a polític. Pel que fa a la primera, hi trobem els
projectes per a la Casa Martí, la Casa Garí d'Argentona, la Casa Amatller, el
Palau Macaya, la Casa Serra, la Casa de les Punxes, el Palau del Baró de
Quadras, la Casa Casaramona, les obres al monestir de Montserrat, per a
l'Exposició de Barcelona i els estudis sobre la Plaça Catalunya de Barcelona
(1923). Pel que fa als treballs històrics, el fons conté dibuixos, notes de camp
i manuscrits de l'obra publicada referents a l'art medieval català, les
excavacions a Empúries, a Sant Miquel de Cuixà i a les esglésies romàniques de
Terrassa. El fons inclou també treballs encara inèdits, apunts i notes dels
cursos impartits a Harvard i a la Sorbona. A la documentació política destaquen
els expedients de l'actuació de govern de la Diputació de Barcelona i sobretot
de la Mancomunitat de Catalunya en els seus àmbits competencials, les actes del
Consell Permanent, la documentació sobre el projecte d'Estatut de 1918 – 1919 i
la correspondència. Finalment, l'epistolari presenta les relacions de Puig i
Cadafalch amb les principals personalitats polítiques i culturals de la
Catalunya coetània i les seves amplíssimes relacions internacionals dins el món
de la cultura. La biblioteca inclou un nombre molt remarcable d'obres dedicades
per autors d'alt relleu. El fons inclou també els manuscrits i l'epistolari de
l'escriptora Dolors Monserdà de Macià (1845 – 1919), sogra de Puig i Cadafalch,
i una abundant representació d'obra artística de l'artista Enric Monserdà i
Vidal (1850 – 1926).



https://ca.wikipedia.org/wiki/Jordi_Pujol_i_Soley

Jordi Pujol i Soley (Barcelona, 9 de juny de 1930) és un polític català, líder
de Convergència Democràtica de Catalunya (CDC) del 1974 al 2003 i president de
la Generalitat de Catalunya del 1980 al 2003.

Va ser elegit president de la Generalitat en les eleccions al Parlament de
Catalunya del 1980, i reelegit en les del 1984, 1988, 1992, 1995 i 1999. El
2003, en acabar el seu darrer mandat, es va retirar de la primera línia política
i va deixar la direcció del partit en mans d'Artur Mas, tot i que va continuar
com a president de CDC i va ser nomenat president fundador de CiU. El 2008 fou
proclamat de nou president de CDC, càrrec que mantingué fins a l'any 2012, quan
passà a ser president honorari de CDC.

El juliol de 2014 Jordi Pujol va confessar per mitjà d'un comunicat personal que
havia mantingut durant 34 anys, incloent els 23 en què va ser president de la
Generalitat, «diners ubicats a l'estranger» provinents d'una deixa del seu pare,
i que no els havia regularitzat perquè «no va trobar mai el moment adient». El
cas es troba actualment sota investigació judicial.

Els seus avis paterns eren fabricants de taps de suro de Darnius, a l'Alt
Empordà, i els materns eren pagesos de Premià de Dalt, al Maresme. Després de
fer fallida la fàbrica de suro, el 1917, la família Pujol es trasllada a Premià
de Mar.

El seu pare, Florenci, catalanista d'Esquerra Republicana de Catalunya i catòlic
practicant, treballava de grum en l'establiment que Banca Marsans tenia a la
Rambla Catalunya de Barcelona. Més endavant fou un borsista independent. La seva
mare, Maria, descendia de pagesos. En casar-se van anar a viure a Barcelona.

Jordi va néixer el 9 de juny de 1930, al núm. 15 del carrer Septimània de
Barcelona. A més de Jordi i Maria, els pares van tenir un tercer fill, Joan, que
va morir al cap de pocs mesos de néixer. L'ambient catalanista que va respirar
Jordi des de petit a la família el va influir decisivament. Quan tenia cinc
anys, buscant una escola de qualitat i no religiosa, van decidir apuntar-lo al
Col·legi Alemany de Barcelona. En esclatar la guerra, el 1936, l'escola va
tancar i la família Pujol Soley se'n va tornar a viure a Premià de Dalt. Un cop
acabada la guerra, el 1939, tornen a Barcelona i Jordi és matriculat de nou al
Col·legi Alemany, fins que un altre conflicte bèl·lic, la Segona Guerra Mundial
del 1939-45, fa que torni a tancar. Pujol havia après perfectament l'alemany, el
francès i el castellà. El 1942 va començar a estudiar català, que llavors estava
prohibit, només amb l'ajuda d'una gramàtica catalana de l'editorial Barcino. Més
tard aprofundiria els estudis de català de manera privada a casa del pedagog
Joan Triadú. Amb quinze anys se'n va a acabar el batxillerat a l'Acadèmia Pérez
Iborra.

Amb setze anys va començar Medicina a la Universitat de Barcelona. Durant els
primers anys universitaris actuà a la resistència contra el règim del general
Franco, a través d'associacions catòliques, polítiques o culturals, en defensa
de la democràcia, de la identitat de Catalunya i, sobretot, de la seva llengua i
de la seva cultura, perseguides per la dictadura. Entre d'altres, destaca el
Grup Torras i Bages (1847), on coincidí amb l'activista Pere Figuera i Serra, la
Confraria de la Mare de Déu de Montserrat de Virtèlia (1950-1954) i el grup CC
(1954). Dues persones vinculades a aquests moviments varen influir en la seva
educació catòlica i catalana: el pare Llumà, director espiritual de la
confraria, i Raimon Galí a CC. El 1948 va conèixer Albert Manent, que es va
convertir en un altre dels seus mentors intel·lectuals.

Durant els darrers anys universitaris, entre el 1950 i el 1954, amb una carrera
que no l'omplia, amb una barrera infranquejable en el terreny polític i
cultural, i amb una relació cada vegada més gran amb la confraria, Jordi Pujol
es va refugiar en la fe cristiana i va estar a punt de decidir-se per la vocació
religiosa.

Acabada la carrera, va entrar com a gerent als Laboratoris Martín Cuatrecasas,
després Laboratoris Fides, on el seu pare havia comprat una quantitat important
d'accions. Hi va impulsar la investigació i va comercialitzar productes com el
Neo-Bacitrin, una pomada per a les irritacions cutànies.

A la confraria Virtèlia coneix Marta Ferrusola, filla d'uns botiguers de
l'Eixample originaris de Queralbs, amb qui es va casar l'any 1956 i ha tingut
set fills, Jordi (1958), Marta (1959), Josep (1963), Pere (1965), Oriol (1966),
Mireia (1969) i Oleguer (1972)

Pujol va anar forjant una ideologia política influït pels grans teòrics de la
democràcia cristiana europea, vinculats sobretot a la revista francesa Esprit.
Llegia tota la premsa europea gràcies al domini de les llengües apreses en edat
escolar. Domina el català, el castellà, l'anglès, el francès, l'alemany i
l'italià.

Fou llavors quan Jordi Pujol començà a alimentar un pensament recurrent i
obsessiu: la necessitat de crear una banca per a Catalunya. El març del 1959, un
grup d'accionistes encapçalats per Pujol va comprar la petita Banca Dorca
d'Olot, li va canviar el nom per Banca Catalana i en traslladà la seu a
Barcelona.

Pujol rebia en aquest moment la influència de Josep Benet, tot un referent per a
la mobilització política del més joves. Després de l'afer Galinsoga amb el
director de La Vanguardia, Luis Martínez de Galinsoga, que va cridar en públic
«Todos los catalanes son una mierda», Jordi Pujol va participar en la campanya
contra aquest rotatiu. Amb l'ajuda de Francesc Pizón, propietari d'una impremta,
va repartir un text redactat per ell mateix que tenia per títol la frase
pronunciada de Galinsoga. També fou autor, el 15 d'abril de 1960, del fullet Us
presentem el general Franco, on feia un despietat retrat del dictador. Un mes
després, el 19 de maig, tingueren lloc els Fets del Palau, al Palau de la Música
Catalana. Pujol, tot i no ser al Palau, fou un dels organitzadors de la
protesta.

Pujol va ser detingut i apallissat el 22 de maig de 1960 per les seves
activitats antifranquistes. Va ser sotmès a un judici sense cap garantia
jurídica, i el darrer dia va fer un discurs clarament catalanista i democràtic
que sabia que representaria la condemna definitiva, malgrat les gestions que
havien fet el seu pare i diversos coneguts, com alguns cònsols de països
democràtics. En aquell moment, Pujol va dimitir dels càrrecs a Banca Dorca, com
també ho van fer el seu pare i el seu cunyat, Francesc Cabana. Va ser sentenciat
a set anys de presó --dels quals en va complir dos i mig, a la presó de Torrero,
a Saragossa-- i un de confinament a Girona.

La seva entrada a la presó va desencadenar una forta campanya per demanar-ne
l'alliberament, fins i tot amb manifestacions en algunes capitals europees. La
detenció de Pujol va sobtar i va sacsejar l'opinió pública catalana. Els
comunistes van omplir les parets de Barcelona amb la frase "JP llibertat", i
l'escriptor Xavier Polo va escampar per tot el país la pintada "Pujol
Catalunya",. Així es va començar a forjar la identificació de Pujol amb
Catalunya.

Va sortir de la presó gràcies a dos indults i, després d'establir-se
obligatòriament durant un any a Girona, es va traslladar amb la seva família a
Barcelona. Va tornar a l'activitat política amb l'objectiu d'organitzar un
moviment nacionalista català. Pujol també volia consolidar la idea, que es va
estroncar durant els anys de presó, de muntar un gran banc català amb seu a
Catalunya per afavorir la cultura i la indústria catalanes. Va fundar i presidir
l'entitat financera Banca Catalana, una plataforma des de la qual va finançar
els projectes necessaris perquè, desaparegut el dictador, Catalunya tingués els
instruments per decidir el seu futur. Francesc Cabana, un dels principals
promotors, va afirmar que volien crear un instrument financer al servei de
Catalunya. Banca Catalana utilitzà els seus fons per al finançament de projectes
al servei del seu programa nacionalista, com el Grup Enciclopèdia Catalana,
Òmnium Cultural, la Llibreria Ona o l'Escola de Mestres Rosa Sensat. Va ser en
aquest moment que, per portar el projecte Banca Catalana, Pujol es va envoltar
dels membres més joves de la burgesia barcelonina, que es convertirien en els
seus companys de viatge durant una gran part de la seva vida.

Amb la publicació de l'assaig Els altres catalans, de Francesc Candel, va néixer
l'amistat autèntica i sincera de Pujol amb l'autor, a qui va ajudar
econòmicament i materialment. El 1966 va liderar la campanya Volem bisbes
catalans!.

Banca Catalana, amb seu central a l'edifici del Passeig de Gràcia inaugurat el
1968, ja començava a tenir un pes propi. Però els inicis del banc són la
història del bloqueig contra els intents d'una entitat bancària catalana i
barcelonina per poder obrir oficines a Madrid. Banca Catalana era molt mal vista
pel Banc d'Espanya per les ajudes que donava a entitats que anaven contra el
règim.

El 1974 passà definitivament a l'esfera política i es va convertir en un dels
fundadors i primer secretari general de Convergència Democràtica de Catalunya,
que es va constituir formalment com a partit el novembre del 1976. Seguidament,
prengué el control de la revista Destino i va entrar en el consell
d'administració d'El Correo Catalán. La revista va canviar de director tres
vegades, amb Josep Vergés, Baltasar Porcel i Josep Pernau. Tres anys més tard,
enmig de disputes internes --amb Josep Pla entremig-- i en plena crisi, amb la
revista en forta caiguda, Pujol en deixà la direcció i la va vendre. Del diari,
n'era el director a l'ombra, en redactava els editorials i marcava la línia
informativa. Del 1975 al 1978, segons l'Oficina de Justificación y Difusión, el
diari reduí en gairebé 30.000 el nombre d'exemplars. Aquest descens,
l'envelliment de la maquinària, l'aparició de l'Avui, dirigit a un públic
semblant, i l'ús partidista del diari el van enfonsar en una greu crisi
econòmica l'any 1982. El Correo Catalán va desaparèixer tres anys després, enmig
de manifestacions en contra davant la Generalitat, presidida per Jordi Pujol.

El juny del 1977, Jordi Pujol es presentà a les primeres eleccions legislatives
espanyoles després de la dictadura en representació del Pacte Democràtic per
Catalunya, format per Convergència Democràtica de Catalunya, Esquerra
Democràtica de Catalunya (EDC), de Ramon Trias Fargas i Macià Alavedra, Partit
Socialista de Catalunya-Reagrupament i Front Nacional de Catalunya. Fou elegit
diputat al Congrés juntament amb deu representants més de la mateixa coalició.
El 5 de desembre del mateix any fou nomenat conseller sense cartera del govern
provisional de Catalunya presidit pel president Josep Tarradellas, que havia
tornat de l'exili per inaugurar la nova etapa de la Generalitat restaurada.

Un any després, al juny, CDC va absorbir EDC. Trias Fargas va passar a ser
president de la nova CDC i es va crear un secretariat integrat pel mateix Trias,
Pujol, Roca, Alavedra i Cullell. Al setembre es va formalitzar el pacte de
coalició amb Unió Democràtica de Catalunya (UDC). Va ser a partir de llavors que
es va crear la marca electoral de Convergència i Unió. En consagrar-se totalment
a la política, Pujol va decidir desvincular-se de tots els càrrecs empresarials,
incloent-hi Banca Catalana.

El dijous 20 de març de 1980 se celebraren les primeres eleccions al Parlament
de Catalunya després de la recuperació de la democràcia. CiU va guanyar les
eleccions contra pronòstic, ja que totes les enquestes donaven per fet el triomf
de les esquerres. El Partit Socialista de Catalunya (PSC) no va acceptar un
govern de coalició ofert per Pujol i el 8 de maig accedia a la presidència de la
Generalitat, governant en minoria amb els vots de CC-UCD i ERC. En el seu primer
discurs d'investidura com a candidat a la presidència el 1980, va definir les
«tres línies principals» del seu primer Govern: «la institucionalització de
Catalunya, la de la defensa de la catalanitat i la de l'economia».

El primer decret de Pujol com a president va ser el que creava la Secreatria
General de Presidència i nominava Lluís Prenafeta per ocupar el lloc. Serien deu
anys d'estreta col·laboració en els quals molt sovint Prenafeta va haver
d'assumir el paper de "dolent". Pocs mesos després, el 30 de setembre de 1980
moria el seu pare, Florenci Pujol.

En l'intent de cop d'estat del 23 de febrer de 1981, la figura de Jordi Pujol hi
tingué molta importància. Va actuar amb celeritat, com a estadista, va parlar
amb el Joan Carles I, que presumptament li digué el famós "tranquil, Jordi,
tranquil". Pujol sabia que els màxims dirigents estatals estaven segrestats o
amagats i, fent un ús intel·ligent dels mitjans de comunicació, la nit d'aquell
dia les cadenes de ràdio a Catalunya van emetre un discurs institucional del
mateix president, primer en català i després en castellà, per tranquil·litzar la
població i assegurant que el cop havia fracassat. Una de les conseqüències del
23F fou l'acord entre la UCD i el PSOE per posar en marxa la Ley Orgánica de
Armonización del Proceso Autonómico (LOAPA), que va començar un procés de
dilució de l'autogovern català i que va constituir el primer pas d'un desamor
crònic de Pujol amb els socialistes.

Al llarg del govern de Jordi Pujol, una de les seves prioritats fou la creació
de la Corporació Catalana de Mitjans Audiovisuals. Segons recull en les seves
memòries:

El grup Banca Catalana s'esquerdava des de feia uns anys, els màxims executius
no hi trobaven solució i el món econòmic veia a venir la catàstrofe. La crisi
arrencà de les participacions industrials del grup, de la improductivitat de
molts dels seus actius immobiliaris i de la discutible gestió dels rectors.
Malgrat la crisi econòmica general, produïda pel canvi energètic del 1973, els
administradors de Catalana seguien apostant fort per la indústria i absorbien
altres bancs catalans amb dificultats.

Malgrat que Jordi Pujol estava completament deslligat de Banca Catalana des de
l'any 1977 -coincidint amb la seva plena incorporació a la política- el fantasma
de l'entitat que havia fet servir per "fer país" el perseguiria encara durant
anys. Des del seu lloc de delegat a Catalunya del rotatiu El País, Alfons Quintà
va publicar més de vint articles durant l'any 1980, després de l'elecció de
Pujol com a president de la Generalitat, vinculant-lo a Banca Catalana i
especialment als seus nombrosos problemes.

El juny de 1982 va esclatar la crisi de Banca Catalana quan l'agència Europa
Press va fer de detonant anunciant com a notícia d'última hora una imminent
suspensió de pagaments de l'entitat bancària. Al cap d'una estona, l'Agencia EFE
i TVE Catalunya ho desmentien. El pànic fou immediat i la notícia va caure com
una bomba amb una retirada massiva de dipòsits. El diari El País, en una
editorial qualificà els responsables de "delincuentes de cuello blanco".
Francesc Cabana, un dels fundadors de Banca Catalana, va dir que la premsa de
Madrid "vol posar-nos a la presó". Es van intentar diverses fórmules, sobretot
per salvar la catalanitat del grup, però no van donar resultat i l'última, la de
la Caixa -que abans de la crisi havia negat l'ajuda-, va ser superada, segons el
Fons de Garantia de Dipòsits, per la del conjunt de grans bancs espanyols, que
finalment la van engolir. Mesos més tard, el pool de bancs es posava d'acord en
cedir l'entitat ressuscitada al Banco de Vizcaya.

Aquest cas va dividir la societat catalana entre els partidaris de considerar
Pujol intocable i que associaven el cas a un atac a Catalunya, i aquells que
sostenien que al capdavant de la Generalitat hi havia un delinqüent que s'havia
de fer fora per qualsevol mitjà.

L'octubre de 1982, en una votació històrica, el PSOE de Felipe González va
aconseguir una amplíssima majoria absoluta. D'aquesta manera, Pujol perdia
l'interlocutor privilegiat que tenia a Madrid fins al moment.

El 29 d'abril de 1984, Jordi Pujol va aconseguir guanyar per primera vegada per
majoria absoluta. L'eufòria era justificada a les files de CiU, quasi un de cada
dos votants havia votat al seu partit. El mal tracte que el govern del PSOE des
de 1982 havia donat a Catalunya va fer que molta gent es mobilitzés. A partir
d'aquell dia, dues majories quedaven instaurades a l'Estat espanyol, la de
Madrid, a càrrec del PSOE, i la de CiU, a Catalunya.

Dinou dies després de les eleccions, la nit del 18 de maig, una filtració del
diari El País arribà a Lluís Prenafeta que comunicà de seguida a Jordi Pujol:
l'endemà el rotatiu anava a publicar una querella contra Pujol. El 19 surt la
notícia al diari i el 20 de maig fou presentada una querella per la Fiscalia
General de l'Estat dirigida per Carlos Jiménez Villarejo contra Pujol i 24
exdirectius més de Banca Catalana. Deu dies més tard, unes dues-centes mil
persones es van manifestar des del Parlament fins a la plaça de Sant Jaume en
una expressió de suport a les institucions de Catalunya i d'adhesió al president
Pujol, arran del cas de la querella per Banca Catalana. Aquell dia, Jordi Pujol
va aparèixer al balcó principal del Parlament després de la seva investidura com
a president de la Generalitat per segon cop.

Se'ls acusava d'haver pagat extratipus a través de la caixa B del banc i de
tenir autocartera. L'octubre de 1984 el magistrat Ignacio de Lecea va prendre
declaració a Pujol durant dues hores i mitja a la seva residència oficial de la
Casa dels Canonges, tràmit en el qual també van estar presents els fiscals
Carlos Jiménez Villarejo i José María de Mena Álvarez, i els advocats defensors
Joan Piqué Vidal i Juan Córdoba Roda.

Hi ha un abans i un després de la querella. A CDC van començar temps de profunds
dubtes per les conseqüències polítiques, Jordi Pujol era un lleó ferit, estava
tocat, fins i tot li va canviar el caràcter, i va pensar a dimitir si era
processat. A partir d'aquell moment es va crear una distància insalvable entre
els que defensaven a ultrança Pujol i els que intentaven despolititzar la
querella i consideraven que el president interpretava el paper de màrtir donant
a entendre que la querella era contra Catalunya. El 1985, el diari ABC elegeix
Jordi Pujol "espanyol de l'any 1984".

Després de la victòria socialista del 1982, el centre polític espanyol es va
esfondrar. Aquest espai el va voler ocupar el número dos de Pujol i home a
Madrid, Miquel Roca, a les eleccions espanyoles de 1986 mitjançant el que
anomenaren l'Operació Reformista. El Partit Reformista Democràtic es va
constituir com una unió de diversos partits. Però l'aventura va ser un fracàs i
es va dissoldre pràcticament l'endemà de les eleccions. Malgrat la intensitat de
la campanya, la carta que Jordi Pujol volia jugar a Madrid només va obtenir l'1%
dels vots i cap diputat.

El ple de l'Audiència Territorial de Barcelona va decidir el 26 de novembre del
1986, després de gairebé quatre anys d'instrucció, no processar a Jordi Pujol.

Pujol es va referir algunes vegades als anys de majoria absoluta del PSOE com
als anys de "la travessia del desert". Però l'any 1993, el partit socialista va
perdre la majoria absoluta a les Corts espanyoles que havia conservat des de
l'octubre del 1982, i això va permetre que CiU tornés a tenir un paper clau en
la política espanyola, donant suport al govern com ho havia fet fins al 1982 amb
els governs d'UCD. Després de gairebé onze anys al govern, el PSOE era un partit
esgotat, però la dreta espanyola encara no generava confiança als electors.
Ambdós factors van fer que el PSOE quedés en minoria i Pujol va veure
l'oportunitat de ser decisiu a Espanya ajudant al mateix partit del qual s'havia
sentit perseguit i enganyat. Els encarregats de la campanya de CiU varen
vaticinar aquesta nova situació amb el lema "Ara decidirem".

La principal consecució que va obtenir CiU de la seva col·laboració amb el PSOE
de Felipe González entre 1993 i 1996 fou la cessió del 15 per cent de l'impost
sobre la renda. Immediatament, la premsa i l'oposició de Madrid va parlar de
xantatge. Aquest clima d'entesa es va veure estroncat per l'esclat de diversos
casos de corrupció com els escàndols Rubio i Roldán del 1994 i pels casos GAL i
CESID. L'octubre del 1995, Pujol va retirar de forma pactada el seu suport al
govern espanyol, que no va poder aprovar els Pressupostos Generals de l'Estat i
es va veure abocat a convocar eleccions avançades. La "lleialtat" de Pujol
envers González i el fet que els diputats de Pujol fossin el puntal d'un govern
devorat per la corrupció, van fer que CiU arrisqués tant la majoria absoluta,
que la va perdre el 1995.

Les darreres eleccions on es va presentar com a candidat van ser les de 1999,
enfrontant-se a Pasqual Maragall. Un any després Jose María Aznar va tenir
majoria absoluta a les eleccions espanyoles, fet que va fer que CiU fos més
prescindible dins del mapa polític espanyol. Va ser llavors quan Pujol va
nomenar a Artur Mas i Gavarró com el seu successor. Un cop deixà la Generalitat,
Pujol va obtenir el càrrec honorífic de President Fundador de CDC. També va
crear el Centre d'Estudis Jordi Pujol i a poc a poc va anar concedint
entrevistes on cada vegada mostrava un perfil més sobiranista, sobretot a partir
del 2012.

L'any 2003 féu donació a la Biblioteca de Catalunya del fons bibliogràfic
recollit durant l'exercici del seu càrrec de president de la Generalitat, format
per més de 16.000 documents.

El 25 de juliol de 2014, Jordi Pujol reconegué mitjançant un comunicat personal
l'existència de diners no regularitzats a comptes a l'estranger des de 1980, que
tenien origen en la deixa del seu pare Florenci. Segons el document, els fons
s'acolliren a la regularització extraordinària promoguda pel Govern d'Espanya el
2012. Fins al comunicat, l'expresident havia negat la possessió de diners a
paradisos fiscals i havia interposat una querella contra el diari El Mundo
després de la publicació que la Policia Nacional havia informat de l'existència
de 137 milions d'euros en comptes de la família Pujol a Ginebra. L'endemà de
fer-se públic el comunicat de Jordi Pujol, El Mundo afirmà que la família podia
acumular a paradisos fiscals uns 600 milions d'euros, segons les investigacions
policials.

La confessió de Jordi Pujol generà una controvèrsia política que motivà l'anunci
de la retirada de l'oficina institucional, la pensió vitalícia i el tractament
de Molt Honorable per la Generalitat de Catalunya així com la renúncia als
títols de president fundador de Convergència Democràtica de Catalunya i de
Convergència i Unió. En aquesta mateixa línia, des de l'alcaldia de Barcelona se
li reclamà el retorn de la medalla d'or de la ciutat, que Pujol féu efectiva
l'agost del mateix any.

El 29 de gener de 2015, Jordi Pujol declarà davant del jutjat que no tenia cap
document que acredités l'origen de la fortuna. L'expresident digué que no volia
saber res dels diners «per por».

Segons la politòloga Montserrat Guibernau, l'ideari de Jordi Pujol es podria
resumir en els conceptes «construir Catalunya» i «nacionalisme del benestar». El
pujolisme va marcar l'agenda política catalana durant més de dues dècades i ha
influït en un gran nombre de polítics posteriors. Alguns dels seus trets més
diferencials són:



https://ca.wikipedia.org/wiki/Guerra_dels_Segadors

La Guerra dels Segadors és el conflicte bèl·lic que afectà bona part del
Principat de Catalunya entre els anys 1640 i 1652, i que tingué com a efecte més
perdurable la signatura del Tractat dels Pirineus de l'any 1659 entre Espanya i
França, que separava del Principat de Catalunya el comtat de Rosselló, el
Conflent, el Vallespir, el Capcir i una part del comtat de Cerdanya, que
passaren així a mans franceses.

Els Estats monàrquics absolutistes i el règim senyorial sobre el qual es basaven
provocaren un conjunt de revoltes pageses que tingueren lloc a Europa al segle
XVII.

A Catalunya es veié agreujat pel malestar que generà a diferents contrades
catalanes la presència de tropes castellanes durant les guerres entre França i
Espanya emmarcades en la Guerra dels Trenta Anys (1618 - 1648). Les tropes
castellanes i italianes que havien entrat a Catalunya per combatre amb els
francesos al Rosselló van causar grans mals al camp rural, actuant en
determinats moments com un exèrcit d'ocupació.

Un altre detonant fou la crisi de relacions polítiques entre les institucions
catalanes del Principat (Generalitat i Consell de Cent) i la monarquia
hispànica, a causa fonamentalment de les seves pretensions fiscals per sufragar
les guerres en què estava immersa.

El comte-duc Olivares, primer ministre o favorit de Felip IV de Castella i III
d'Aragó, estant obligat a cercar nous recursos financers per la corona per fer
front a la política expansionista dels Àustries a Europa, proposà el 1626 un
programa encaminat a obtenir dels regnes no castellans de la monarquia la
mateixa contribució, tant en homes com en diners. Era l'anomenada Unió d'armes,
que atemptava contra el règim constitucional català i arrossegava els catalans a
les guerres exteriors hispàniques.

El 1638, el canonge de la Seu d'Urgell Pau Claris, conegut per la seva lluita
contra els bisbes no catalans que sempre col·laboraven amb la corona, fou elegit
diputat pel braç eclesiàstic i president de la Generalitat, mentre que Francesc
de Tamarit era elegit diputat pel braç militar i Josep Miquel Quintana pel braç
popular.

Al voltant del 1639, les dues causes s'entroncaren i es produí la natural
identificació i solidaritat dels pagesos amb l'actitud de recel polític de les
autoritats. Així s'anà configurant la doctrina política de l'aixecament i la
ideologia popular de la revolta. Però la gran aristocràcia catalana i la
burgesia urbana, cada vegada més important, tenien unes actituds polítiques més
moderades envers la monarquia.

El mateix any, la caiguda d'Òpol i Salses en mans dels francesos i governades
per alcaids no catalans, que es rendiren, sembla, per suborn, accentuà la tensió
entre la cort i el Principat. Encara que la campanya del Rosselló acabà amb la
posterior recuperació de Salses el 28 de gener del 1640. El rei, temorós de nous
atacs francesos, ordenà que l'exèrcit mercenari restés sobre el país, fet que
produí greus incidents a petits nuclis camperols com Sant Esteve de
Palautordera, Riudarenes, Santa Coloma de Farners, Palafrugell, etc.

La primavera del 1640, Francesc de Tamarit fou empresonat per l'autoritat reial,
acusat de no facilitar, des del seu càrrec, les lleves i els allotjaments.
Camperols revoltats van entrar a Barcelona el 22 de maig, possiblement amb la
complicitat de les autoritats catalanes, i el posaren en llibertat juntament amb
en Francesc Joan de Vergós i de Sorribes i Lleonard Serra.

Els revoltats, acampats a Sant Celoni, prepararen un assalt a Blanes, on es
refugiaven els terços castellans comandats pel comte de Santa Coloma, baró de
Queralt i virrei de Catalunya Dalmau III de Queralt, i aquest decidí l'evacuació
al Rosselló. En no poder embarcar la cavalleria, Juan de Arce va dirigir-la al
nord. Va sortir el 27 de maig, cremà Montiró el 30 de maig i l'endemà es refugià
a la ciutadella de Roses.

El 7 de juny del mateix any, en el que es coneix com el Corpus de Sang, "La
Revolta dels Segadors" es va iniciar a Sant Andreu de Palomar el 1640, quan els
sometents de Sant Celoni de Blanes i pagesos de la Catalunya interior que
baixaven a contractar-se per la sega van decidir marxar contra les forces del
"conde-duque de Olivares", que es mantenien a Catalunya bo i acabada la guerra
contra el francès i que saquejaven poblacions i violaven drets bàsics dels seus
habitants. Escolliren per bandera el Sant Crist de la Parròquia de Sant Andreu
del Palomar i s'enfilaren cap a Barcelona. Grups de segadors entraren de nou a
la ciutat i s'originà un motí, en el qual fou assassinat (no del tot aclarit)
Dalmau III de Queralt. Aquest fet marca l'inici del conflicte, que es converteix
de seguida en una autèntica revolta social. Fou succeït per l'anterior virrei
Enric III d'Empúries que, tot i gaudir de molt mala salut, va acceptar el
nomenament, i per tercera vegada prestà jurament com a virrei de Catalunya el
matí del 19 de juny de 1640. Després d'arrestar els dos comandants més
impopulars de l'exèrcit castellà, la seva malaltia s'agreujà i moria el 22 de
juliol. Catalunya estava altre cop sense virrei, i els diputats es destacaven
com les úniques figures d'autoritat en un territori escombrat per la revolució.

Nombroses reunions entre els consellers de Barcelona i els segadors revoltats
tingueren lloc a la parròquia de Sant Andreu de Palomar. El 7 de setembre de
1640, els representants de la Generalitat de Catalunya Francesc de Tamarit,
Ramon de Guimerà i Francesc de Vilaplana van signar el Pacte de Ceret amb
Bernard Du Plessis-Besançon, delegat per Armand Jean Du Plessis de Richelieu (el
Cardenal Richelieu) en representació de Lluís XIII de França, pel qual Catalunya
havia de rebre suport militar, se separaria de la monarquia hispànica i quedaria
constituïda com a república lliure sota la protecció del rei francès.

El governador general del Rosselló, Juan de Garay Otañez va fracassar en el seu
intent d'ocupar militarment la franja entre Illa i Millars, i detenir els
representants francesos per evitar l'arribada de reforços al Principat.

El setembre, l'exèrcit de Felip IV de Castella comandat per Pedro Fajardo, el
marquès de Los Vélez, va ocupar Tortosa, que tenia una guarnició castellana al
Castell de la Suda, amb un exèrcit de 23.000 infants, 3.000 genets i 24 canons i
la va convertir en el port de sortida de tropa i municions a Itàlia i el
Rosselló. Avançant en direcció a Barcelona i després de les batalles del coll de
Balaguer (10 de desembre) i de Cambrils, el 24 de desembre pren la ciutat de
Tarragona, que Roger de Bossost, baró d'Espenan, va rendir sense combatre,
fugint a França en lloc de defensar Martorell, on van anar les tropes catalanes
de la ciutat, mentre Josep Margarit i de Biure atacava la rereguarda a
Constantí. L'ocupació fou seguida d'una duríssima repressió contra el poble
revoltat.

El 16 de gener de 1641, davant l'alarmant penetració de l'exèrcit castellà
després de la derrota a la batalla de Martorell, Pau Claris al capdavant de la
Generalitat de Catalunya proclamà finalment la República Catalana, ara amb
l'adhesió de la burgesia urbana descontenta per la pressió fiscal, acordant una
aliança politico-militar amb França.

Amb les tropes castellanes ja a Sants, per tal d'obtenir l'ajuda necessària,
sota les disposicions de la Junta de Guerra que es constituí a la ciutat de
Barcelona i de la qual formaren part, entre altres, Francesc de Tamarit i Joan
Pere Fontanella, Catalunya es posava finalment sota l'obediència de Lluís XIII
de França el 23 de gener de 1641 i la Generalitat obtingué una important
victòria militar en la batalla de Montjuïc (26 de gener del 1641) que obligà
l'exèrcit castellà del marquès de Los Vélez a retirar-se a Tarragona, on quedà
assetjat durant mesos i fou rellevat com a virrei per Federico Colonna.

Pocs dies després de la victòria de Barcelona, el 14 de febrer arribava l'ajuda
de l'exèrcit francès de terra de Philippe de La Mothe-Houdancourt i l'armada de
Jean Armand de Maillé-Brézé. El 25 de febrer es forma el Batalló del Principat
d'exèrcit regular que lluitarà al costat de l'exèrcit francès, amb 5.000 soldats
d'infanteria dirigits per Josep Sacosta i 500 de cavalleria comandats per Josep
d'Ardena, que es pagaren amb l'impost del batalló. Tanmateix, el 27 de febrer
moria Pau Claris.

Per a assegurar que l'adhesió a la corona francesa es realitzava preservant els
drets i lleis catalanes, es comença a preparar un document de condicions, el
Pacte de la Péronne, signat pel rei de França en temps del president Bernat de
Cardona, el 1641.

La campanya de Tarragona comença a l'abril de 1641 i s'estableix el setge el 4
de maig, mentre que el bloqueig de la ciutat per mar és efectiu el 5 de maig. Es
tanca el cercle a l'interior per Constantí i Salou, però el setge és aixecat
quan, en el segon intent, un gran estol espanyol comandat per García Álvarez de
Toledo y Mendoza va lliurar provisions a la ciutat, derrotant l'estol francès
d'Henri d'Escoubleau de Sourdis.

Els castellans envien dues columnes el 1642, la primera de 20.000 homes des de
Fraga atacant Lleida i la segona de 4.500 homes des de Tarragona cap al
Rosselló, sent interceptats i derrotats a la batalla de Montmeló i la batalla de
la Granada. Després de fracassar en els intents d'abastir Roses per terra i per
mar, amb la derrota que reben a la Batalla naval de Barcelona (1642), els
espanyols retiren bona part de l'exèrcit que es troba a Roses per via marítima i
França aconsegueix, durant l'estiu del 1642, l'ocupació de Cotlliure, Perpinyà i
de Salses i amb això el control dels comtats de Rosselló i de Cerdanya, i les
tropes situades al sud van atacar Montsó i Tamarit de Llitera. L'any següent,
queden en mans espanyoles únicament Tarragona, Tortosa i Roses.

El Rosselló va caure completament en mans francocatalanes, i d'aquesta manera
els objectius de Richelieu i Lluís XIII de França de controlar els comtats
nordcatalans quedaven satisfets, i per tant es van donar per acabades les
operacions principals. L'atenció donada pel cardenal Mazarino a les campanyes
d'Italia provocà un cert desinterès francès, i, en perdre la batalla de Lleida,
que es rendí el 31 de juliol, amb la posterior jura de les Constitucions per
Felip IV a Lleida el mes d'agost, les posicions pro-espanyoles prevalgueren. A
més, el 4 de desembre de 1642, moriria Richelieu, i el 14 de maig de 1643, Lluís
XIII, a qui va succeir el seu fill Lluís XIV, conegut com el rei sol, fins al
1652.

El 1644 Felip IV aconseguia recuperar Lleida i mantenir Tarragona de l'assalt
franco-català. Això provocà la substitució de La Mothe per Henri Harcourt de
Lorena, que a finals de 1648 contraatacà amb resultats notables, ja que a partir
de 1645 els francesos ocupen Roses i recuperen terreny al sud: alliberen
Agramunt, Cervera i Mollerussa, sense poder travessar el Segre tot i els setges
de Lleida de 1646 i 1647, envaeixen l'Empordà i assetgen Girona, escometen el
Vallès i ocupen temporalment Cadaqués, Castelló d'Empúries, Solsona i Berga.

El 6 de gener de 1647 es van crear diversos regiments catalans regulars, tant
d'infanteria com de cavalleria. Tortosa es mantingué sota sobirania castellana
fins al 1648, en què fou conquerida pels francesos, que s'hi mantingueren fins
al 1650. La guerra de la Fronda, una guerra civil francesa durant la minoria
d'edat de Lluís XIV de França va afeblir les possibilitats militars franceses a
Catalunya, amb la retirada de gran part de la tropa francesa, i va provocar
l'avanç de les tropes castellanes. La recuperació espanyola posa setge a
Barcelona, i ja a mitjans de 1653 es produeix el primer contraatac seriós
francès amb el setge a Girona. L'any següent la iniciativa passa de nou als
francesos en acabar-se la Fronda el 1653 a la Guyena francesa.

Durant la major part de la guerra, la línia divisòria entre les dues sobiranies
seguiria aproximadament el Llobregat amunt, trencaria vers Igualada i Cervera i
la Seu d'Urgell, totes tres de la banda francesa. Incursions des d'una i altra
banda feren oscil·lar aquesta línia. Amb el Tractat dels Pirineus, França
renunciava al Principat de Catalunya però s'annexionava el Rosselló, el Conflent
i part de la Cerdanya. Catalunya conservava les seves institucions i les seves
constitucions, però França abolia totes les dels territoris controlats.

Per poder abastir els esforços militars, Georges De Bande va instal·lar la
Fàbrica de Municions de Ferro Colat de Corduente per als castellans, més a prop
dels escenaris de guerra.

El conflicte s'allargà més enllà de la Pau de Westfàlia (1648). Però, durant la
guerra, els mateixos conflictes anteriors amb els castellans es repetien ara amb
els francesos. Les tropes franceses també provocaren malestar i entraren en
lluita amb la població rural. De la mateixa manera, l'administració política
francesa a Catalunya tingué greus topades amb els organismes polítics i
eclesiàstics catalans per no respectar les constitucions.

La campanya espanyola de 1649 va partir de Lleida de 6.000 homes i 3.000
cavallers comandats per Juan de Garay Otañez, avançava des de Lleida, passant
per Vimbodí, Poblet, Cabra del Camp, Montblanc, Valls, Constantí, Tarragona, on
es van rebre reforços, Torredembarra, Vilanova i la Geltrú i Sitges, deixant
tropes en ella, i tornant cap a Lleida, va abandonar la costa i va vèncer en la
batalla de Vilafranca el 17 d'octubre i Montblanc el 14 de novembre.

Cap al 1650 el suport que inicialment s'havia donat al domini francès
s'ensorrava mentre l'exèrcit espanyol, Francisco de Orozco, el marquès de
Mortara, avançava de nou des de Lleida i posava setge a Barcelona l'agost de
1651. El 1652 Barcelona, després de més d'un any de setge i l'entrada de la
pesta, queia en mans de l'exèrcit de Felip IV comandat per Joan Josep d'Àustria.
D'aquesta manera es posava fi al conflicte i les autoritats catalanes restaven
novament sota l'obediència del rei castellà.

Les tropes franceses encara es mantingueren a Catalunya durant set anys fins a
la signatura del Tractat dels Pirineus el 1659, i el 1653 el general francès
Philippe de La Mothe-Houdancourt amb els catalans liderats per Josep Margarit i
de Biure, un total de catorze mil homes i quatre mil cavalls entrava per el
Pertús. La conferència de Ceret i el tractat de Llívia (1660) van conformar la
frontera entre les dues corones.



https://ca.wikipedia.org/wiki/Guerra_Freda

Amb el terme Guerra Freda s'al·ludeix a l'enfrontament tàctic entre l'URSS i els
Estats Units, amb els seus respectius aliats, després de la Segona Guerra
Mundial (1945). La guerra freda pròpiament dita va començar, però, l'any 1947,
després de molta tensió política entre un bloc i un altre. Era un enfrontament
no declarat, sense ofensives militars, basat en la mútua amenaça (incloent-hi el
desenvolupament de bombes atòmiques) i en l'intent per expandir les àrees
d'influència respectives, ja que arran del llançament de les bombes d'Hiroshima
i Nagasaki, hi havia molta por d'entrar en una guerra nuclear.

Els països de l'òrbita americana defensaven el capitalisme (bloc capitalista,
units per l'OTAN des del 1949), mentre que els partidaris dels russos vivien
versions diferents del comunisme (bloc comunista) units pel pacte de Varsòvia
(1955). La Guerra Freda va afavorir l'espionatge, les curses espacial i
armamentista així com diversos conflictes armats de baixa intensitat (per
oposició al possible enfrontament total entre els dos blocs). La guerra freda es
va acabar l'any 1991 amb el desmembrament de l'URSS i la caiguda del comunisme
que es va donar entre 1989 (caiguda del mur de Berlín) i 1991 (cop d'estat a
l'URSS), entre els blocs occidental-capitalista, liderat pels Estats Units, i
oriental-comunista, liderat per la Unió Soviètica.

Si bé aquests enfrontaments no van arribar a desencadenar una Guerra Mundial,
l'entitat i la gravetat dels conflictes econòmics, polítics i ideològics
compromesos, van marcar significativament gran part de la història de la segona
meitat del segle XX. Les dues superpotències desitjaven implantar el seu model
de govern en tot el planeta.

Els límits temporals de l'enfrontament s'ubiquen entre 1945 i 1947 (fi de la
Segona Guerra Mundial i fi de la postguerra respectivament) fins a 1985 (inici
de la Perestroika) i 1991 (dissolució de la Unió Soviètica).

En el sentit específic d'assenyalar les tensions geopolítiques entre la Unió
Soviètica i els Estats Units, el terme «guerra freda» ha estat atribuït al
financer estatunidenc i conseller presidencial Bernard Baruch. El 16 d'abril de
1947, Baruch va fer un discurs en què va dir «No ens enganyem: estem immersos en
una guerra freda». El terme va ser també popularitzat pel columnista Walter
Lippmann amb l'edició l'any 1947 d'un llibre titulat Guerra Freda.

Segons Pablo de Irazazábal hi ha poques definicions d'aquest conflicte mai
declarat i una de les millors, per a ell, la va donar Giampaolo Calchi-Novati:

En ocasions molt puntuals, un dels contendents es va enfrontar directament
contra un dels aliats de l'altre (EUA contra Vietnam del nord), però la pràctica
habitual va ser que les dues potències recolzaren, guiant-se per afinitats
ideològiques o interessos, a algun dels bàndols enfrontats en una guerra civil
(guerra civil d'Angola, Guerra Civil Grega, etc.).

Hi ha un cert desacord sobre quan va començar exactament la Guerra Freda. Mentre
que la majoria d'historiadors sostenen que va començar res més acabar la II
Guerra Mundial, altres sostenen que els inicis de la Guerra Freda es remunten al
final de la Primera Guerra Mundial, en les tensions que es van produir entre
l'Imperi Rus, per una banda, i l'Imperi Britànic i els Estats Units per l'altra.
El xoc ideològic entre comunisme i capitalisme va començar el 1917, després del
triomf de la Revolució Russa, de la qual Rússia va emergir com el primer país
comunista. Aquest va ser un dels primers esdeveniments que va provocar erosions
considerables en les relacions russo-americanes.

Alguns esdeveniments previs al final de la I Guerra Mundial fomentaren les
sospites i recels entre soviètics i nord-americans: la idea bolxevic que el
capitalisme havia de ser enderrocat per la força per ser reemplaçat per un
sistema comunista, la retirada russa de la I Guerra Mundial després de la
signatura del Tractat de Brest-Litovsk amb el Segon Reich, la intervenció
nord-americana en suport del Moviment Blanc durant la Guerra Civil Russa i el
rebuig dels Estats Units a reconèixer diplomàticament a la Unió Soviètica fins a
1933. Al costat d'aquests, diferents esdeveniments durant el període
d'entreguerres aguditza les sospites: la signatura del Tractat de Rapallo i del
Pacte germano-soviètic de no-agressió són dos notables exemples.

Durant la guerra, els soviètics sospitaven que britànics i americans havien
optat per deixar els russos el gruix de l'esforç bèl·lic, i forjar una unió
contra els soviètics una vegada que la guerra estigués decidida a favor dels
aliats, per forçar l'URSS a signar un tractat de pau avantatjós per als
interessos occidentals. Aquestes sospites varen minar les relacions entre els
aliats durant la II Guerra Mundial.

Els aliats no estaven d'acord amb com haurien de dibuixar les fronteres europees
després de la guerra. El model americà d'«estabilitat» es basava en la
instauració de governs i mercats econòmics semblants al nord-americà, i la
creença que els països així governats acudirien a organitzacions internacionals
(com la llavors futura ONU) per arreglar les seves diferències.

Tanmateix, els soviètics creien que l'estabilitat hauria de basar-se en la
integritat de les mateixes fronteres de la Unió Soviètica. Aquest raonament neix
de l'experiència històrica dels russos, que havien estat envaïts des de l'Oest
durant els darrers 150 anys. El dany sense precedents infringit a l'URSS durant
la invasió nazi (al voltant de 27 milions de morts i una destrucció
generalitzada i quasi total del territori envaït) comminà als líders moscovites
a assegurar que el nou ordre europeu possibilités l'existència a llarg termini
del règim soviètic, i que aquest objectiu només es podria aconseguir mitjançant
l'eliminació de qualsevol govern hostil al llarg de la frontera occidental
soviètica, i el control directe o indirecte dels països limítrofs a aquesta
frontera, per evitar l'aparició forces hostils en aquests països.

El cas de Polònia es va convertir en el principal aparador de les discrepàncies
sobre la futura Europa que mantenien soviètics i occidentals: les relacions amb
el govern soviètic van desmillorar considerablement l'abril de 1945, quan
Winston Churchill i el recentment elegit president nord-americà Harry Truman
demostraren el seu descontentament pel control que els soviètics exercien sobre
Comitè de Lublin, enfront del prooccidental Govern de Polònia a l'exili.

Durant la Conferència de Ialta, al febrer de 1945, els aliats van tractar de
crear un marc sobre el qual treballar en la reconstrucció de l'Europa de la
postguerra, però no es va arribar a cap consens. Després de la fi de la Segona
Guerra Mundial a Europa, els soviètics van ocupar de facto les zones de l'Europa
de l'Est que havien defensat, mentre que les forces nord-americanes i els seus
aliats es mantenien en l'Europa Occidental. En el cas de l'Alemanya ocupada, es
van crear les zones d'ocupació aliada a Alemanya i una difusa organització
quatripartita compartida amb francesos i britànics. Per al manteniment de la pau
mundial, els aliats van crear les Nacions Unides, però la seva capacitat
d'actuació estava limitada pel Consell de Seguretat, en què les potències
victorioses de la II Guerra Mundial es van assegurar el poder de vetar aquelles
accions contràries als seus interessos. L'ONU es va convertir així durant els
seus primers anys en un fòrum on les potències s'embrancaven en lluites
retòriques, i que els soviètics utilitzaven amb fins propagandístics.

A la Conferència de Potsdam, iniciada a finals de juliol de 1945, van emergir
les primeres diferències rellevants sobre Alemanya i l'Europa de l'Est. Els
participants de la conferència no van amagar les seves antipaties, i l'ús d'un
llenguatge bel·licós va confirmar les intencions mútuament hostils que
defensaven cada vegada amb més afany. Durant aquesta conferència, Truman va
informar Stalin que els EUA havien creat una nova arma. Stalin, que ja estava al
corrent dels avenços americans en el desenvolupament de la bomba atòmica, va
expressar el seu desig que aquella nova arma fos utilitzada contra el Japó. Una
setmana després de finalitzar la conferència, els Estats Units van llançar la
bomba atòmica sobre Hiroshima i Nagasaki.

En els anys trenta, la teoria del socialisme en un sol país estipulava que la
revolució s'havia de construir a la Unió Soviètica abans d'estendre-la a la
resta del món. Però el 1945, amb Alemanya destruïda com a potència, i amb la
meitat del seu territori ocupat pels soviètics, renaixia la possibilitat
d'estendre la revolució a tot Europa. Stalin sempre havia pensat que la clau era
Alemanya: si aquest país esdevenia comunista, la resta d'Europa seguiria
inevitablement aquest camí. A més, durant la Segona Guerra Mundial els
comunistes havien guanyat posicions polítiques importants a França i a Itàlia, a
causa de l'important paper que van tenir en la resistència antifeixista. I la
Unió Soviètica gaudia d'un enorme prestigi a Europa, gràcies a la seva decisiva
contribució en la derrota de l'Alemanya nazi. També hi havia consideracions
estratègiques: si els països de l'Europa de l'Est es convertien en aliats,
aquests serien un cinturó defensiu de la Unió Soviètica. També hi havia temors:
els nord-americans posseïen en exclusiva la bomba atòmica i, si bé la Unió
Soviètica havia vençut els alemanys, era dubtós que tingués forces per a un nou
enfrontament armat a gran escala. A més, convertir en comunistes els països de
l'Europa Oriental era una experiència incerta: la Unió Soviètica, des de la seva
fundació, havia estat una potència aïllada en ella mateixa.

Els anys 1946-1947 van ser decisius per a la degradació de les relacions
soviètico-americanes i perquè el món quedés dividit per sistemes socials i
econòmics antagònics. La presència de l'exèrcit soviètic a tota l'Europa de
l'est i la important participació dels comunistes en la resistència contra els
nazis havien fet créixer la seva popularitat. A Iugoslàvia i a Albània s'havien
creat govern comunistes sortits de la resistència armada, mentre a molts altres
es creaven governs de concentració amb participació comunista (Hongria, Polònia,
Txecoslovàquia, Romania, Bulgària, França, Itàlia, Bèlgica i Àustria). En els
Estats alliberats pels soviètics, els comunistes van aconseguir el domini
d'aquests governs, que van acabar convertint-se, entre 1947 i 1948, en
«democràcies populars», en què se socialitzava l'economia i la política exterior
s'alineava amb la soviètica.

El febrer de 1946, George Kennan va escriure des de Moscou el conegut com
Telegrama Llarg, en què es recolzava una política d'inflexibilitat amb els
soviètics, i que es convertiria en una de les teories bàsiques dels
nord-americans durant la resta de la Guerra Freda. El setembre d'aquell mateix
any, els soviètics van respondre amb un altre telegrama signat per Novikov,
encara que «co-escrit» amb Viatxeslav Mólotov; en aquest telegrama se sostenia
que els Estats Units havia utilitzat el seu monopoli en el món capitalista per
desenvolupar una capacitat militar que creés les condicions per a la consecució
de la supremacia mundial a través d'una nova guerra.

Setmanes després de la recepció del «Telegrama Llarg», el primer ministre
britànic Winston Churchill va pronunciar el seu famós discurs sobre el Teló
d'acer en una universitat de Missouri. El discurs tractava de promoure una
aliança anglo-americana contra els soviètics a qui va acusar d'haver creat un
«teló d'acer» des de Stettin, al Bàltic, fins a Trieste, a l'Adriàtic.

Durant l'ocupació alemanya de Grècia, les partides guerrilleres que combatien
l'invasor s'havien polaritzat al voltant de dos grans grups: l'EDES,
promonàrquics i dretans, i l'ELAS, comunistes. Aquests dos grups, que dominaven
extenses zones de l'interior muntanyós, van embrancar-se en una guerra civil que
va tenir una continuïtat acabada la Segona Guerra Mundial.

Després del final de la guerra, van arribar tropes britàniques per a
salvaguardar l'ordre i allunyar el perill que els comunistes prenguessin el
poder. Amb els britànics es va produir un parèntesi en la guerra civil.
Tanmateix, l'estiu de 1946, els intents de la dreta per a reposar el rei van
enfortir novament la contesa. En aquell moment, el govern britànic, empobrit
fins al punt de renunciar al control de l'Índia i Palestina, es va declarar
incapaç de continuar implicat a Grècia. Els nord-americans, sota la nova
doctrina Truman, van prendre el relleu.

El 12 de març de 1947, el president Harry S. Truman pronuncià un discurs en què
es comprometia a «lluitar contra el comunisme fos on fos que aquest sorgís en el
món». Aquest va ser l'origen de l'anomenada doctrina Truman de contenció del
comunisme i un dels precedents més directes de la guerra freda. La por a
l'expansió del comunisme va fer que el president nord-americà Truman impulsés
una nova política de contenció amb la fita de frenar la influència soviètica. En
conseqüència va decidir mantenir les seves tropes en l'espai europeu i va
aconseguir que els comunistes fossin expulsats dels governs de coalició de
l'Europa Occidental. L'anomenada doctrina Truman considerava que era un deure
dels EUA ajudar les democràcies europees contra el perill comunista. Així es
feia realitat allò que Churchill havia denominat el «teló d'acer»: la divisió
d'Europa en dos sistemes polítics i econòmics rivals.

La Iugoslàvia comunista va subministrar ajuda pel seu compte als guerrillers
comunistes grecs. Com en el cas de Grècia, en aquest país balcànic la
resistència guerrillera contra els nazis havia degenerat en una guerra civil
entre comunistes i monàrquics dretans. Però a Iugoslàvia, la victòria militar
havia estat pels partisans comunistes, liderats pel carismàtic Josip Broz Tito,
anomenat Tito.

Aquesta victòria sense gairebé cap ajuda directa de l'exterior va generar un
règim comunista que se sentia hereu ideològic de la Unió Soviètica, però alhora
notablement sobirà respecte a la tutela soviètica, com havia estat la norma en
altres «repúbliques populars» que van aparèixer a l'Europa de l'Est entre els
anys 1947 i 1948. Per això, Tito i els nous dirigents comunistes iugoslaus van
tenir ambicions pròpies per a estendre el comunisme a escala balcànica. Així,
Belgrad va implicar-se en la guerra civil grega i va rebutjar els intents de
control soviètic. En conseqüència, la tensió va arribar a ser tan extrema que el
juny de 1948 Iugoslàvia va ser exclosa de la Kominform. La ruptura va constituir
el primer cisma de la història entre estats comunistes i va deixar Iugoslàvia
aïllada de la Unió Soviètica i de la resta de països del bloc de l'Est.

La implantació dels règims comunistes a l'Est va ser un procés relativament
llarg que en conjunt va durar gairebé quatre anys Primer, l'Exèrcit Roig, que
ocupava els diferents estats de l'Europa Oriental, van donar suport als partits
comunistes locals. Després, en tots els països de l'Est, els comunistes van
desenvolupar tàctiques semblants per tal d'arribar al poder. Per exemple, van
organitzar fronts populars o patriòtics amb altres partits per a assegurar-se la
majoria de vots a les eleccions. Més endavant, quan ja no eren útils, els socis
eren expulsats o abandonats. Fins i tot es va recórrer a pràctiques gens
democràtiques, com la manipulació dels censos o de les urnes i la retirada del
vot a ciutadans de l'oposició, a més de la detenció i dels judicis arbitraris
als adversaris polítics.

Atès que l'objectiu dels comunistes era implantar una «dictadura del
proletariat», el fi justificava perfectament els mitjans. Però la clau de la
situació era la disciplina i l'organització dels comunistes, que contrastava amb
la de la resta de partits amb presència, incloent-hi els socialistes car els
partits de centredreta a l'Europa de l'Est estaven desgastats o desorganitzats:
havien patit els efectes de la guerra i l'ocupació i la repressió dels nazis. En
alguns casos, ja estaven desprestigiats des d'abans de començar la contesa, ja
que en la majoria el règim que hi imperava al final dels anys trenta era la
dictadura. Així, doncs, amb uns mitjans o amb uns altres, els comunistes de
l'est d'Europa van anar conquistant parcel·les de poder. I el juliol de 1947,
coincidint amb el llançament del Pla Marshall els països de l'Est van rebutjar
l'oferta nord-americana. Després, en cada un dels països, els partits comunistes
van prémer l'accelerador en la cursa cap al poder deixant enrere tot tipus
d'escrúpols. En conseqüència, un any més tard, la meitat oriental d'Europa ja
eren «repúbliques populars» o socialistes dependents del poder de Moscou.
L'últim estat en què va triomfar el nou règim va ser Txecoslovàquia. El mateix
1948, els comunistes van iniciar el bloqueig de Berlín.

El 1947, la situació econòmica europea era desastrosa, els aliments mancaven
arreu, els preus pujaven, el mercat negre s'estenia i les indústries estaven
desfetes. Els EUA temien que aquesta crisi pogués degenerar en una situació
revolucionària favorable als soviètics. Per impedir aquesta eventualitat, van
decidir tirar endavant l'anomenat pla Marshall (març de 1947), que va consistir
en l'ajut econòmic nord-americà d'Europa. L'URSS i les anomenades democràcies
populars van rebutjar aquest ajut, ja que consideraven que això suposava una
subordinació econòmica i política als Estats Units d'Amèrica.

Després de la Segona Guerra Mundial i el repartiment d'Alemanya van començar a
sorgir problemes com a conseqüència de la divisió del país. Anglaterra, EUA i
França van instaurar-hi el Deutschemark i van intentar introduir-lo a l'Alemanya
soviètica. Com a resposta l'URSS va fer el bloqueig de Berlín (1948) evitant que
hi arribessin subministraments. Els aliats van crear un pont aeri per fer-hi
arribar tot allò necessari i l'URSS va aixecar el bloqueig onze mesos més tard.
Més tard, arran d'això, es va dividir la República Democràtica Alemanya i la
República Federal d'Alemanya i el 1961 es va construir el mur de Berlín.

L'estructura del bloc occidental sota l'hegemonia dels EUA va culminar amb la
signatura del Tractat de l'Atlàntic Nord (1949) que feia néixer una organització
política i militar, l'OTAN. La nova organització era un pacte de defensa
col·lectiva que reagrupava les forces dels Estats occidentals afiliats sota un
comandament militar únic, en què les tropes nord-americanes destacades a Europa
jugaven un rol fonamental. A l'Europa de l'est, l'organització militar no va ser
gaire diferent, però l'establiment definitiu no es va realitzar fins a l'any
1955, amb la signatura del Pacte de Varsòvia.

La descolonització era un desafiament per les dues superpotències sorgides de la
guerra, i en la immediata postguerra, generava una certa cautela tant a Moscou
com a Washington que tenien una visió planetària dels problemes geoestratègics.
Mentre les potències imperialistes europees, primer els britànics i després, els
francesos, els holandesos i els belgues, van perseguir l'objectiu de perllongar
la integritat dels seus vells imperis tant com es pogués. Washington examinà cas
per cas, tenint en compte, sobretot, que en alguns territoris la lluita
d'alliberament nacional era de signe comunista.

Pels nord-americans, defensors d’un lliure canvi favorable, els vells imperis
afavorien les situacions de proteccionisme, una cosa poc convenient quan la
maquinària industrial dels EUA pretenia mantenir els nivells productius que
s'havien assolit durant la guerra i necessitava un mercat al màxim d'extens.

Per a les potències colonials la situació era de fallida econòmica: la guerra
les havia arruïnat i això obligava a prendre decisions: en principi, l'opció era
mantenir les riqueses dels territoris ultramarins i dels seus mercats com a
millor garantia contra les èpoques de crisi a la metròpoli; política ja aplicada
durant la Gran Depressió.

El problema era que en la immediata postguerra, des del Sud-est asiàtic al
Pròxim Orient, pràcticament totes les potències europees s'havien d'enfrontar a
situacions de revolta independentista més o menys agudes: començava la
descolonització d'Àsia i del Pròxim Orient, seguida per l'Àfrica; era una
revolució d'ideologia panarabista. Va tenir episodis conflictius per als vells
imperis colonials de França i Gran Bretanya com la guerra d'Indoxina, la guerra
d'Algèria i la crisi de Suez.

La nova tensió internacional i l'obsessió per no ser inferior a l'adversari van
fer que les dues potències es llancessin a una cursa d'armaments i
perfeccionessin sense parar els seus arsenals nuclears. Uns mortífers i
devastadors estocs nuclears imposaven el que s'ha anomenat l'«equilibri del
terror», car les dues potències eren conscients que una guerra nuclear podia
posar fi al planeta. Per això evitaven l'enfrontament directe i continuaven la
guerra freda, que consistia a manifestar la seva oposició en conflictes armats
localitzats en zones extraeuropees i en una gran intransigència ideològica en el
si dels dos blocs.

La guerra freda es va estendre a altres continents, on els dos blocs
s'enfrontaven, uns cops més directament, amb la presència de tropes d'ambdós
bàndols, com fou el cas d'Indoxina i Corea, i d'altres més indirectament, amb
l'ajut i assessorament militar, com a l'Orient Mitjà.

Una gran commoció va arribar amb la victòria de les tropes comunistes a la Xina
contra l'exèrcit nacionalista del Guomindang (1949).

A la Xina, el moviment comunista havia crescut en els anys d'entreguerres,
afavorit per les desigualtats socials al camp i la disgregació de l'Estat. Enmig
de les lluites anàrquiques entre els «senyors de la guerra», els comunistes van
ser controlats el 1931 a la província de Kingsi, al centre la Xina. Tres anys
més tard van ser expulsats d'allà per l'exèrcit del Guomindang, dirigit per
Chiang Kai-shek. Després de l'èpica Llarga Marxa que va durar dos anys, els
comunistes van aconseguir escapar i arribar a Shensi, una remota i inaccessible
regió del nord-est. La guerra contra els japonesos va ser una segona oportunitat
per als comunistes xinesos. L'atenció de Chiang es va concentrar en aquesta
guerra, i el Partit Comunista Xinès va créixer, es va organitzar i es va rearmar
amb els arsenals capturats als japonesos.

Quan va acabar la Segona Guerra Mundial, els comunistes xinesos ocupaven una
zona important al nord del país i disposaven d'un líder carismàtic en la persona
de Mao Zedong. El juliol de 1946, Chiang va començar la guerra contra els
comunistes. Però després d'una sèrie de victòries inicials, va succeir una cosa
inesperada i els multitudinaris exèrcits nacionalistes van començar a perdre la
contesa i a dissoldre's: només en quatre mesos i mig, entre setembre de 1948 i
gener de 1949, els nacionalistes de Chiang van perdre gairebé la meitat de les
seves forces. Amb una enorme energia, les tropes de Mao, organitzades i ben
dirigides, aconseguiren conquerir en tres anys un immens país de cinc-cents
milions d'habitants.

L'any 1950 el dictador comunista Kim Il-sung (de l'actual Corea del Nord) va
atacar, instat per Stalin, la Corea del Sud. Els Estats Units van respondre amb
un atac de les Nacions Unides a la Corea del Nord. Al final de la guerra (juliol
1953) les fronteres entre les dues Corees es van mantenir igual que abans de
l'inici del conflicte.

El final de la guerra de Corea estava relacionat amb la mort de Stalin, que va
tenir lloc el març de 1953. La mort de Stalin i el procés d'alliberament a la
Unió Soviètica havia inquietat els líders pro estalinistes establerts a les
repúbliques de l'Est d'Europa que orbitaven al voltant de Moscou. Les
resistències locals als tímids intents d'alliberament van generar tensions a tot
el bloc ja des de 1953. Aquell mateix any hi va haver aldarulls obrers a Berlín
Oriental i a Pilsen (Txecoslovàquia). A Hongria, la repressió exercida pels
estalinistes locals, com Mátyás Rákosi o Ernö Gerö, i el règim hongarès era tan
rígid que les primeres manifestacions d'intel·lectuals i estudiants van
col·lapsar el sistema. Un intent d'alliberament sobre la marxa el desestabilitzà
completament. En una setmana s'havia format un govern de coalició basat en el
pluripartidisme i al final hi va intervenir l'exèrcit soviètic, que va restaurar
el règim a costa d'uns quants milers de morts i refugiats.

Si els hongaresos havien arribat tan lluny, era perquè confiaven en l'ajuda
militar occidental, després de gairebé una dècada de dialèctica amenaçant de
guerra freda. Però ni les potències europees ni els EUA, sota l'administració
Eisenhower, no van moure ni un sol dit. S'havia respectat el principi de
no-ingerència en els assumptes del bloc soviètic.

A l'Orient Mitjà, el suport occidental a la creació dels nous estats (Israel per
als jueus, i Palestina per als àrabs) al territori de la Palestina històrica (o
Terra d'Israel, segons el nom més antic d'aquest territori) va provocar un nou
focus de tensions. Els Estats de la Lliga Àrab es van oposar a la creació dels
dos estats, i els continus enfrontaments van donar lloc a quatre guerres
àrabo-israelianes, que eren fidel reflex de l'oposició entre els dos blocs: els
israelians comptaven amb el suport nord-americà i Egipte i Síria amb el soviètic
de Ióssif Stalin.

A partir de l'any 1956 les relacions de guerra freda entre els dos blocs van ser
substituïdes per la coexistència pacífica, que va significar la constatació de
la impossibilitat d'anihilar l'altre bloc sense desencadenar un conflicte
nuclear. Era millor establir unes relacions mútues de distensió, encara que
sense abaixar la guàrdia i sense renunciar als principis ideològics ni a les
respectives zones d'influència. Aquest període de desglaç s'explica per la
renovació dels dirigents polítics que va comportar un canvi en la política
exterior. A l'URSS, tres anys després de la mort de Stalin (1953), Khrusxov va
defensar al XX Congrés del Partit Comunista de la Unió Soviètica (PCUS) la
coexistència pacífica i va renunciar a l'exportació sistemàtica de la revolució.
Als EUA, els sectors més intransigents del partit republicà, promotor de la
«caça de bruixes» van ser apartats del poder. Però va ser la pujada al poder
dels demòcrates en la personalitat de John Fitzgerald Kennedy (1961) el que va
obrir la política exterior cap a una certa distensió.

Els contactes entre els dos mandataris van ser freqüents (el 1959 Khrusxov
visita els EUA, el 1961 es reuneix amb Kennedy a Viena, el 1972 Nixon visita
Moscou...) i es va crear l'anomenat telèfon roig (un tèlex directe entre la casa
Blanca i el Kremlin). El resultat va ser la signatura d'una sèrie d'acords que
fixaven la limitació d'armaments: el 1963, armistici nuclear EUA-URSS; el 1967,
tractat per a la desnuclearització de l'espai; el 1968, acord de no-proliferació
d'armes atòmiques; i el 1972, Acords SALT sobre limitació d'armes estratègiques.

La coexistència pacífica no va posar fi definitivament als conflictes i a les
crisis entre blocs, com ho palesen la continuació de la guerra de Vietnam i del
conflicte araboisraelià o l'aparició de nous conflictes, com la crisi dels
míssils de Cuba. Alhora, es van viure episodis de crisi dins del bloc oriental i
nous protagonistes a l'Europa Occidental (França i la RFA).

La cursa espacial va ser el vessant popular i espectacular de la cursa de
míssils. A mitjan anys cinquanta el míssil de cap nuclear es va començar a
perfilar com a arma de la guerra freda: tenien una potència destructora que
superava la dels bombarders i una velocitat d'arribada que feia que fossin
impossibles d'interceptar.

L'estiu de 1957, els nord-americans van provar amb èxit el primer míssil
intercontinental, capaç de colpejar objectius molt a l'interior de l'URSS. Però
com que uns quants mesos més tard els soviètics van aconseguir llançar l'Spútnik
I, van sorgir tota mena de dubtes que deixaven molt poc marge a la diplomàcia
tradicional: un míssil nuclear podia recórrer 5.000 km en només 25 minuts. A
Moscou i a Washington aviat es va començar a obrir pas la necessitat d'estendre
algun tipus de contacte formal per tal d'establir algun mecanisme de control a
una situació militar que podia acabar fugint de les mans de les dues
superpotències. Però la conferència de París, acordada per al maig de 1960, va
fracassar, ja que pocs dies abans els soviètics aconseguiren abatre un avió
espia nord-americà (l'anomenada crisi de l'U-2) que va tibar sobtadament les
relacions.

Com a estratègia alternativa a la cursa d'armaments, Foster Dulles, el secretari
de defensa del president Eisenhower, va idear l'estesa d'un enorme cinturó
d'aliances estratègiques amb països d'Europa, Àsia i Oceania, amb la finalitat
d'aïllar l'«illa roja» constituïda per la Xina i l'URSS. Així, des del final
dels anys cinquanta, la SEATO, la CENTO i l'ANZUS es van sumar a l'OTAN, encara
que el grau de cohesió interna o operativitat real de cadascuna d'aquestes
organitzacions variés en cada cas.

Al llarg dels anys seixanta, la cursa d'armaments estratègics entre les dues
grans superpotències era un fet real i perillós per la guerra per error,
l'accident fatal. Com més míssils atòmics, bombarders i submarins nuclears, més
perills que en algun punt del planeta fallés el factor humà o el tecnològic. Al
llarg dels seixanta i els setanta, les armes i els sistemes de comunicacions es
van fer més i més complicats amb ajuda de la informàtica, que precisament
s'estava desenvolupant al voltant de la cursa d'armaments i espacial, així com
l'espionatge tecnològic. Tot plegat va dificultar la negociació per al control o
la limitació d'aquest tipus d'armaments

Però una de les amenaces més reals per a les superpotències era la de la ruïna
econòmica car les investigacions, la producció, les proves, l'espionatge del
contrari significava xifres multimilionàries. A Occident, les grans empreses
privades d'armament creixien en les decisions polítiques nord-americanes. A
l'altra banda del Teló d'Acer, el complex militar i industrial soviètic també
imposava moltes vegades els seus interessos sobre la direcció de l'estat i el
partit.

Per acabar-ho d'adobar, un nombre creixent d'estats disposaven del seu propi
armament nuclear. El Regne Unit va inaugurar la proliferació quan el 1952 va
aconseguir la bomba atòmica. El 1960 la van obtenir els francesos; i sis anys
després, la bomba d'hidrogen. El 1964 va ser la República Popular de la Xina.
Ben aviat es va començar a sospitar d'Israel i de Sud-àfrica, després els van
seguir el Pakistan i l'Índia, l'Argentina i el Brasil.

Al mateix temps que s'intentaven evitar la ruïna o els accidents, tots aquests
problemes associats al manteniment de la jerarquia nuclear existent van ser els
que van impulsar les primeres negociacions entre Moscou i Washington per al
control d'armaments, el colofó més sonat del qual, als anys setanta, van ser els
acords SALT.

Després de vint anys i de continuat progrés tecnològic aplicat a la guerra
nuclear, el denominat «equilibri del terror» basat en la destrucció mútua
assegurada (MAD o doctrina de la destrucció mútua assegurada) seguia sent la
base de la carrera nuclear entre soviètics i nord-americans.

Ja el 1961, segons el pla de guerra atòmica elaborat per Robert McNamara,
secretari de la Defensa del president Kennedy, es calculava que només un atac
nuclear americà suposaria la mort de 285 milions de persones. Des del 1962, la
potència nuclear per càpita, només en relació a l'arsenal nuclear nord-americà,
era de 10 Tm. per habitant del planeta.

Després d'una guerra civil de tres anys, els comunistes xinesos, liderats per
Mao Zedong, van prendre el poder el 1949. Durant els anys en què va viure
Stalin, les relacions entre Moscou i Pequín van ser tèbies però correctes.
Tanmateix, entre 1959 i 1963, les tensions van créixer fins a un punt tan extrem
que van acabar en una ruptura. De fons hi havia els prejudicis racials i
culturals entres xinesos i russos; després hi havia la prepotència soviètica,
que tendia a tractar l'enorme Xina comunista (amb uns sis-cents milions
d'habitants) com si fos un dels petits estats satèl·lits de l'Est d'Europa quan,
en canvi, els dirigents del PCX tenien idees pròpies sobre com adaptar la
revolució comunista a la seva realitat cultural i històrica.

Entre 1958 i 1959, els dirigents xinesos havien embarcat el país en el Gran Salt
Endavant, un projecte que havia de conjugar la industrialització intensiva, a la
manera estalinista, amb el desenvolupament agrícola, fonamentat en l'educació
tècnica accelerada dels camperols, i projectes agrícoles a gran escala.
L'experiència, basada en agrupacions de cooperatives, havia d'impulsar el
desenvolupament d'una indústria rudimentària i descentralitzada per a proveir el
món rural en règim d'autarquia, però va acabar fracassant per la manca de
planificació (des de 1960 el règim no publicava estadístiques de producció).

Aquests primers intents econòmics van molestar força la Unió Soviètica i els
soviètics van negar ajuda als seus camarades xinesos per a construir la seva
pròpia bomba atòmica. Ben aviat, Pequín va acusar els soviètics de
desviacionisme, revisionisme i traïció a les essències del leninisme, i el 1960,
Moscou va retirar de la Xina tots els consellers, crèdits, ajudes i plans de
desenvolupament econòmic i tecnològic que hi tenia. Els retrets mutus van acabar
en una ruptura formal a l'estiu de 1963.

A França, i un cop Algèria va estar definitivament perduda, De Gaulle va
desenvolupar un discurs polític basat en la possessió de l'arma nuclear, el
desafiament a l'OTAN i els Estats Units, l'aliança amb Alemanya o l'acostament a
l'URSS. Aquest fet ressaltava el paper de França com a potència continental i no
alineada. El líder francès va desenvolupar, doncs, un cos ideològic alternatiu a
la pèrdua de les colònies.

D'altra banda, va vetar algunes iniciatives de l'OTAN a Europa, va denunciar la
voluntat hegemonista dels estatunidencs i va lluitar per evitar una
«atlantització» del Mercat Comú. La primera línia d'acció va culminar amb
l'anunci fet per de Gaulle que França, fins i tot mantenint la permanència a
l'OTAN retiraria el compromís de participació activa de les seves tropes (març
del 1966). Del segon, el veto de París a l'accés de la Gran Bretanya al Mercat
Comú (1963).

A la República Federal Alemanya la majoria absoluta aconseguida pels
socialdemòcrates el 1969, que va tancar definitivament el llarg predomini dels
democristians, va marcar un moment decisiu per a la política exterior europea.
Willy Brandt, líder del partit i canceller, va posar en pràctica l'Ostpolitik, o
«política de l'Est», destinada a restablir les relacions amb el bloc comunista.
Per això va reconèixer la República Democràtica Alemanya el 1972 i es va
convertir en el millor interlocutor de l'URSS a Europa occidental. L'establiment
de relacions diplomàtiques entre les dues Alemanyes va relaxar considerablement
la intensitat de la confrontació bipolar.

El gener de 1959, les guerrilles del Movimiento 26 de Julio van baixar de Sierra
Maestra i van donar el cop de gràcia al corrupte règim del dictador Fulgencio
Batista. Les inquietuds socials del nou règim revolucionari el van conduir ben
aviat a organitzar la distribució de terres estatals, dels terratinents i de les
companyies estrangeres, majoritàriament nord-americanes, amb les quals aviat van
sorgir conflictes. Els Estats Units també es van escandalitzar pels processos i
les execucions sumàries contra els elements més compromesos amb el règim
anterior.

Inicialment, ni el líder del moviment, Fidel Castro, ni molts dels seus
lloctinents, tenien cap relació amb el comunisme (però sí el germà de Castro,
Raúl, i l'argentí Che Guevara). Eren una mena de nacionalistes d'idees
populistes. Però davant l'hostilitat política i el boicot econòmic de
Washington, el nou règim va gravitar ràpidament cap al bloc soviètic. La qüestió
agrària estigué al centre del canvi de direcció dels revolucionaris cubans
perquè l'estructura econòmica de l'illa estava centrada en el monocultiu del
sucre i, per tant, el boicot dels EUA, el principal comprador fins en aquell
moment, va només van poder pal·liar-lo quan l'URSS es va erigir en nou client a
partir de l'any 1960.

La possibilitat que Cuba es decantés cap a l'òrbita soviètica va causar una
forta alarma a Washington, on es va decidir posar en marxa una operació per a
derrocar el règim de Castro. La CIA va organitzar el desembarcament d'una
brigada d'exiliats cubans anticastristes a la Playa Girón (o Bahía Cochinos). El
model de l'operació d'invasió de Bahía de Cochinos recordava molt el que s'havia
utilitzat per enderrocar el president Jacobo Arbenz, a Guatemala, el 1954. Les
tropes cubanes anticastristes, un cop conquerit un cap de pont, l'havien de
defensar com a mínim durant setanta-dues hores. S'hi instal·laria un govern
provisional cubà, portat dels Estats Units, que seria immediatament reconegut
per aquesta potència i per tota una sèrie de països aliats de Washington a
l'Amèrica Llatina. Aquest pas donaria peu a una intervenció internacional quan
el govern provisional anticastrista demanés ajut. Però l'operació va ser un
fracàs total, en part a causa de les informacions errònies que havia recollit la
CIA sobre el suport social al règim cubà. En el moment més crític, els
nord-americans es van negar a donar suport directament a l'operació, en part per
la indecisió del president John Fitzgerald Kennedy, que acabava d'arribar a la
Casa Blanca.

Poc temps després, el primer de maig, Fidel Castro va proclamar la República
Socialista de Cuba. El fet va provocar un gran nerviosisme entre els
nord-americans, perquè amb un satèl·lit a les portes dels EUA, els soviètics
havien assolit saltar el cinturó d'aliances polítiques i militars amb què
s'havia intentat envoltar l'URSS. A més, el fenomen cubà podia servir d'exemple
a altres llocs de Llatinoamèrica, i l'estratègic canal de Panamà també quedava
molt a la vora de la Cuba prosoviètica.

L'any 1962, els soviètics van començar a instal·lar míssils de llarg abast a
l'illa de Cuba, ja que, amb anterioritat, Fidel Castro havia fet gestos
d'apropament al comunisme per la falta de suport de l'exterior. El govern
nord-americà va detectar-los i va decidir bloquejar l'illa per impedir
l'arribada dels materials necessaris per construir els míssils. Després d'unes
quantes negociacions es va acordar que l'URSS retiraria els míssils de l'illa a
canvi que els EUA fessin el mateix amb els que tenien instal·lats a Turquia.

En moltes de les anomenades democràcies populars de l'Est es va produir, entre
1966 i 1968, un debat entre progressistes i moderats; dit d'una altra manera,
d'una banda, amb els quadres de l'aparell del partit, nucli d'una classe
conservadora, i, de l'altra, amb els intel·lectuals tècnics disposats a la
modernització socioeconòmica a partir de cert grau de liberalització política.

A Iugoslàvia, el debat es va traduir en la imposició definitiva, a partir de
1966, d'un model econòmic d'autogestió. Però a Txecoslovàquia es va produir la
ruptura, emparentada amb el procés de desestalinització i del moderat
aperturisme que va destil·lar la política de coexistència pacífica després de la
crisi dels míssils de Cuba. En el canvi de 1967 a 1968, la batalla entre la
intel·lectualitat tècnica progressista i els conservadors del partit va acabar
amb l'ascens d'Alexander Dubček, un moderat líder eslovac. Durant la primavera
de Praga, el nou programa d'acció del partit inaugurava el que més tard es va
conèixer com el socialisme de rostre humà, l'objectiu del qual era la renúncia
al poder monopolista i totalitari.

L'experiment txecoslovac era massa perillós per al règim de l'URSS, i va acabar
el mes d'agost amb una invasió militar soviètica recolzada per altres forces del
pacte de Varsòvia. No hi hagué resistència per part txeca, ni senyals d'ajuda
dels occidentals, perquè al final dels seixanta ja estava clar que es respectava
la mútua sobirania sobre les esferes d'influència de l'adversari. L'esclafament
de la primavera de Praga va contribuir a l'estabilitat del règim de Bréjnev, ja
que va dissuadir la resta d'estats de l'Europa de l'Est.

A la Xina, a partir de la tardor de 1965, Mao va llançar l'anomenada Revolució
Cultural, que es va perllongar fins a l'abril de 1969 i que amb el suport de
part important de l'exèrcit i la joventut estudiantil va servir per a tornar al
carismàtic dirigent el poder i la influència que havia perdut arran del fracàs
del Gran Salt Endavant. La Revolució Cultural, que en un principi també
perseguia l'objectiu d'evitar la constitució de castes socials a la maquinària
del partit i de l'Estat, va fracassar en aquest aspecte. El creixement urbà i
industrial de la Xina havia estat espectacular i havia afavorit el
desenvolupament d'un ampli sector de tècnics i buròcrates.

Aquests esdeveniments van fer empitjorar les relacions entre xinesos i
soviètics. El març de 1969, tropes d'ambdues potències van mantenir tota una
sèrie d'enfrontaments, coneguts com l'incident de l'illa de Zhenbao.

Al final de la Segona Guerra Mundial, França va perdre la seva colònia a
Indoxina; fet que va produir la divisió del territori en dues parts: el Vietnam
del nord de caràcter comunista i un sud capitalista. L'any 1964 un destructor
nord-americà va declarar que havia estat atacat pel Vietnam del nord (incident
de Tonkín). Els americans, tot i l'empenta inicial van ser derrotats
principalment perquè la guerra del Vietnam va ser una guerra de guerrilles (com
ara el Front Nacional d'Alliberament). El 1973 es va firmar un tractat de pau i
el 1975 els dos «Vietnams» es van unificar sota un govern comunista.

Si el model econòmic tocava fons, en l'àmbit polític la Conferència d'Hèlsinki
(realitzada entre el 1972 i el 1975) va permetre a les dues superpotències
arribar a acords que van seguir plenament vigents fins als anys noranta: va ser
el fòrum diplomàtic que va reconèixer els resultats territorials sorgits de la
Segona Guerra Mundial. D'alguna manera, s'havia acabat la provisionalitat
generada per la guerra freda.

Al llarg de la dècada dels 70 es va produir una multiplicació dels focus de
conflicte a tots els continents. A més, van seguir a l'Orient Pròxim les guerres
àrabs-israelianes i la qüestió Palestina.

A l'Àfrica, la presència cubana a Angola o el suport soviètic a règims
socialistes, com el d'Etiòpia o el del Iemen, eren una clara evidència del canvi
geoestratègic i de l'augment de la presència socialista en detriment dels
interessos nord-americans. Es van produir alguns conflictes fruit de la
descolonització portuguesa (guerra civil angolesa) o de guerres interestatals
(guerra de l'Ogaden entre Etiòpia i Somàlia, 1977). Conflictes armats que van
comptar amb l'ajut dels revolucionaris cubans; fets que van alarmar Washington.

A Centreamèrica, la contestació de la presència nord-americana va arribar al seu
punt àlgid quan el Frente Sandinista de Liberación Nacional va fer caure al
dictador Anastasio Somoza Debayle, que governava Nicaragua de manera corrupta.
Als anys setanta, aquest país era un altre aliat formal dels nord-americans, per
la qual cosa Washington veia amb preocupació la insurrecció general decretada
pel Frente Sandinista de Liberación Nacional que comptava amb importants suports
socials. Finalment, els sandinistes van aconseguir agafar el poder el juliol de
1979, que el govern nord-americà va veure com una nova reedició de la revolució
cubana, perillosament a prop del canal de Panamà. El règim sandinista mai es va
arribar a sovietitzar ni tan sols es va declarar marxista.

El març d'aquell mateix any es va instaurar un règim marxista a la diminuta illa
de Granada, situada al Carib. L'any 1983 l'illa fou envaïda per l'exèrcit
estatunidenc per treure-hi del poder el govern marxista que havia arribat
democràticament al poder.

El Vietnam, ja unificat per la victòria del Nord el 1975, es va convertir en
aliat dels soviètics, mentre que a Cambotja, sota el govern de Pol Pot, s'hi va
instal·lar un règim, el dels khmers rojos, que a partir del model revolucionari
xinès volia radicalitzant-ne determinats aspectes: es va intentar agraritzar el
país deportant la població de la capital al camp, es va assajar la destrucció de
l'estructura familiar tradicional i es van cometre purgues de població,
qualificades moltes vegades com a genocidi.

El gener del 1979 tropes vietnamites van envair la veïna Cambotja i van derrocar
el règim dels Jemers Vermells. Com a represàlia, al febrer, unitats de l'exèrcit
comunista xinès van atacar la frontera nord del Vietnam sense èxit. En qualsevol
cas, la guerra va pujar la tensió entre Moscou i Pequín.

La revolució khomeinista va foragitar de l'Iran els interessos econòmics
americans perquè l'afluència de riquesa pel petroli no es va distribuir
socialment ni la monarquia de Mohammad Reza Pahlavi ho va aprofitar per
modernitzar el país. Ans al contrari es va concentrar en poques mans i a la
capital, on en un període molt curt de temps va arribar una enorme massa de
camperols i de gent de l'Iran més profund. El fenomen va ser tan massiu i
abrupte que va col·lapsar Teheran. La repressió de la política no podia aturar
el malestar, i al final, el 1978, ni tan sols l'exèrcit aconseguia contenir els
manifestants als carrers, que havien trobat en l'integrisme religiós una
ideologia igualitària i revolucionària. El seu gran líder espiritual i polític
era l'aiatol·là Ruhol·lah Khomeini, exiliat a París. Després de la fugida del
monarca Mohammad Reza Pahlavi, el gener de 1979, Ruhol·lah Khomeini va tornar a
l'Iran i va encapçalar la revolució que va transformar l'estat en una República
islàmica.

El 1980, la guerra entre l'Iran i l'Iraq va afectar greument la producció de
cru, i un cop més van colpejar durament l'economia occidental que amb prou
feines s'havia pogut recuperar de la primera crisi, uns sis anys abans. Per si
no n'hi hagués prou, la resta dels països de l'Organització de Països
Exportadors de Petroli (OPEP) van aprofitar per apujar els preus.

La revolució islàmica no es va aturar a l'Iran. Als anys vuitanta, l'onada
fonamentalista ja era patent a Egipte i al Líban, entre algunes milícies que
lluitaven contra Israel. També va arribar a l'Afganistan, i més tard va passar a
Algèria, on ja als noranta, la lluita guerrillera va derivar en espantoses
massacres de població civil. A tots els països on va calar aquesta mena de
revolució, l'antecedent era sempre el mateix: el fracàs d'un règim socialista o
socialitzant.

A Polònia creixia la força d'un sindicat catòlic clandestí anomenat Solidarność
(Solidaritat). Arran d'una important vaga desencadenada l'agost de 1980, el
govern polonès es va veure obligat a reconèixer oficialment la seva existència.
Per primera vegada feia aparició un sindicat no comunista en un país del bloc de
l'Est.

L'URSS, el 1979, intervenia militarment a l'Afganistan: era el primer cop des
dels inicis de la guerra freda que l'URSS estenia per la força la seva zona
d'influència.

En les eleccions de 1980, el president Jimmy Carter va ser derrotat pel
republicà Ronald Reagan. La victòria sandinista a Nicaragua, la caiguda del Sha
a l'Iran, la presència sovieticocubana a l'Àfrica van contribuir a donar una
imatge irresolta i dèbil de la primera potència mundial. Per això,
l'administració de Ronald Reagan va potenciar un pla de defensa nuclear, la
guerra de les galàxies, a la que l'URSS va respondre amb una política de
rearmament.

La presència de Reagan a la Casa Blanca va donar impuls a la carrera nuclear a
partir dels nous programes de rearmament com la Iniciativa de Defensa
Estratègica que, aviat, va ser conegut com la «Guerra de les Galàxies». El pla
preveia desplegar en l'òrbita terrestre un complex sistema de satèl·lits, canons
làser i sistemes de reflectació per avortar un hipotètic atac atòmic soviètic
des dels orígens.

L'URSS tenia seriosos problemes estructurals que amenaçaven la continuïtat del
règim soviètic. El primer era el de la dificultat del sistema per aconseguir
fórmules de successió funcionals i les úniques institucions objectives eren el
PCUS, l'Exèrcit i l'aparell de seguretat. A partir d'aquí, l'amenaça de
permanent inestabilitat era sempre present. I d'altra banda, la inexistència
d'unes regles del joc externes al règim impedien obrir-lo i flexibilitzar-lo
sense destruir-ne l'essència.

En segon lloc, les enormes despeses del complex militar industrial havien evitat
les inversions en la revolució del transport, les comunicacions i els serveis,
fenòmens que ja havia viscut el món occidental als anys seixanta. A la llarga,
els costos de mantenir unes economies d'escala antiquades van acabar sent
nefastos.

En quart lloc, els desastres ecològics i mediambientals produïts per les
campanyes de colonització agrícola a l'Àsia Central als anys seixanta i setanta,
i en general per tot el procés industrialitzador, eren incalculables.

A més, hi havia els costos de manteniment de l'hegemonia exterior: si Moscou
tenia influència sobre alguns països del Tercer Món era, sobretot, en funció de
les subvencions o dels subministraments energètics que atorgava, les armes que
facilitava o els productes que comprava. Això costava milions i va afectar el
desenvolupament interior de la Unió Soviètica. Faltaven diners per a les
infraestructures de comunicació o per desenvolupar un mercat de béns de consum,
ja que Moscou havia de pagar a l'exterior molts productes a un preu més car que
al mercat internacional, en virtut de la «solidaritat ideològica» amb els països
amics que els produïen.

La mort de Bréjnev va obrir un breu interludi, de poc més de dos anys, en la
direcció de l'URSS. El primer successor, Iuri Andrópov, antic cap de la KGB
(1967-82), va ser escollit com l'alternativa d'emergència que havia de posar
punt final a l'estancament i la corrupció. Però va passar cinc mesos
hospitalitzat del total de setze que va durar al càrrec. El breu període
Andrópov va estar marcat per importants tensions de guerra freda, i per això,
després de morir li va tocar el torn a Konstantín Txernenko (1984). Però aquest,
fins i tot més vell que el seu antecessor, no va arribar a dissenyar una línia
política clara i només va sobreviure un any al càrrec.

La mort de Txernenko, el març de 1985, va significar l'ascens immediat de
Mikhail Gorbatxov (de 54 anys) qui, amb un ampli equip, va començar aplicant el
programa de reformes dissenyat per Andrópov, centrat en la lluita contra la
corrupció i la imposició de mesures disciplinàries a la feina i, sobretot, una
relació molt més comprensiva cap a la intelligentsia que la dels seus
predecessors. Això abraçava des de la tolerància cap a les crítiques contra el
sistema en els mitjans de comunicació i el món de l'art, fins a informes
científics sobre l'estat de l'URSS.

Però sobretot, la perestroika va ser des del principi un estat d'ànim, una
actitud. Gorbatxov i l'equip que va crear al seu voltant al llarg del 1985 eren
una bona expressió d'això.

El 1986, el nou estil de Gorbatxov ja va adquirir carta de naturalesa. Durant el
XXVII Congrés del PCUS, celebrat entre el febrer i l'abril, el nou líder va
parlar obertament de la necessitat del glàsnost (transparència) com una de les
premisses bàsiques per impulsar la perestroika o la reconstrucció de l'URSS. Amb
aquesta nova sensibilitat política, Gorbatxov va promoure la renovació del
Comitè Central en el 40% dels seus membres.

L'accident de Txernòbil (Ucraïna), el 26 d'abril d'aquest mateix any, va ser un
fet inesperat que va precipitar el pas a mesures concretes: els núvols
radioactius que es van estendre i van afectar bona part de Bielorússia, els
països bàltics i escandinaus, Ucraïna i Europa central i oriental, van obligar a
evacuar més de cent cinquanta mil persones i van afectar seriosament la salut
d'un nombre indeterminat. Txernòbil va ser el mirall de l'estat de deteriorament
en què estaven la tecnologia i economia soviètiques, i això va ser mostrat al
món en una primera mostra de glàsnost informativa.

El programa del Nou Mecanisme Econòmic, al qual va donar llum verda el Soviet
Suprem el 29-30 de juny de 1987, va marcar el punt de partida d'una autogestió
empresarial que va posar fi a la planificació centralitzada: fins al juliol del
1988 es van constituir 20.000 empreses cooperatives semi privades.

De tota manera, qualsevol intent de rendibilitzar l'aparell econòmic de l'URSS
depenia de l'atenuació de la cursa d'armaments amb els EUA. El 30 de setembre de
1985, a la Conferència de Ginebra, els soviètics van llançar la primera proposta
per a una reducció de les armes estratègiques. Finalment, el 8 de desembre de
1987, els presidents nord-americà i soviètic van signar a Washington el Tractat
INF per a l'eradicació dels míssils d'abast intermedi. Aquest acord, el primer
de desarmament efectiu des de la Segona Guerra Mundial, li va suposar a Mikhail
Gorbatxov un enorme prestigi.

El pas següent va ser la retirada de les tropes soviètiques de l'Afganistan
iniciada el 15 d'abril de 1988. El desembre d'aquell mateix any, Gorbatxov va
anunciar davant de l'Assemblea General de les Nacions Unides, el replegament
d'un important contingent de tropes soviètiques de l'Europa oriental. La promesa
es va materialitzar el 18 de gener de 1989 amb la notícia de reduccions en el
pressupost militar soviètic fins al 14% i el retorn a l'URSS des de les seves
bases als països satèl·lit de l'Est, de 240.000 soldats soviètics i 10.000
carros de combat.

La tardor de 1989, un seguit de revolucions, generalment de caràcter cívic i
polític no violent —amb l'excepció de la revolució romanesa de 1989— va recórrer
els països del bloc de l'Est d'Europa que van donar pas a estats democràtics i
d'economia capitalista. Començà per Polònia, però els esdeveniments polítics més
coneguts són la caiguda del mur de Berlín a l'antiga RDA.

Les mesures liberalitzadores de l'economia soviètica, posades en marxa el 1987,
s'havien quedat molt curtes. La desapareguda planificació central no havia donat
pas a un mercat oficial: l'economia estava escapçada, el mercat negre floria
sense control, ni econòmic ni sanitari, i les noves empreses cooperatives semi
privatitzades oferien productes no gaire millors que els antics, però més cars.
Tot això provocava una enorme desmoralització entre la població soviètica.

A més, el 1990, Moscou ja no era capaç de posar ordre en la revolta nacionalista
que es desenvolupava en algunes repúbliques de l'Àsia Central i del Caucas, les
tropes soviètiques havien d’admetre la impossibilitat de guanyar la guerra
afgano-soviètica i a dins del sistema polític s'hi sumaven plantejaments
reformistes. Era un cúmul de contradiccions que acabarien paralitzant la
perestroika.

A Estònia, l'accident de Txernòbil ja havia sensibilitzat, el 1988, als
estonians i aquests van organitzar un Front Popular, el qual aviat va esdevenir
modèlic per als nacionalistes de tota l'URSS. A Lituània, el catolicisme
militant de bona part de la població es va encendre amb derivacions
nacionalistes a partir de les successives visites del papa Wojtiła a Polònia.

Pel que fa a les repúbliques del Caucas, l'ús de la força hauria significat
obrir un nou front bèl·lic similar al que s'havia acabat de tancar a
l'Afganistan. En darrer terme, Gorbatxov era víctima de la contradicció de
reconèixer als Estats de l'Est el dret a la sobirania mentre el negava a les
repúbliques independentistes de l'URSS, el dret a la secessió de les quals
estava consagrat a l'article 72 de la Constitució soviètica del 1977.

Aquest segon grup era difús, però tenia un cap visible molt combatiu: en Borís
Ieltsin, un polític popular pel seu tarannà reformista que posseïa un ampli grup
de seguidors a Moscou. L'auge dels separatismes en la segona meitat del 1989 va
donar a Ieltsin la força decisiva que necessitava car, després de ser elegit
president de la República Socialista Federada Soviètica de Rússia, el maig del
1990, va proclamar la vigència de les lleis russes sobre les soviètiques al
territori de Rússia, i fins i tot va declarar la sobirania d'aquesta república,
que era la més gran de l'URSS; i finalment va abandonar el Partit Comunista
durant el XVIIIè Congrés del PCUS (juliol).

L'estratègia de Ieltsin va provocar que al llarg del juliol i l'agost
declaressin la independència les repúbliques d'Ucraïna, Bielorússia, Armènia,
Turkmenistan i Tadjikistan. Alhora, Ieltsin va pressionar Gorbatxov per a una
ràpida transició cap a l'economia de mercat.

Durant la primera meitat del 1991, la perestroika es va estancar definitivament,
mentre la població passava per importants privacions. En aquest embolic, els
sectors més durs del partit i l'Exèrcit van començar a pressionar i van
realitzar un cop d'Estat a la Unió Soviètica que tot i que va fracassar, va
facilitar el desmembrament de les repúbliques que formaven l'URSS. Tot plegat va
significar la dimissió de Gorbatxov, el desmembrament de l'URSS i la fi de la
guerra freda.

A Iugoslàvia, a finals dels vuitanta, la crisi econòmica era forta i les
oligarquies governaven sense el control de les urnes ni de la premsa lliure.
Eslovènia i Croàcia, les repúbliques de la Federació més riques i
desenvolupades, volien entrar a Europa sense el llast de les repúbliques més
pobres. Sèrbia, en canvi, s'entestava a mantenir unida la federació, fins i tot
amb temptacions de recórrer a la força per aconseguir-ho.

Les incerteses socioeconòmiques a la Iugoslàvia del 1991, els deutes històrics,
l'abundància d'armes i indústries armamentístiques a l'abast de la població van
facilitar que els enfrontaments polítics degeneressin en lluites sagnants quan
la minoria sèrbia de Croàcia no va acceptar la independència de la república i
va agafar les armes, amb el suport de Sèrbia. Començava la guerra dels Balcans.



