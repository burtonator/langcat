https://nn.wikipedia.org/wiki/Dubai

Dubai (arabisk دبي, Dubayy) er den største byen i Dei sameinte arabiske emirata
(UAE). Han ligg på søraustkysten av Persiabukta og er eit av dei sju emirata som
utgjer landet. Abu Dhabi og Dubai er dei einaste to emierata som har vetomakt i
viktige nasjonale saker. Byen Dubai ligg på nordkysten av emiratet i
Dubai-Sharjah-Ajman storbyområde.

Dubai har utvikla seg til å bli ein global by og storsenter for forretningar i
Midtausten. Han er òg eit stort transportknutepunkt for passasjerar og varer. I
1960-åra var økonomien i Dubai basert på handel, og til ein viss grad,
oljekonsesjonar, men det vart ikkje oppdaga olje før i 1966. Oljeinntektene
byrja først å strøyme inn i 1969. Oljeinntektene sette i gang den første
utviklinga av byen, men reservane var små og produksjonsnivået lågt, så i dag
kjem mindre enn 5 % av inntektene i emiratet frå olje. Den vestlege
forretningsmodellen i emiratet driv økonomien og dei største inntektene er no
turisme, luftfart, eigedom og finanstenester. Dubai har fått mykje merksemd i
verda gjennom nyskapande, store byggeprosjekt og idrettsarrangement. Byen har
blitt symbolsk for skyskraparane sine, særleg den høgaste bygningen i verda,
Burj Khalifa. Dubai har blitt kritisert for brot på menneskerettar, særleg mot
den sørasiatiske arbeidsstyrken i landet. Eigedomsmarknaden i Dubai opplevde eit
fall i 2008-2009 etter finanskrisa i 2007–2008, men økonomien i emiratet er
igjen i vekst og går sidan 2015 med overskot.

I 2012 var Dubai den 22. dyraste byen i verda og den dyraste i Midtausten. I
2014 var hotellrom i Dubai rangert som dei nest dyraste i verda, etter Geneve.
Dubai var rangert som den beste staden å bu i Midtausten av det amerikanske
globale rådgjevingsselskapet Mercer.

Det er mange teoriar om opphavet til ordet Dubai. Ein teori er at ordet vart
nytta til å skildre marknaden, souq, som likna på marknaden i Ba. Ein annan
teori er at namnet kjem frå ordet for «pengar», sidan folk frå Dubai vart rekna
som rike. Eit arabisk ordtak er «Daba Dubai» (arabisk دبا دبي), som tyder «Dei
kom med mykje pengar.» I følgje Fedel Handhal, ein emiratarabisk historiskar,
kan ordet Dubai ha kome frå ordet daba (arabisk دبا) (fortid av yadub (arabisk
يدب), som tyder «å krype»), som viser til den langsame straumen i Dubaivika inn
i landet. Forskaren Ahmad Mohammad Obaid meiner ordet kjem frå ein «ung
grashoppe» (arabisk جراد) på grunn av mange grashopper i området før det vart
utbygd.

Sjølv om ein har funne mange steinreiskap i arkeologiske funn, kjenner ein lite
til dei første innbyggjarane i Emirata, sidan ein berre har funne få busetnader.
Mange gamle byar i området var handelsselter mellom den austlege og vestlege
verda. Restane av ein eldgammal mangrovesump er datert til 7000 fvt. og vart
oppdaga under bygginga av kloakkrøyr i Dubai. Området vart dekt av sand kring
5 000 år sidan då kysten trekte seg innover, og vart ein del av dagens
kystlinje. Ein har funne førislamsk keramikk frå 200- og 300-talet. Før islam
vart innført i området, dyrka folket i regionen Bajir (eller Bajar). Etter islam
kom til området, invaderte kalifane frå omajadane området søraust i Arabia, og
dreiv bort sassanidane. Utgravingar gjort av Dubai museum i regionen kring
Al-Jumayra (Jumeirah) fann fleire lekamar frå omajadane.

Den tidlegaste kjelda som nemner Dubai er frå 1095 i Geografibok av den
andalusisk-arabiske geografen Abu Abdullah al-Bakri.[treng kjelde] Den
venetianske perlehandlaren Gaspero Balbi vitja området i 1580 og nemner Dubai
(Dibei) for perleindustrien sin.

Ein trur Dubai vart grunnlagd som ein fiskelandsby tidleg på 1700-talet og var
innan 1822 ein by med 7-800 innbyggjarar frå Baniyas-stamma og underlagt styret
til sjeik Tahnoon av Abu Dhabi.

Etter stammestridar i 1833, kutta medlemmar av Al Bu Falasa banda til Abu Dhabi
og etablerte seg sjølv i Dubai. Utvandringa frå Abu Dhabi var leia av Ubaid bin
Saeed og Maktum bin Butti som leia Dubai i lag fram til Ubaid døydde i 1836, og
Maktum grunnla Maktoum-dynastiet.

Dubai signerte ein avtale i lag med resten av Traktatstatane med Storbritannia,
som tok ansvaret for tryggleiken til emiratet i 1892.

To katastrofar råka byen på 1800-talet. I 1841 braut det ut ein kopperepidemi i
Bur Dubai, og tvang innbyggjarane til å flytte aust til Deira. I 1894 braut det
ut brann i Deira og dei fleste husa brann ned. Den geografiske plasseringa til
byen fortsette å trekkje til seg kjøpmenn frå heile regionen. Emiren av Dubai
ønskte å trekkje til seg utanlandske kjøpmenn og senka skattane. Dette trekte
til seg kjøpmenn frå Sharjah og Bandar Lengeh, og byen vart ein av handelssentra
i regionen på den tida. Persiske kjøpmenn kryssa Persiabukta og slo seg etter
kvart ned i Dubai. Dei fortsette å handle med Lingah, og dei kalla bydelen sin
Bastakiya, etter Bastak-regionen sør i Persia.

Dubai ligg nær Iran og gjorde han til ein viktig handelsstad. Byen Dubai var ein
viktig hamneby for utanlandske kjøpmenn, hovudsakleg dei frå Iran, og mange slo
seg etter kvart ned i byen. På byrjinga av 1900-talet var Dubai blitt ein viktig
hamneby.

Dubai var kjend for eksport av perler fram til 1930-åra. Perlehandelen vart
øydelagd under den store depresjonen i 1930-åra og oppfinninga av kulturperler.
Då perleindustrien kollapsa, vart det store økonomiske vanskar i Dubai og mange
innbyggjarar svelta eller flytta til andre stader i Persiabukta.

Sidan tidlege tider rivaliserte Dubai alltid med Abu Dhabi. I 1947 oppstod det
ein grensestrid mellom Dubai og Abu Dhabi i nord, og det eskalerte til krig.
Britane gjekk gjennom og skapte ei buffergrense som gjekk søraustover frå kysten
ved Ras Hasian og dette stoppa fiendskapen for ei stund.

Trass i mangel på olje, brukte regenten i Dubai frå 1948, sjeik Rashid bin Saeed
Al Maktoum, inntekter frå handelsverksemda til å byggje infrastruktur. Det vart
utbygd elektrisitet, telefon og ein flyplass i Dubai i 1950-åra, og i 1959 vart
det første hotellet i emiratet, Airlines Hotel, bygd. Dette vart følgd opp av
Ambassador og Carlton Hotel i 1968.

Den 7. april 1961 var den Dubai-baserte MV «Dara», eit 5000 tonn stort britisk
fartøy, som segla mellom Basra (Irak), Kuwait og Bombay (India), ute i uvanleg
hardt vêr utafor Dubai. Tidleg neste morgon i tung sjø utafor Umm Al Qawain vart
det ein eksplosjon i andreklasse-lugarane og det starta brannar. Kapteinen gav
ordre om å foralte skipet men to livbåtar kvelva og det oppstod ein ny
eksplosjon på båten. Ein flotilje av småbåtar frå Dubai, Sharjah, Ajman og Umm
Al Qawain plukka opp overlevande, men i alt 238 menneske mista livet.

Den asfalterte rullebanen vart bygd i 1965, og opna Dubai for både regional og
internasjonal trafikk. I 1970 vart det bygd ein ny terminalbygning med den
første tax free-butikken i Dubai.

Fleire år etter det vart funne olje i naboemiratet Abu Dhabi, vart det oppdaga
olje i farvatnet utafor Dubai i 1966, men i mindre mengder. Det første feltet
fekk namnet Fateh eller «god lagnad». Dette førte til at emiratet gav ut
konsesjonar til internasjonale oljeselskap, og dette sette i gang ein massiv
innvandring av utanlandske arbeidarar, særleg indarar og pakistanarar. Mellom
1968 og 1975 tredobla folketalet seg i byen.

Ein del av infrastrukturen for å pumpe og transportere olje frå Fateh-feltet,
som ligg utafor kysten i Jebel Ali-området i Dubai, var store lagringstankar,
som lokalt vart kalla «kazzans». Desse vart sveiste saman på stranda og så grov
ein dei ut og flaut dei ut, før dei slapp dei ned på havbotnen på Fateh-feltet.
Desse vart bygde av Chicago Bridge and Iron Company, som gav stranda det lokale
namnet (Chicago Beach) fram til Chicago Beach Hotel vart rive ned og erstatta av
Jumeirah Beach Hotel i 1997.

Dubai hadde alt byrja å utvikle infrastrukturen sin og utvide byen.
Oljeinntektene, som byrja å kome i 1969, støtta ein vekstperiode der sjeik
Rashid fokuserte på infrastruktur og å diversifisere handelsøkonomien før dei
avgrensa oljeressursane til emiratet gjekk tom. Olja stod for 24 % av BNP i
1990, men var redusert til 7 % av BNP i 2004.

Noko av dei første store prosjekta sjeik Rashid sette i gong då oljeinntektene
kom, var å byggje Port Rashid, ei djupvasshamn og frihamn, bygd av britiske
Halcrow. Prosjektet vart ein eineståande suksess, og skipa stod i kø inn til det
nye anlegget. Hamna vart innvigd den 5. oktober 1972. Port Rashid vart vidare
utvida i 1975 med ytterlegar 35 kaiplassar, i tillegg til dei 16 som var der frå
før, før den større hamna i Jebel Ali vart bygd.

Port Rashid var det første steget i å skape ein moderne infrastruktur for
handel, inkludert vegar, bruer, skular og sjukehus.

Dubai og dei andre Traktatstatane hadde lenge vore eit britisk proktektorat der
britane tok seg av utanrikspolitikken og forsvaret, i tillegg til å mekle mellom
regentane i emirata. Dette endra seg då statsminister Harold Wilson den 16.
januar 1968 annonserte at alle britiske soldatar skulle trekke seg ut av
området.

Den 2. desember 1971 gjekk Dubai saman med Abu Dhabi, Sharjah, Ajman, Umm Al
Qawain og Fujairah og danna Dei sameinte arabiske emirata. Det sjuande emiratet,
Ras Al Khaimah, kom med i unionen den 10. februar 1972, etter at nabolandet Iran
hadde annektert øyane Tunbs, som tidlegare hadde høyrt til emiratet.

I 1970-åra fortsette veksten i Dubai med inntekter frå olje og handel.
Grensestridane mellom emirata fortsette sjølv etter unionen var oppretta, men i
1979 vart dei endelege grensene fastsette. Jebel Ali-hamna vart grunnlagd i
1979. JAFZA (Jebel Ali frisone) vart bygd kring hamna i 1985 og gav utanlandske
selskap uavgrensa import av arbeidskraft og eksportkapital.

Golfkrigen i 1990 hadde ein negativ økonomisk effekt på byen, sidan innskyttarar
trekte pengane sine ut og handelsfolk slutta å handle. Byen kom seg raskt att og
blømde. Seint i 1990-åra flytta mange utanlandske handelsselskap, først frå
Kuwait under Golfkrigen, og sidan Bahrain, under sjiaopprøret, til Dubai. Dubai
var forsyningsbase for allierte styrkar ved Jebel Ali frisone under Golfkrigen,
og igjen under invasjonen av Irak i 2003. Auken i oljeprisane etter Golfkrigen
gjorde at Dubai framleis kunne fokusere på frihandel og turisme.

Dubai ligg ved Persiabukta i Dei sameinte arabiske emirata, omtrent 16 meter
over havet. Emiratet Dubai deler grense med Abu Dhabi i sør, Sharjah i nordaust
og sultanatet Oman i søraust. Hatta, er ein mindre eksklave i emiratet, som
grensa til Oman på tre sider og emirata Ajman (i vest) og Ras Al Khaimah (i
nord). Persiabukta ligg på vestkysten av emiratet.

Dubai ligg innafor Den arabiske ørkenen, men topografien skil seg frå den
sørlege delen av landet, og mykje av landskapet i Dubai består av flekkar av
sandørken, medan grusørkenar dominerer mykje av landet elles. Sanden består
hovudsakleg av kunste skjel og korallar og er fin, rein og kvit. Aust for byen
ligg det saltsletter eller sabkha, som går over i sanddyner. Lenger aust vert
sanddynene større og er farga raud av jernoksid.

Den flate sandørkenen går over i dei vestlege Hajarfjella, som går langs grensa
av Dubai med Oman ved Hatta. Hajarfjella har tørre, spisse fjelltoppar, med
høgder opp til 1300 meter somme stader. Dubai har ingen naturlege elvar eller
oasar, men har ei stor vik, Dubaivika, som er oppmudra nok til at store fartøy
kan gå inn. Dubai har òg mange kløfter og vasshol, som ligg ved foten av
Hajarfjella. Eit stort område med sanddyner dekkjer mykje av det sørlege Dubai
og glir etter kvart over i ørkenen Rub' al Khali. Seismisk setter er Dubai i ein
stabil sone og den nærmaste forkastinga, Zagrosforkastinga, ligg 200 km frå
landet, og vil truleg ikkje ha noko innverknad på Dubai. Ekspertar meiner òg at
faren for ein tsunami i regionen er liten, fordi Persiabukta ikkje er djup nok
til å utløyse ein tsunami.

I sandørkenen kring byen veks det villgras og stundom daddelpalmar.
Ørken-hyasintar veks på sabkha-slettene aust for byen, medan akasie og ghaf-tre
veks på dei flate slettene i nærleiken av Al Hajar-fjella. Kragetrappe, stripete
hyene, karakal, ørkenrev, falk og arabisk oryx er vanlege i Dubai-ørkenen. Mange
trekkfuglar som fyk mellom Europa, Asia og Afrika stoppar i emiratet om våren og
hausten, og ein har talt meir enn 320 forskjellige trekkfugl i området. I
farvatnet utafor Dubai er det meir enn 300 fiskeartar. Ein finn mykje tropisk
fisk, manetar, korallar, sjøku,d elfinar, kvalar og haiar i sjøen. Her finst òg
somme skjelpadder, som karett og suppeskjelpadde, som begge er utryddingstrua.

Dubaivika går noraust-sørvest gjennom byen. Den austlege delen avbyen dannar
Deira og grensar til emiratet Sharjah i aust og byen Al Aweer i sør. Dubai
internasjonale lufthamn ligg sør for Deira, medan Palm Deira ligg nord for Deira
i Persiabukta. Det meste av utbygginga i Dubai skjer vest for Dubaivika, langs
Jumeirah-kysten. Port Rashid, Jebel Ali, Burj Al Arab, Palm Jumeirah og
temabaserte frisoner, som Business Bay, ligg alle i dette området.

Dubai har eit varmt ørkenklima. Somrane i Dubai er ekstremt heite, vindfulle og
med høg luftfukt. På dagen er den gjennomsnittlege temperaturen rundt 41 ºC og
om natta ned mot 30 ºC i den varmaste månade, august. Dei fleste dagane av året
er solrike. Vintrane er varme med temperaturar kring 24 ºC på dagen og 14 ºC om
natta i januar, som er den kaldaste månaden. Nedbørsmengdene er kring 94,3 mm i
året. Dubai-somrane er kjende for moderat til høg luftfukt, som kan vere
ubehageleg for mange. Den høgaste temperaturen som er målt i Dubai er 49 ºC, i
juli 2002.

I 2013 var det berre 10-15 % av folkesetanden som var emiratarabarar, medan
resten er utlendingar som anten har vore i landet i generasjonar eller var fødde
i Emirata. Kring 85 % av utledingane (og 71 % totalt) var asiat, hovudsakleg
indarar og pakistanarar.

Dubai har ein av dei raskast veksande økonomiane i verda, og
bruttonasjonalprodukt var 107,1 mrd. dollar, med ein vekstrate på 6,1 % i 2014.
Sjølv om mykje av infrastrukturen vart med oljeinntekter, står inntekter frå
olje og naturgass i dag for mindre enn 5 % av inntektene til emiratet. Det er
estimert at Dubai produserer 50 000 til 70 000 fat olje per dag og store mengder
gass frå offshore-felta. Emiratet bidreg med kring 2 % av dei samla
gassinntektene i landet. Oljereservane til Dubai har minka kraftig og er venta å
vere tom innan 20 år. Eigedom, bygg og anlegg (22,6 %), handel (16 %), entrepôt
(15 %) og finanstenester (11 %) bidreg mest til økonomien i Dubai.

Turisme er ein viktig del av økonomien i Dubai. Turistane kjem hovudsakleg for
shopping, men òg for å få med seg gamle og moderne attraksjonar. I 2013 var
Dubai den 7. mest vitja byen i verda basert på lufttrafikk og vekst. Dubai tok i
mot over 15 million turistar i 2015.

Dubai har blitt kalla «shopping-hovudstaden i Midtausten». Dubai aleine har meir
enn 70 kjøpesenter, inkludert det største kjøpesenteret i verda, Dubai Mall.
Dubai er òg kjend for sine tradisjonelle marknader, soukar, som ligg på begge
sider av vika. Ein finn mange butikkar og gullsmedar i byen. Dubai er blitt
kalla «gullbyen» på grunn av dei mange gullsmedane.

Dubai Creek Park i Dubaivina pelar ei viktig rolle for turismen i Dubai med
mangen attraksjonar.

Dubai har mange byggverk innan forskjellige arkitekturstilar. Ein finn mange
moderne tolkingar av islamsk arkitektur. Arkitekteuren har bokstavleg talt blitt
tatt til nye høgder og har fleire høge skyskraparar enn noko anna by i verda,
mellom anna med den høgaste bygningen i verda, Burj Khalifa frå 2010, som er
829,8 meter høgt. På toppen av Burj Khalifa ligg det høgaste observasjonsdekket
i verda med ein utandørs terrasse som er ein av dei mest populære turistmåla i
Dubai, med over 1,87 millionar vitjande i 2013.

Andre bygg i Dubai er til dømes Burj Al Arab, eit luksushotell som ofte vert
skildra som det einaste 7-stjernes hotellet i verda.

Dubai Miracle Garden er ein 72 000 kvadratmeter stor blomsterhage, som opna i
Dubailand. Det er i dag den største blomsterhagen i verda med over 45 millionar
blomar. Hagen er stengd på sommartida, frå seint i mai til september.

Samferdsla i Dubai vert kontrollert av Roads and Transport Authority (RTA), eit
statleg byrå i Dubai, som vart skipa i 2005. Det er gjort store investeringa
innan kollektivtrafikk dei siste åra. I 2009 vart det estimert at det var litt
over 1 million bilar i Dubai.

Dubai internasjonale lufthamn er heimeflyplassen til Emirates Airlines og
flydubai, og tener byen Dubai og andre emirat i landet. Flyplassen var den 7.
mest travle i verda i 2014 med 70,4 millionar passasjerar. Flyplassen var òg den
travlaste flyplassen i verda etter internasjonal flytrafikk.

Dubai Metro har i dag to linjer som går mellom dei store finans- og bustadområda
i byen. Metrosystemet vart delvis opna i september 2009. Metrosystemet har 49
stasjonar i alt fordelt på to linjer. Det er planlagt to linjer til. Dubai Metro
er det første urbane tognettverket på Den arabiske halvøya.

Dubai har annonsert at dei vil byggje eit høgsnøggleikstogsystem i landet, som
etter kvart vil bli bygd ut i heile Golfrådet-området, og kanskje til Europa.

Kulturen i Emirata er hovudsakleg basert på islam og tradisjonell arabisk
kultur. Påverknaden av islam og arabisk kultur er stor i arkitektur, musikk,
klede, mat og livsstil. Fem gonger kvar dag vert alle muslimar bede om å be frå
minaretane i moskéar som er spreidde over heile landet. Sidan 2006 har helga
vore fredag og laurdag, sidan fredagen er heilage for muslimar, i motsetnad til
helga som er laurdag og søndag i Vesten.

Arabisk mat er særs populær og tilgjengeleg i heile byen, frå små
shawarma-kafear i Deira og Al Karama til restaurantane på Dubai-hotella. Ein
finn snøggmat, sørasiatisk og kinesisk mat over heile byen. Sal og konsum av
svin er lovleg, men regulert og berre seld til ikkje-muslimar i somme område av
byen. Det same gjeld sal av alkohol. Shisha og qahwa er populære i Dubai. Dubai
er kjend for nattelivet. Klubbar og barar finst på dei fleste hotell på grunn av
alkohollovene.

Fotball og cricket er dei mest populære idrettane i Dubai. Fem lag (Al Wasl FC,
Al-Ahli Dubai, Al Nasr SC, Al Shabab Al Arabi Club og Dubai Club) representerer
Dubai i den emiratarabiske eliteserien. Al-Wasl har vunne meisterskapen i
Emiratane nest flest gonger, etter Al Ain. Dubai er vertskap for den årlege
Dubai Tennis Championships og The Legends Rock Dubai, i tillegg til
golfturneringa Dubai Desert Classic og Dubai World Championship, som trekkjer
til seg stjerner frå heile verda. Dubai World Cup, er eit hesteløp som vert
halde kvart år i Meydan Racecourse. Billøp er ein stor idrett i Dubai og det
vert arrangert mange løp i Dubai Autodrome kvart år.



https://nn.wikipedia.org/wiki/Den_dominikanske_republikken

Den dominikanske republikken er eit land som opptek dei austlege to tredjedelane
av øya Hispaniola i Karibia. I vest har landet grense til Haiti. Etter Cuba er
Den dominikanske republikken er det nest største landet i Karibia, både i
folketal og flatevidd. Folk frå Den dominkanske republikken blir kalla
dominikanarar.

Den dominikanske delen av Hispaniola var den første spanjolane busette seg på
etter oppdaginga si av «Den nye verda», og hovudstaden Santo Domingo står på
UNESCO si liste over verdsarv. Landet fekk sjølvstende i 1821, etter tre
hundreår med hovudsakleg spansk styre. Landet har gått gjennom lange periodar
med manglande politisk stabilitet og demokrati. USA okkuperte landet frå 1916
til 1924. Diktatoren Rafael Trujillo hadde makta fram til 1961. Den påfølgjande
borgarkrigen i 1965 førte til invasjon frå USA og deretter eit autoritært styre
frå Joaquín Balaguer i perioden 1966–1978. Etter dette har landet vore eit
partamentarisk demokrati, hovudsakleg leia av Leonel Fernández etter 1996.

Hispaniola er ein av Dei store Antillane. Ho er ei fjellrik øy, og republikken
omfattar både den høgaste toppen i Karibia, Pico Duarte, og det lågaste punktet,
innsjøen Lago de Enriquillo som ligg 44 meter under havoverflata. Mellom fjella
og austdelen av landet ligg fruktbare dalar med sukkerplantasjar. I dei
lågttliggande områda i sør og aust er det store, tørre savannar. Landet har
naturressursar som nikkel, bauxitt, gull og sølv.

Den dominikanske republikken har tropisk klima og det meste av året er vêret
påverka av nordaustpassaten, som gjev mykje nedbør på nordsida av fjella, medan
sørsida vert liggande i regnskuggen. Delar av Cibaosletta og låglandet sør for
Cordillera Central får òg lite nedbør. Om sommaren vert passatvinden austleg
eller søraustleg, og gjer dermed regn òg i dei sørlege delane av landet.

Temperaturen er høg året rundt og varierer lite gjennom året. I hovudstaden
Santo Domingo er middeltemperaturen for heile året 25 °C, og middeltemperaturen
varierer frå 24 °C i januar og februar til 27 °C i juli-september. Hovudstaden
får 1385 mm med nedbør i eit normalår og mest nedbør kjem det frå mai til
november.

Den dominikanske republikken vert stundom råka av tropiske orkanar, og særleg er
dei sørlege og sørvestlege områda utsett for store øydeleggingar.



https://nn.wikipedia.org/wiki/Datanett

Datanett er eit nettverk av fleire datamaskinar eller andre einingar, som er
kopla saman med pakkesvitsja nett, realiserte med ei blanding av ulike
teknologiar, som til dømes Ethernet, ATM, optisk fiber eller radiosamband
(trådlaust nett). Datanett kan klassifiserast etter ulike kriteria.

Små nett har ofte ein enkel toplogi, som stjernetopologi, ringtopologi, medan
store nett ofte har ein komplisert topologi, med fleire alternative vegar, både
for å auka kapasiteten og for å gjera nettet mindre følsamt for feil. Nett som
bind saman prosessorar og minne i superdatamaskinar har ofte ein regulær
topologi, som rektangular, tretoplogi, eller ei eller anna form for
multitrinnnett.

Mange nett kommuniserer over elektrisk kabel, der dei mest vanlege typane er
tvinna parkabel, som vert nytta til dømes for Ethernett og koaksialkabel, som
vert nytta for å kommunisere over lengre avstandar, men parallell parkabel er òg
framleis i bruk der det er for dyrt å bytta han ut.

Optisk fiber har stor kapasitet og kan nyttast over lange avstandar og vert
typisk nytta som stamnett mellom byar og for undervasskabel. Etter som prisen
har gått ned vert det meir vanleg å nytte optisk kabel for kortare strekningar,
som til dømes mellom nettsentralar (ofte samanfallande med telefonsentralar) og
dei einskilde abonnentane. Optisk fiber vert òg nytta i brann- og
eksplosjonsfarlege miljø, etter som det ikkje er fare for gnistar.

Radiosamband vert nytta i trådlause lokalnett, men òg for mindre stamnett der
det er vanskeleg å leggje kabel, som til dømes i område med fjordar og fjell.

I tillegg til fysisk kommunikasjon (kabel, optisk fiber, radio) har datanett
fleire lag med protokollar, som er standardar som fastset korleis informasjonen
som skal overførast skal pakkast, korleis dei ulike einingane skal kommunisere
med kvarandre, korleis dataflyten skal handsamast, og så bortetter. ISO har
definert ein 7-lags referansemodell , kalla OSI-modellen, men praktiske nett
skil seg noko frå denne referansen.



https://nn.wikipedia.org/wiki/Cuba

Cuba (eller Kuba), den største staten i Karibia, er ein republikk og ei øy som
ligg i overgangen mellom Mexicobukta, Det karibiske havet og Atlanterhavet.
Landet er velkjend for å vera under sosialistisk styre og handelssanksjonar frå
USA.

Landet ligg sør for Florida i USA og Bahamas, vest for Turk og Caicosøyane og
Haiti, aust for Mexico og nordvest for Caymanøyane og Jamaica. Namnet Cuba skal
ha kome frå tainoordet cubanacán, som tyder 'sentral stad'.

Dei første menneska, kalla guanajatabeyes, kom til Cuba om lag 10 000 f.Kr.
Siboneyane, som framleis heldt til på øya då europearane kom, vandra inn om lag
1000 f.Kr. Den siste folkegruppa, tainoane, kom til frå Hispaniola rundt 1100,
med ei ny bølgje rundt 1450.

Europearar gjekk i land på øya for første gong den 28. oktober 1492. Christoffer
Columbus døypte henne Juana, etter den spanske tronfølgjaren, men dette blei
erstatta av det innfødde namnet Cubanacán, seinare forkorta til Cuba.

Diego Velázquez leia den spanske invasjonen på øya og blei utnemnd til guvernør
i 1511. Han grunnla byen Baracoa, som blei den første hovudstaden i landet.
Urfolka på øya blei tvinga inn i reservat, brukte som slavar, drepne i kamp
eller av nyinnførte sjukdommar. Talet på innfødde gjekk ned frå fleire titals
eller hundre tusen til om lag seks tusen. Eit opprør leia av Hatuey blei slått
ned.

Etter kvart tok spanjolane til å innføra afrikanske slavar på øya. Den første
større lasta kom i 1520, men innføringa tok seg først opp på 1600- og
1700-talet. Samstundes ønskte få spanjolar å slå seg ned på øya. Dei søkte seg
heller til land som var rikare på gull og anna lettent rikdom.

1700-talet førte med seg fleire åtak frå britiske styrker. I 1762 heldt dei
Havanna i ti månader, noko som førte til ein fredsavtale i 1763 der Florida blei
britisk, medan Cuba igjen blei heilt spansk.

Ved byrjinga av 1800-talet fanst mange ulike meiningar om kvar øya skulle gå.
Mange innfødde kreolar ønska sjølvstende, andre ville ha retta innan Spania,
medan andre igjen såg med velvilje på USA sitt ønske om å ta over området. Ein
grunnlov for landet blei innført i 1812, same året som eit slaveopprør blei
slått ned. Fleire forsøk på å oppnå sjølvstende mislukkast. I 1844 blei nok eit
opprør mot slavehald, støtta av både svarte og kvite, slått ned ved hjelp av
tortur, dødsstraffer og deportasjonar. Fleire tilbod frå USA om å kjøpa området
blei avviste av Spania.

I 1868 tok ein krig for sjølvstende til som skulle vara i ti år til i
Orienteprovinsen. USA valde å halda seg nøytralt i konflikten. Ein fredsavtale
underskriven i 1878 ende med nederlag for opprørsstyrkane, som verken oppnådde
sjølvstende eller slutt på slavehaldet. I 1886 blei det likevel endeleg oppheva,
men erstatta med kontraktarbeid, hovudsakleg kinesarar.

24. februar 1895 tok den andre sjølvstendekrigen til med fridomserklæringa El
Grito de Baire. USA anerkjende ikkje erklæringa, men gjekk i 1898 til åtak på
denne og dei andre spanske koloniane Puerto Rico og Filippinane. 10. desember
dette året gjekk Spania med på å gje opp makta og handelsmonopolet i desse
koloniane, og etter fire år med amerikansk styre blei endeleg ein sjølvstendig
kubansk stat til i 1902. USA fekk likevel fortsett stor innverknad på landet, og
ein forpaktingsavtale på vika Guantanamo Bay.

Landet blei styrt av diktatorane Gerardo Machado og Fulgencio Batista til Fidel
Castro tok makta i 1959, etter fleire års kamp.

Cuba har eit tropisk klima og ligg like sør for den nordlege vendekrinsen.
Temperaturane er høge året rundt og høgast i sør. Hovudstaden Havanna har ein
middeltemperatur som varierer frå 21 °C til 27 °C, medan Santiago de Cuba på
sørkysten har høvesvis 24 °C og 28 °C. Det meste av året er vêret i landet
påverka av den austlege passatvinden, som fører med seg det meste av nedbøren.
Om vinteren gjev passaten særleg mykje vind på nordkysten, medan han dreier meir
søraustleg frå mai av, slik at sørkysten får mest nedbør om sommaren.
Årsnedbøren på det meste av øya er meir enn 1000 mm, men i fjella er middelet
meir enn 1800 mm. Mest nedbør kjem det generelt i tida frå april til november.
Øya vert stundom råka av tropiske orkanar, og særleg er det dei austlege områda
med Oriente og Camagüey, som vert hardast råka.



https://nn.wikipedia.org/wiki/Bryggen_i_Bergen

Bryggen i Bergen, eller Tyskebryggen, omfattar dei gamle hanseatiske trehusa på
austsida av Vågen i det sentrale Bergen. Dei er organiserte slik at dei ligg i
rekker langsmed smale gater eller smau som går innover frå kaia, slik at den
fronten av husgavlar som ein vanlegvis ser på fotografi av Bryggen, berre er den
fremste av husa i kvar av desse husradane. Etter storbrannen 4. juli 1955 er det
til saman 61 freda bygg att på Bryggen, som er teken med på UNESCO si liste over
kulturarven i verda.

Bryggen var frå 1350 til 1754 sete for Det tyske kontor i byen og det sentrale
knutepunktet for den hanseatiske handelsverksemda i Noreg, og vart kalla
Tyskerbryggen heilt fram til midt på nittenhundretalet. Mariakyrkja i Bergen,
som ligg rett i nærleiken av Bryggen, var i lang tid kyrkja til hanseatane, og
hadde gudstenester på tysk.

Nord på Bryggen ligg Bryggens Museum, eit kulturhistorisk mellomaldermuseum som
mellom anna har ei stor samling av gjenstandar og bygningsrestar etter dei
arkeologiske utgravningane som har gått føre seg på Bryggen, og sør for Bryggen
ligg Det Hanseatisk Museum med utstillingar som syner korleis hanseatanes liv og
verksemd på Bryggen arta seg. Tidlegare gjekk Bryggen heilt hit, der den såkalla
Finnegården, som utgjer hovudparten av Det Hanseatiske Museum, er ein av dei
gardane på Bryggen som er teke best vare på i si opphavlege utforming.

Fram til 1901 gjekk Bryggen samanhangande heilt fram til den såkalla
Kjøttbasaren attmed Dreggsalmenningen i sør, etter å ha vorte bygd opp att ein
brann i 1702 som la heile Bryggen og mykje av byen i oske. Men i 1901 vart den
søndre parten av Bryggen, mellom Nikolaikirkeallmenningen og Kjøttbasaren, rive
ned og erstatta av høge byhus av mur i ei slags tillempa Bryggenstil, teikna av
arkitekt Jens Zetlitz Monrad Kielland. Men den sørlegaste av dei gamle hus hadde
fått stå, og er no ein part av Det Hanseatiske Museum. Det har òg opp gjennom
tidene vore på tale å rive resten av dei gamle husa på Bryggen og erstatte dei
med morderne hus som mange i Bergen meinte var meir verdige ein storby, og
ordskiftet om dette har vore intenst til tider. Men fredinga av Bryggen i si tid
sette ein ende for denne diskusjonen.

Etter storbrannen nord på Bryggen 4. juli 1955, og dei påfylgjande store og
langvarige arkeologiske utgravingane på branntomta, vart det bygd moderne hus
her i 1980. Utforminga av dei husa som vart bygde med fasadane mot Vågen vart
gjort som ein slags moderniserte kopier av dei som brann. Attom desse vart det
bygd eit hotell med teglsteinsfasadar og høge saltak, som til trass for det
moderne preget står i god i harmoni med resten av husa på Bryggen. Nordaust på
branntomta, rett attmed Mariakirken, vart òg bygningen til Bryggens Museum reist
i ein strekt avvikande stil. Stort sett er det semje om at dei nye bygningane
fell inn i miljøet på ein arkitektonisk god måte.



https://nn.wikipedia.org/wiki/Bokm%C3%A5l

Bokmål er eit skriftspråk for norsk og er ei av dei to offisielle målformene i
Noreg. Det er likestilt med nynorsk gjennom lovverket. Det er usikkert kor mange
som nyttar bokmål som hovudmålform, men truleg er det vel 85 % av den norske
befolkninga.

Bokmål vert av somme kalla norsk-dansk og av andre dansk-norsk. Desse nemningane
er meinte å syne til særlege meiningar i den norske målstriden, eller til
særlege definisjonar av dei ulike språka og målformene. Nemninga norsk-dansk
tyder på at ein meiner bokmål i røynda er dansk språk som berre har lånt inn
einskildord og stavemåtar frå norsk, medan nemninga dansk-norsk skal syne at
bokmål har dansk rot, men har vorte eit eige norsk språk, sidan det er i bruk i
Noreg og er såpass ulikt dansken.

I 1814 byrja det å hende ting med Noreg. Landet kom ut av unionen med Danmark og
inn i ein friare union med Sverige, og fekk si eiga grunnlov. No ynskte mange
nordmenn å dyrke fram det som var norsk. Somme ville òg forandre språket.
Talespråket mellom embetsmenn og overklassen i byane på den tida, såkalla danna
daglegtale, var eit koinéspråk som forenkla kan kallast dansk med norsk uttale.
I distrikta bruka dei sine eigne dialektar. Skriftspråket i Noreg var framleis
dansk.

Somme ville fornorske skriftspråket. Dét er å endre skriftspråket i norsk
retning ved å ta inn norske ord, ljodar og bøyingsformer. Det var òg folk som
ville halde på det danske skriftspråket slik det var. Andre ville ha ei
språkreising, det vil seie å skape eit nytt norsk skriftspråk på grunnlag av
dialektane. Alt dette førte til ein hissig språkdebatt i 1830-åra. Dei
viktigaste personane under denne diskusjonen var Henrik Wergeland, Johan
Sebastian Welhaven, Knud Knudsen, Peter Andreas Munch og Ivar Aasen.

Henrik Wergeland og Johan Sebastian Welhaven var bitre fiendar under debatten.
Wergeland gjekk inn for å fornorske språket. Han stod for at eit sjølvstendig
folk måtte ha sitt eige språk. Han meinte at nordmenn skulle skrive slik det var
naturleg for dei, og at dette ville gjere det lettare å lære å lese og skrive.
Sjølv bruka han mange særnorske ord i diktinga si. Welhaven ville derimot halde
det danske skriftspråket slik det var. Han meinte det ville vere sunt å halde på
den danske kulturen.

Knud Knudsen stod, som Wergeland, for fornorsking. Han meinte at skriftspråket
skulle vere så likt det munnlege språket som råd. I 1845 gav han ut ein artikkel
om rettskrivinga i det norske språket. Ei viktig sak for han var å innføre harde
konsonantar, «p», «t» og «k» i staden for «b», «d» og «g» som i dansk. Til dømes
ville «tab» bli til «tap» og «mad» til «mat». Knudsen døydde i 1895, så han fekk
ikkje oppleve at riksmål kom til, der mellom anna desse forandringane vart
innførde i 1907.

Språkforskaren og historikaren Peter Andreas Munch meinte at to språk aldri
kunne blandast, og at dansk med norske ord aldri kunne bli norsk. Han ville ha
det danske skriftspråket slik det var, og han ville at eit nytt, norsk språk
skulle reisast frå den dialekten som var mest lik norrønt.

Ivar Aasen var einig med Munch i at Noreg skulle ha sitt eige skriftspråk, og at
dette måtte skje ved språkreising. Han meinte derimot at det måtte byggje på
fleire av dei norske dialektane, ikkje berre ein. Han reiste rundt i 250 herad i
Noreg for å kartleggje talemåten for den jamne nordmannen, og han samla inn ord
frå dei ulike dialektane. Stoffet han samla, arbeidde han vidare med. Dette
resulterte i ei grammatikkbok og ei ordbok. Begge desse bøkene bruka nemninga
Det norske Folkesprog. På fyrsten av 1850-åra føreslo han at landsmål, som han
kalla språket han hadde utforma, skulle bli eit offisielt språk. I 1864 gav han
ut Norsk grammatik, og i 1873 Norsk Ordbog. Dette var byrjinga til det vi i dag
kallar nynorsk. Landsmål, dagsens nynorsk, blei i 1885 sidestilt med det
almindelige skrift- og bogsprog, som var det same som dansk. Aasen døydde i
1896.

Gjennom 1870- og 80-åra skjedde mykje viktig i språkutviklinga i Noreg.
Fleirtalsendinga for verb blei endra. Før heitte det: «jeg er», men «vi ere». No
skulle det heite: «jeg er» og «vi er». Store forbokstavar i substantiv blei
borte, og dei latinske bokstavane som vi brukar i dag, kom inn i staden for dei
gotiske trykkbokstavane. Frå 1879 fekk elevar og lærarar snakke det naturlege
talespråket på skulen. Elevane måtte framleis skrive skriftspråket, men dei var
ikkje lenger nøydde å snakke det. Lærarane skjønte at det blei ein for stor
skilnad mellom tale- og skriftspråket, og kravde at noko måtte gjerast.

I 1885 blei altså landsmål jamstilt med det almindelige skrift- og bogsprog. I
1892 vedtok Skulestyret at opplæringa i skulen kunne skje anten på det
almindelige bogsprog, eller på landsmål. Alle elevar måtte lære å lese begge
språka. Frå då av hadde Noreg to offisielle skriftspråk. Året etter kom
valformer som «bold» – «ball» og «raabe» – «rope». Mange meinte at slike valfrie
former skapte rot i rettskrivinga.

I 1901 gjennomgjekk landsmål ei reform som blant anna gjekk ut på at både store
bokstavar i substantiv og fleirtallsendingar i verb fall bort. I tillegg fekk
a-verb a-ending i fortid. For eksempel blei «kastade» til «kasta».

I 1905 blei den 91 år gamle unionen med Sverige løyst opp. Frå 1800-talet hadde
riksmål vore omgrepet for det dansk-norske skriftspråket. Etter 1885 frykta
nemleg tilhengjarane av det dansk-norske skriftspråket av landsmål skulle ta
over. Difor organiserte dei seg i riksmålsforeningar frå 1899. Slik blei namnet
riksmål til, og i 1907 blei det offisielt. Dei to skriftspråka i Noreg skulle
frå då av heite riksmål og landsmål. I 1907 fekk også riksmål sin første store
reformasjon. Fordi Noreg hadde blitt ein sjølvstendig stat i 1905 skulle det
særnorske igjen framhevast. Reforma som kom i 1907 møtte derfor ingen stor
motstand. Noko av det viktigaste som skjedde under reforma var at «p», «t» og
«k» blei innført der danske ord hadde hatt «b», «d» og «g». Det blei også valfri
skrivemåte i fleire ord, kortformer som «fjær» i staden for «fjeder», og valfrie
kortformer.

Reforma i 1907 slo fast at skriftspråket i Noreg skal byggje på norsk tale.
Samstundes begynte riksmål og landsmål å nærme seg kvarandre. Dette var det
delte meningar om. Somme meinte at riksmål og landsmål saman skulle danne eit
språk, mens andre ville ha større skilnader.

Ei ny rettskrivingsreform kom i 1917. Denne gjaldt både riksmål og landsmål.
Etter reforma blei avstanden mellom skriftspråka endå mindre, difor blir reforma
kalla ei samnorsk-reform. Reforma møtte stor motstand blant både riksmåls- og
landsmålstilhengjarar. Landsmålet stod faktisk i fare for å bli splitta opp i
fleire landsdels-skriftspråk. Dei viktigaste forandringane i riksmål var at
bokstaven «å» erstatta «aa», og at det blei dobbelkonsonantar i ord med kort
vokal, for eksempel blei «tak» til «takk». Bokstaven «æ» forsvann òg i ord
søraustnorsk bymål uttalte med «e», for eksempel blei «trætt» til «trett».
Landsmål hadde òg nokre forandringar. Blant anna kom det nye valfrie former som
førde språket nærare riksmål.

I 1929 fekk dei to språka nye namn. Landsmål blei til nynorsk og riksmål blei
til bokmål. Nynorsk og bokmål er namna vi bruker den dag i dag. Deretter følgde
rettskrivingsreforma i 1938. Her blei det innført sidestilte former, som er to
former av same ord som ein fritt kunne velje mellom, og hovudform og sideform.
Bokmål fekk nokre diftongformer, og somme verb i preteritum og substantiv i
inkjekjønn fleirtal fekk a-endingar. Nynorsk blei lite endra i 1938.

Tilhengjarar av riksmålet protesterte mot reforma i 1938. Ein del
nynorsktilhengjarar var òg misnøgde, med at somme tradisjonelle bøyingsformer
forsvann. 1938-reglane gjaldt ikkje under andre verdskrigen, for då innførte
Vidkun Quisling si regjering spesielle reglar.

På 1950-talet fekk samnorskformene fleire og fleire motstandarar.
Riksmålsforbundet gav ut si eiga ordliste i 1952. Nokre av dei nye reglane som
kom i bokmålet i 1938 blei forandra tilbake igjen. I 1951 blei det òg innført
ein ny teljemåte. Nå skulle det heite «tjueto» og «trettitre» i staden for
«toogtyve» og «treogtredve».

Same året blei Norsk språknemnd oppretta av Stortinget. Denne nemnda skulle
arbeide for tilnærming mellom nynorsk og bokmål. Den første oppgåva til nemnda
var å fastsetje skrivemåten i lærebøkene i skulen.

Først i 1959 hadde Norsk språknemnd nye reglar for lærebokspråket klart. Dei
viktigaste endringane i bokmål var sidestilte former som «dokke» og «dukke»,
«golv» og «gulv». Bokstaven «h» blei borte framom bokstaven v i ord som «valp»
og «verken». Regelen for bruk av a-endingar i hokjønnssubstantiv blei igjen
endra. I nynorsk blei fleire former sidestilte, og somme vokalar blei endra med
sikte på å nærme seg bokmål.

I 1972 avløyste Norsk språkråd Norsk språknemnd, og i 1981 kom ei reform som
berre gjaldt bokmål. No fekk elevane velje mellom hokjønns- og hankjønnsbøying
av dei fleste hokjønnsord, til dømes «kua» og «kuen». Tidlegare former som
«frem» og «syd» blei òg godtekne att. Desse endringane utgjorde ei tilnærming av
bokmål i retning riksmål.

Norsk språkråd har har seinare arbeidd med å gje lånord norsk skrivemåte. I 1996
vart om lag 50 lånord gjeven norsk form ved sida av den tidlegare skrivemåten.
Eksempel på sidestilte former har vi i «guide» ~ «gaid», «safe» ~ «seif». Frå
1996 arbeidde Norsk språkråd også med ei reform av både bokmål og nynorsk. Rådet
gjorde framlegg om at skiljet mellom hovudformer og sideformer skulle opphevast.
Kulturdepartementet godkjende dei fleste endringane for bokmål i 2005.

Språket i Noreg har gått gjennom ei lang utvikling frå 1814 og fram til i dag.
Vi har alltid snakka norsk, men skriftspråket var i byrjinga dansk. Personar som
Knud Knudsen og Ivar Aasen gjorde at vi enda opp med to ulike skriftspråk,
nynorsk og bokmål. Fleire språkreformer har òg bidratt til utviklinga av
språket. I løpet av dei siste åra har det også utvikla seg ein markant ulik
ungdomssjargong i storbyane.



https://nn.wikipedia.org/wiki/Bj%C3%B8rk

Bjørk (Betula) er ei planteslekt i bjørkefamilien. Slekta har om lag 60 artar.
Nokre av desse er vanlege lauvtre i Noreg, der ein finn artar som dvergbjørk,
dunbjørk og hengebjørk.

Artar i bjørkeslekta veks gjerne til små tre eller buskvekstar i temperert
klima. Ulike artar dannar lett hybridar, og det finst mange ulike mellomformer.

Vanleg bjørk blir typisk 3-15 m høg, medan hengebjørk kan bli opptil 30 m høg.
Fleire typar kan ha delvis kvit bork.

Blada er middels til lysegrøne, og vert gule om hausten før dei fell av. Blomane
sit i rakler. Allergi mot bjørkepollen er vanleg.

I Skandinavia blir nye skot hos bjørka gjerne sett på som eit teikn på våren, og
det er vanleg å pynta med slike greiner på den norske grunnlovsdagen.

Bjørkeved er middels tung, hard og seig blant tresortane i Noreg. Dei ulike
bjørkesortane gjev temmeleg likt vyrke. Treet kan lett bli skada av fukt, og må
vølast før det blir brukt utandørs. Vyrket er derimot godt eigna til å laga
møbel, golv, finér og mindre ting av tre. Bjørk blir òg mykje brukt til å laga
papirmasse og til fyringsved.

Blada til bjørka kan nyttast som smaktilsetjing både ferske og tørka, og kan
brukast blant anna på poteter. Lauvet, som inneheld ein særs høg konsentrasjon
av glukose på våren kan då nyttast til å laga ein søtleg og smakfull te.

Never har vore det vanlege underlaget for torv til taktekking (torvtak). Never
har og vore brukt som kapillærbrytande sjikt for å isolere mot fuktvandring i
bygningskonstruksjonar, til innvendig isolasjon, og til mange slags bruksting,
som lurar, buttar, kontar og øskjer. Bjørka inneheld stoffet betulin, som er
bakteriehemmande og gjer at mjølkeprodukt held seg betre i kar av bjørk.



https://nn.wikipedia.org/wiki/Astronomi

Astronomien undersøker planetar, stjerner og andre objekt i universet, altså den
samla kosmiske materien, tilstanden hans, korleis han er fordelt, danna, har
utvikla seg, og rører på seg. Fysikken har tette band med astronomien. Mange
fysiske oppdagingar kjem frå astronomiske observasjonar. Nokre viktige
strukturar er solsystem og galaksar.

Astronomi er eit av dei få vitskaplege felta der amatørar enda spelar ein aktiv
rolle, framfor alt i oppdaging og observering av tilfeldige fenomen som, til
dømes, kometar. Astronomi skal ikkje forvekslast med astrologi, som er ein
pseudovitskap der ein prøver å føreseie lagnaden til menneska gjennom å fylgje
banane til himmellekamane. Dei to har liknande røter (studien av himmelen og
himmellekamane) men skil seg markant i at astronomane bruker vitskaplege metodar
og fakta som kan verifiserast, mens astrologar ikkje gjer det.

Astronomien var ein av dei første empiriske vitskapane, det vil seie ein vitskap
der ein baserer teoriar på observasjon av faktiske hendingar i staden for
filosofiske resonnement. Dette leidde til djupe konfliktar med den katolske
kyrkja, som såg på filosofiske studium av Bibelen som den einaste kjelda til
kunnskap, og mange tidlege astronomar som til dømes Galileo Galilei og Nikolaus
Kopernikus blei forfølgde og skulda for kjetteri av kyrkja. Andre tidlege
astronomar blei tvinga til å ta tilbake eller tilpasse teoriane sine for at dei
skulle passe med kyrkjas verdsbilete.



https://nn.wikipedia.org/wiki/Amerika

Amerika er ein verdsdel som strekker seg nesten frå Sør- til Nordpolen. Det
grensar mot dei to store verdshava, Stillehavet og Atlanterhavet, og har svært
forskjellige landskap, mellom anna svært fruktbare område som regnskogen i
Amazonas og Dei store slettene i Nord-Amerika, og nokre av dei karrigaste områda
i verda, som Atacama-ørkenen i Chile og Mojave-ørkenen i USA.

Verdsdelen kan delast inn på ulike måtar. På engelsk er det vanleg å snakka om
Nord- og Sør-Amerika som to ulike kontinent, ettersom dei har ulikt geologisk
opphav. I andre samanhengar skil ein mellom engelsktalande Amerika og
Latin-Amerika, det vil seie landa som hovudsakleg bruker romanske språk.

Namnet Amerika kjem mest truleg frå Amerigo Vespucci, eller Americus Vespuccius
som han heitte på latin. America er den feminine forma, som svarer til
hokjønnsforma alle dei andre verdsdelane hadde. Den første me veit brukte det
var den tyske kartografen Martin Waldseemüller, som laga ein globus og eit stort
kart der kontinentet hadde dette namnet i 1507.

Innbyggjarar frå kontinentet kan bli kalla amerikanarar, men dette kan òg tyda
ein som kjem frå USA, nett som namnet Amerika ofte vert brukt berre om desse
amerikanske sambandsstatane.



https://nn.wikipedia.org/wiki/Agurknytt

Agurknytt er ei nemning for nyhendeoppslag om uviktige emne som typisk finn stad
når det er agurktid, ei tid der det er lite anna nyhendestoff å rapportera om.

Omgrepet er gjerne knytt til ferietida om sommaren der det tradisjonelt skjer
lite i politisk eller økonomisk samanheng. I tillegg til politiske
organisasjonar og verksemder kan også erfarne leiarar og nyhendeformidlarar ha
ferie. Dette medfører at stadfortredande leiarar kan ha mindre spelerom til å ta
avgjersler eller koma med utsegner på den eine sida, og at mindre erfarne
journalistar og vikarar kan ha vanskar med å finna og dekka stoff på den andre.

Ein del redaktørar og redaksjonsleiarar reknar omgrepet som ei unnskylding for
dårleg journalistikk eller latskap. Fenomenet kan også forklarast med at folk
gjerne les litt lette nyhende om sommaren, som saker om grønsaker eller vêret.

Omgrepet agurktid er kjend frå fleire europeiske språk. Det er kjend frå
1700-talet på tysk som Sauregurkenzeit og på engelsk som cucumber time. Den
opphavlege bruken på engelsk, kjend frå ei forbryterspråkordliste, var knytt til
skreddaryrket, kanskje til tida då skreddarane hadde lite å gjera. Den tyske
bruken er blitt forklart med at det var på denne tiden agurkar var mogne og blei
sylta og lagt på glas eller etne i store mengder, eller det skl vera ei
forvansking av zoréss- und jókresszeit, eit løyndespråkord avleidd frå jiddisk
zoro und joker, av hebraisk zarót og jakrút, ’liding- og dyrtid’.

Frå midten av 1800-talet fekk omgrepet ei nærare tilknyting til avisene og
småsakene dei gjerne dekka i sommarsesongen. Tida er kjend som agurktid på ei
rekkje språk, som agurketid på dansk, gúrkutíð på islandsk komkommertijd på
nederlandsk, hapukurgihooaeg på estisk sezon ogórkowy på polsk, okurková sezóna
på tsjekkisk, uhorková sezóna på slovakisk, uborkaszezon på ungarsk og onat
ha'melafefonim (עונת המלפפונים ) på hebraisk. Tysk Sauregurkenzeit og slovenske
čas kislih kumaric tyder 'sylteagurktid'.

Andre namn på tida er svensk nyhetstorka, tysk Sommerloch ('sommarholet'),
fransk la morte-saison ('daudtida') eller la saison des marronniers
('kastanjetida') eller engelsk silly season ('tøysetida'). I engelsktalande land
på den sørlege halvkula fell den «tøysete» sommarsesongen i juletida.

Agurknytt kan også kallast rötmånadshistoria på svensk eller mätäkuun juttu på
finsk, som i omgrepet røtmånad (hundedagane). I Spania kan ein kalla slike
nyhende ein serpiente de verano, 'sommarslange', noko som viser til historier om
Loch Ness-monsteret og liknande som skal få fleire nyhendeoverskrifter om
sommaren.



https://nn.wikipedia.org/wiki/1700-talet

< 1700-talet > viser til hundreåret frå 1700 til 1799 i den julianske og den
gregorianske kalenderen.

Konfliktar og tankeretningar fekk verdsomspennande følgjer i dette hundreåret,
der opplysingstida gav støytet til den amerikanske og den franske revolusjonen,
europeiske stormakter som Frankrike og Storbritannia kjempa om herredømet både i
Europa og koloniområda i Amerika og Asia. Nye religiøse retningar og
«oppvaknignar» som metodisme og First Great Awakening fann stad i Europa og USA
på 1700-talet.

Inokulasjon mot sjukdom blei innført frå Austen til Europa, og den første
vaksinen blei utvikla av Edward Jenner i 1796.

Den spanske arvefølgjekrigen 1701-1714 rørte store delar av Europa. Den polske
arvefølgjekrigen (1733-1738) råka Polen, Rhinland og Nord-Italia. Den
austerrikske arvefølgjekrigen (1740–1748) og sjuårskrigen (1756–1763) omfatta
nesten alle stormaktene i Europa.

Storbritannia, som var blitt danna gjennom ein union mellom England og Skottland
i 1707, mista herredømet over USA, men blei likevel ei stormakt gjennom å ha
sigra over Frankrike i Amerika og gjennom koloniar i India, Sør-Afrika og
Australia. England fekk sine første dagsaviser i byrjinga av hundreåret med The
Daily Courant og The Norwich Post. South Sea-bobla, ei tidleg finansboble,
sprakk i 1720 og ruinerte mange britar. Det britisk-styrte Irland opplevde ein
hungersnaud som drap rundt ein tidel av innbyggjarane.

Russland tok over frå Sverige som den viktigaste makta i Baltikum etter Den
store nordiske krigen 1700-21. Peter den store reformerted kyrkja i 1721 og
oppheva slaveriet i 1723 — slavane blei i staden liveigne.

Kongedømet Preussen oppstod i 1701 og voks gjennom Dei schlesiske krigane og
Delingane av Polen. Hungersnaud i Aust-Preussen i 1708-09 drap ein tredel av
innbyggjarane.

Camisard-opprøret mot fransk undertrykking av hugenottane fann stad i Frankrike
frå 1702 til 1715. Rákóczi-opprøret mot Habsburg-styret fann stad i Ungarn frå
1703 til 1711. Kosakkopprøret, det største bondeopprøret i Russland stad,
utspelte seg i 1774-75. Den franske revolusjonen, som gjorde Frankrike til
republikk, braut ut i 1789. Det irske opprøret i 1789 klarte ikkje å gjera slutt
på det britiske styret.

Jordskjelvet i Lisboa i 1755 drap tusentals og fekk innverknad på politikk,
kunst og filosofi.

Safavid-dynastiet enda då afghanarar erobra Iran i 1722. I 1736 tok Nadir sjah
tittelen som sjah av Persia og grunnla afsjaridedynastiet. I 1739 gjekk sjahen
inn i Mogul-hovudstaden Delhi. Mogulriket hadde gått inn i ei nedgangstid frå
stormogulen Aurangzeb døydde i 1797.

Britisk India var i ferd med å dannast ettersom britane fekk stadig større
innpass i Sør-Asia. Bengal var kome under styret til Det britiske
austindiakompaniet og blitt plyndra etter slaget ved Plassey i 1757. På
1770-talet leid området under ein hungersnaud som drap ein tredjedel av
innbyggjarane i Bengal og naboområdet Orissa. Storbritannia utkjempa fleire
krigar mot Mysore-riket, leidd av Haider Ali og Tipu Sultan. Dei karnatiske
krigane omfatta Storbritannia, Frankrike og Marathariket mellom 1744 og 1763.
Britane tok kontroll over Ceylon (Sri Lanka) frå nederlenderane i 1796.

Kina under Qianlong-keisaren (regj. 1735-1799) utvida territoriet sitt kraftig.
Kvit lotus-opprøret byrja i 1796.

Den amerikanske sjølvstendeerklæringa i 1776 førte til ein krig mot
Storbritannia som gav USA sjølvstende.

Los Angeles blei grunnlagd av spanjolar og New Orleans av franskmenn. Ein
traktat mellom USA og Spania overførte Mississippi-territoriet til USA i 1795.

Sahel opplevde hungersnaud i 1738-1756, halvparten av innbyggjarane i Timbuktu
døydde.

Krigar mellom europeiske innvandrarar og xhosaer som byrja i Sør-Afrika i 1779
skulle vara fram til 1879.



https://nn.wikipedia.org/wiki/%C3%85r

Eit år er i utgangspunktet den tida det tar jorda å gå ein runde rundt sola, eit
solår. Andre planetar har òg år, som til dømes eit marsår. Ein kan rekna år på
ulike vis, som ved å telja årstider eller årlege hendingar, eller rekna ut
korleis jorda rører seg i høve til sola og stjernene. Det er vanleg å feira
ulike årsmarkeringar, som nyttår når ein reknar med at eit nytt år tek til, og
fødselsdagar på årsdagen for ein fødsel. Andre jubileum markerer årsdagen for
andre hendingar.

Årstidsår er unøyaktige, men kan vera gode nok i jordbrukssamfunn der ein har
stabilt klima. Utrekna år er meir nøyaktige, men dersom ein gjer ein liten feil
vil datoane etter kvart ikkje stemma med årstidene.

Eit tropisk år, solår, eller astronomisk år er tida mellom kvart følgjande
vårjamdøgn, som er kvar gong aksen på jorda står i same vinkel til solplanet.
Eit slikt år har i snitt 365.24218967051 dagar. Ein tropisk månad er månen si
omlaupstid i forhold til vårjamdøgntidspunktet.

Eit år i den gregorianske kalenderen har 12 månader og 365 dagar. Eit skotår har
366 dagar. I snitt har det gregorianske året 365,2425 dagar.

Eit stjerneår (eller siderisk år) er tida jorda bruker mellom to «passeringar» i
forhold til stjernene. I snitt er stjerneåret 365,256363051 dagar, som vil seie
at eit stjerneår er om lag 20 minutt og 24 sekund lengre enn eit tropisk år.

Måneår baserer seg på måneomløp, og strenge måneår med berre tolv månader er
derfor noko kortare enn solår. Det muslimske året er basert på eit 12-månaders
måneår.

Eit lunisolart år er ein variant av måneåret der ein legg til ein trettande
månad i nokre av åra for å sikre at årsrekninga stemmer med solåret. Eksempel på
lunisolare år finn vi i dei jødiske og hinduiske kalendrane.

Tida vert i vestleg kultur oftast rekna i år med utgangspunkt i det året det
vart rekna med at Jesus vart fødd. År føre Jesu fødsel vert oftast forkorta
«f.Kr.» (t.d. år 154 f.Kr.), men nemningane «føre vestleg tidsrekning» og «føre
vår tidsrekning» blir òg ein del bruka. Desse blir forkorta «fvt.» (t.d. år 154
fvt.). Åra etter Jesu fødsel vert normalt berre skrive som tal (til dømes år
1970). År 0 finst ikkje i den klassiske vestlege tidsrekninga.

I mange kalendersystem let ein òg vere å telje år, og gjev dei i staden namn
etter eit visst mønster.



https://nn.wikipedia.org/wiki/Whisky

Whisky er brennevin som er destillert frå brygg av korn. Whisky blir no
produsert i fleire land der dei mest kjende er Irland og Skottland.

Destillasjonskunsten starta i Babylonia i Mesopotamia (no Irak) så tidleg som på
1000-talet fvt., med destillasjon av parfymar og aromatar lenge før sprit.
Destillasjonsprosessen vart ført frå Afrika til Europa av maurarar, der han vart
brukt av kloster, primært for medisinsk bruk som behandling av for eksempel
kolikk og koppar.

Mellom 1100 og 1300 spreidde kunnskapen om destillasjon seg i Irland og
Skottland, ved hjelp av irske klosterdestilleri. Sidan Dei britiske øyane har
lite druer til vinproduksjon vart øl brygga av bygg brukt i staden, noko som
resulterte i utviklinga av whisky.

Det første skriftlege dokumentet som nemner whisky er frå 1494 i «Scottish
Exchequer Rolls» der det står å lese «Eight bolls of malt to Friar John Cor
wherewith to make aquavitae».

Namnet whisky ikkje er bunde opp mot noko spesiell stad (som til dømes tilfellet
er for Cognac og Tequila) og blir produsert i dag i ei rekkje land verda over.
Omsetnaden av whisky er aukande i Noreg.

Orda «whisky» er ein kortform av uisge beatha eller uisce beatha, frå høvesvis
skotsk-gælisk og irsk, eit uttrykk som, i likskap med blant anna eau de vie og
akevitt, tyder «livet sitt vatn». Whisky er den skotske stavemåten. Whiskey (med
ey til slutt) er den opphavlege irske stavemåten. Denne blir òg brukt i USA.

Produksjonen blir delt inn i fire hovudprosessar; malting, mesking, fermentering
og destillering.

Malten blir framstilt i eit malteri. Første trinn i maltinga er å leggje korna i
bløyt, mellom 24-36 timar er vanleg. Vatn hellast over kornet i to til tre
omgangar og blir silt ifrå, medan det ligg i store kar. Spiringa av korna
startar når vatnet forlèt kara. Ved spiring omdannast stivinga i kornet til
sukker. Når kornet skal tørke, etter 24-36 timar blautlegging, blir dei spreidd
ut over store golvflater som tradisjonelt var av stein, men no blir òg brukt
betonggolv. Byggkorna må vendast for å få ein jamn tilførsel av oksygen, slik at
spiringa blir optimal. Dette var ein tidkrevjande prosess som før vart gjort for
hand, men blir i dag gjort mekanisert. Det er nokre få destilleri som framleis
gjer dette for hand, mellom dei hos Balvenie. Golvmaltinga pågår i fem til ni
dagar avhengig av temperaturen, lenger viss det blir malta manuelt, normalt ti
til tolv dagar. Korna kallast no for grønmalt, og må tørkast før vidare
handsaming. Dette blir gjort ved at grønmalten spreiast utover eit perforert
golv med ei varmekjelde, som blir kalla «The Kiln», i etasjen under.

Mesking er prosessen som trekkjer ut sukker frå det malta kornet. Det er enzym i
bygget som omdannar stivet i kornet til oppløyseleg sukker. Korna som er malta
knusast i ein kvern, for å opne det, og dermed gjere det lettare og trekkje ut
sukkeret. Det knuste kornet kallast for «grøpp» eller «grist» på engelsk.
Grøppet blir blanda i eit stort meskekar, «mash tun», med varmt vatn og
omdanninga av stive til sukker går av seg sjølv. Dei skotske destilleria meskar
gjerne i tre eller fire omgangar. I den første runden med vatn som normalt held
64 °C. Tilhøvet vatn og korn er gjerne fire gonger vekta av kornet, men dette
kan variere frå destilleri til destilleri. Etter ein halvtimes tid blir vatnet
silt av og blir kalla for «vort» eller vørter. Dette blir teke vare på i ein
stor tank og grøppet får no ein ny runde med vatn, ca halvparten av mengda i
første runden. Vatnet som no brukast er noko varmare, 70-75 °C er normalt.

Vørteren blir ført vidare inn i store tynner og tilsett gjær slik at sukkeret
skal utvikle seg til alkohol. Etter ca 5 - 7 dagar har vørteren vorte til éit
brygg, kalla wash, med ca 5% alkohol.

Brygget blir ført over i destilleringsprosessen. Dette skjer anten i fleire
rundar gjennom eigne destilleringspottar, eller i ein Coffey Still. For meir
informasjon om den spesifikke destillasjonsprosessen sjå anten maltwhisky eller
grain whisky

Smaken blir òg påverka av kva for fat whiskyen blir lagra på, som regel blir
brukt fat som tidlegare er vorte brukt til produksjon/lagring av bourbon og
desse fata er laga av amerikansk kvit eik Quercus Alba, og gjev søtlege lukter
og smakar som til dømes kokos og vanilje. Det blir òg brukt fat som har vorte
brukt til produksjon/lagring av sherry, og desse fata er laga av europeisk eik,
vanlegvis Quercus Robar, men òg Quercus Robur. Desse gjev ein fruktig og frisk
lukt og smak. Slik whisky blir ofte merkt med sherry cask. I dei seinare åra er
ein del destilleri byrja å levere både single malt og blended som har vore lagra
på madeira-vinfat eller heilt nye eikefat.

Whisky blir destillert til ein alkoholstyrke på mellom 68% og 70%. Nokre
destilleri vatnar spriten ned til 63,5 % alkohol før han blir tappa på fat,
medan andre tappar han på fat med den styrken han kjem ut av
destillasjonsprosessen med. Bruichladdich er eit døme på eit destilleri som
destillerer opp til 70%, for så å leggje rett på tynne i denne styrken.

Alkoholstyrken dalar med ca 3-4% i året, samstundes som innhaldet i tynnene blir
redusert med ca 2% så lenge whiskyen enno mognast på fat. Dette blir kalla delen
til englane. Det endelege produktet er som regel ein stad mellom 49% og 60%
avhengig av lagringstida. Ardbeg sin «Supernova 2010» held til dømes 60.1%
styrke. Når whiskyen blir tappa på flaske stoppar modningsprosessen, i motsetnad
til vin og øl som fortset gjering si og modningsprosessen òg etter tapping.
Dette medfører at ein whisky tappa etter, til dømes, 12 år lagring enno berre
vil vere ein 12 år gammal whisky sjølv om flasken er lagra vidare i lang tid.

I Skottland i dag er det i underkant av 100 aktive destilleri som lagar whisky.
Dette er nestan ei halvering frå 1960- åra. Skotsk whisky blir vanlegvis
destillert to gonger. Skotsk whisky er spesielt kjent (berykta) for røyksmaken i
whisky frå einskilde destilleri, sjølv om fleirtalet av maltwhiskyar ikkje har
røykpreg. Denne kjem av at kornet som blir brukt i produksjonen tørkast ved bruk
av varmluft frå omnar der det blir brunne torv. Torvrøyken set smak i kornet,
som igjen blir gjenspegla i smaken på whiskyen. Mest markant røyksmak er det i
whiskyar frå øya Islay. Skotsk whisky blir (nestan) alltid lagra på eikefat som
har vore brukt i alkoholproduksjon tidlegare. Vanlegvis er dette fat som har
vore brukt til å lagre Bourbon eller sherry, men dei seinare åra er
eksperimentering med andre typar fat f.eks vintønner blitt stadig meir vanleg.
Dei eikefata som hamner i Skottland blir gjerne brukt tre-fire gonger til skotsk
whiskyproduksjon før dei endar livet sitt som flis til røyking av fisk eller som
hagemøblar.

Immigrantar frå Irland, Skottland og Wales braka kunsten å lage whisky til
Amerika, der den første whiskeyen vart produsert på slutten av 1600-talet. Ein
stor skilnad på whiskey frå USA og skotsk eller irsk whisky, er at dei
amerikanske vanlegvis blir produsert med utgangspunkt i mai sin, medan rug
brukast som hovudbestanddel i visse typar som rye whiskey. Dei mest amerikanske
whiskeytypane er bourbon og Tennessee Whiskey. I begge desse typane er det mais
(minst 51 %) som er hovudråstoffet, og etter lovpåbod må bourbon lagrast på nye
fat av amerikansk kvit eik (quercus alba). Det finst òg amerikansk single malt,
men denne er vanskeleg å få tak i.

Whisky blir òg produsert i land som Canada, Australia, Thailand, Spania,
Sverige, Danmark, Nepal, Tyrkia, India, Pakistan, Noreg, Japan med fleire.

Kanadisk whisky bygde seg opp ein sterk posisjon i USA under forbodstida som
resultat av utstrekt smugling, og har sidan vore populær i USA. Dette er
vanlegvis den lettaste og minst karakteristiske whiskyen. Japansk whisky har
både stort særpreg og karakter, svært mange ulike typar produserast og
populariteten er sterkt aukande. I Thailand kallast nestan all sprit som blir
produsert for whisky, same kva det eigenleg er. Uttrykt «Me-Kong Whisky» er då
òg slang for verkeleg luguber whisky. India likar å titulere seg som den største
whiskyprodusenten i verda, men som i Thailand kan whiskyen vere så mangt. Dei
fleste flaskane det står whisky på i India er basert på melasse og vil difor i
dei fleste delar av verda definerast som rom.



https://nn.wikipedia.org/wiki/Veda

Vedaene er eldgamle religiøse skriftsamlingar, ein del av den skriftlege
hovudkjernen i hindusimen. Dei inneheld hymne og historier om dei vediske
gudane, filosofiske tankar om Gud og universet, og skildrar dessutan ei rekke
ritual som skal utførast av prestar. Vedaene har inspirert mange seinare
tradisjonar, som yoga, vedanta, tantra og bhaktirørsla

Ordet ved kjem frå sanskrit og tyder kunnskap, og er i slekt med det norske
ordet visdom. I kronologisk rekkefølgje er dei fire vedaene Rigveda, Jadjorveda,
Samaveda og Atharvaveda.

Skriftene blei til mellom 1.200 og 500 f.Kr., men før dette var innhaldet i dei
blitt overført i munnleg tradisjon i lang tid. Mange forskarar meiner den
eldste, samhita-delen i Rigveda, blei til mellom 1.800 og 800 f. Kr. Ein del
hinduar meiner at alle vedaene blei til på same tid som verda blei til, og er
blitt vidareformidla sidan den tid. Andre hevder at dei eksisterte i opptil åtte
tusen år før dei blei skrivne ned.

Vedaene blei skrivne ned på sanskrit, og blir endå lesne på dette språket. Delar
av dei er òg omsette til fleire vestlege språk.



https://nn.wikipedia.org/wiki/Usbekistan

Usbekistan (usbekisk: O`zbekiston, kyr.: Ўзбекистон, أۇزبېكیستون på afghansk
usb.; utt. [ˈɤ̟zbekistɒn]) er det mest folkerike landet i Sentralasia, med over
30 millionar innbyggjarar. Det grensar til Kasakhstan i nord, Kirgisistan og
Tadsjikistan i aust, Afghanistan i sør og Turkmenistan i vest.

Av di denne delen av Sentralasia sidan slutten av 1800-talet hadde vore
underlagt den russiske tsaren, vart Usbekistan ein delrepublikk av
Sovjetunionen. Den 1. september 1991 sa landet seg uavhengig.

Usbekistan er ein fattig og uroleg del av Asia. I tillegg til usbekarar bur det
for det meste russarar og tadsjikar i republikken. Mange av innbyggjarane er
sterkt misnøgde med regimet, som har blitt skulda for korrupsjon, vanstyre og
grove brot på menneskerettane. President Islom Karimov hevdar på si side at dei
som demonstrerar mot han, er muslimske fundamentalistar.

Den politiske situasjonen tilspissa seg våren 2005, og fredag den 13. mai starta
eit folkeopprør i Andijon heilt aust i landet, som snart spreidde seg til
grensebyen Kara Su, der det vert rapportert at rasande folkemengder sette
regjeringsbygga i brann. Presidenten sine tryggingsstyrkar svarte med å skyta
mot opprørarane, og somme kjelder melder at fleire hundre menneske vart drepne
og så mange som 2 000 såra i den fyrste samanstøyten. Styresmaktene i Usbekistan
har no gjort det forbode for innbyggjarane å sjå utanlandske nyhende på
fjernsyn, men tusenvis av menneske er allereie på flukt for å koma seg bort ifrå
det som mange fryktar vil bli eit blodbad, ettersom ein ikkje reknar med at
presidenten vil gå av.

Klimaet i Usbekistan er særs tørt med et kontinentalt preg. Støv er kanskje det
mest alvorlege klimatiske problemet i Usbekistan. Kvar vår vert store støvskyer
piska opp frå Kara Kumørkenen. Dei kjem ofte i samband med torevêr som gjev lite
eller ingen nedbør. Områda rundt dei nordlege fjellsidene, som i Tasjkent, har
størst sjanse for å få litt snø eller regn. Dei har derimot episodar med fønvind
som gjev nokre varmare dagar og ein pause frå kulda som sig sørover frå
Russland. Om vinteren kan sjølv dei sentrale ørkenområda få nokre dagar med lett
snø og ein god del overskya vêr. Sjølv om det aldri vert lummert er det
overraskande mykje fukt i lufta om sumaren, som elles er så godt som utan
nedbør. Den relative fukta er låg fordi temperaturen er høg, og enkelte dagar
kan det bli opp i 45 °C. Hausten kjem raskt og gjev ei blanding av gode
temperaturar, mykje sol og lite nedbør.



https://nn.wikipedia.org/wiki/Traktor

Ein traktor er eit køyretøy som er laga for å drive ulike arbeidsreiskap i
jordbruk og skogbruk, og for å dra tunge lass på ujamt og lite berekraftig
underlag. Hjula har stor diameter og breidd og er utstyrte med mønster utforma
for å gje godt feste utan å riva opp overflata. Kraftoverføringa har låg
utveksling for å gje stor trekkraft og dei fleste traktorane går ikkje fortare
enn 30 – 40 km/t. For å auka bereevna og markgrepet er lufttrykket i hjula lågt,
slik at dekka formar seg etter underlaget.

Ordet traktor kjem frå det latinske ordet trahere som tyder å dra. Eit
alternativt opphav er at det er ei samanskriving av dei engelske orda traction
og motor. Det kjem av at dei første traktorane vart på engelsk kalla traction
engines.

Den fyrste traktoren i Noreg kom til landet 17. mai 1908. Det var ein Ivel.
Eigaren var Isach Coldevin på Dønnesgarden, på Dønna, litt nord for Sandnessjøen
i Nordland fylke.

På dei fleste traktorar er motorblokka, girkassen og bakakselen laga av kraftig
dimensjonert støypejarn og bolta saman til ei stiv berande eining. Bakakselen
har ikkje fjøring, men på grunn av at dekka har lågt lufttrykk kompenserer dei
til dels for mangelen på fjører. Framakselen har som oftast heller ikkje
fjøring, men er pendlande opphengt på midten. Eldre tyske traktorar hadde ofte
fjøring på framakselen, i form av ei tverrliggjande bladfjør. At traktorar ikkje
har fjøring på bakakselen heng saman med at det ville gjera det vanskelegare å
halda reiskapen på rett arbeidsdjupn.

Store rammestyrte traktorar er bygd med ramme, på same måte som anleggsmaskinar.
Det finst òg nokre store traktorar, med fire like store hjul utan rammestyring
som er bygd med ramme. Nokre få av desse, som er berekna på transport, er
utstyrte med fjøring på begge akslar. Dei kan då nyttast i hastigheiter opp til
70 – 80 km/t.

Ein traktor er laga for å dra arbeidsreiskap som skal brukast i jordbruket, og
motor og kraftoverføring er konstruerte deretter. Ein traktormotor må, i
motsetnad til ein bilmotor, tola at det vert teke ut stor effekt over lang tid.
Traktormotorar er difor kraftigare dimensjonerte og har lågare turtal enn
bilmotorar, noko som òg fører til at dei har gode seigdragingseigenskapar.

Moderne traktorar er utstyrte med dieselmotor, som er driftssikre og har gode
seigdragingseigenskapar. Ein dieselmotor har om lag dobbelt så stor kompresjon
som ein forgassarmotor, noko som fører til betre virkningsgrad enn
forgassarmotorar. På grunn av høgare trykk er kreftene som verkar på dei
bevegelege delane større enn for forgassarmotorar, så dieselmotorar må verte
dimensjonert kraftigare enn forgassarmotorar. Men ettersom ein traktor likevel
må ha ei viss vekt for å overføra motoreffekten til trekkraft er ikkje den
større vekta så kritisk.

Mange traktormotorar er utstyrte med turboladar. Desse har ein kompressor som
vert driven av eksosen, ved hjelp av eit turbinhjul plassert på same aksling som
kompressorhjulet. Turboen roterer med opp til 90 000 o/min og pressar luft inn i
sylinderen under trykk, slik at sylinderen vert fylt med meir luft. Meir luft
betyr høgare molekyltettleik (meir oksygen), så ein kan brenna meir drivstoff.
Bruk av turboladar fører til auka effekt i høve til sylindervolumet og betre
brenseløkonomi. Når turboen komprimerte lufta vert ho oppvarma og utvidar seg.
Nokre av dei største traktorane er difor utstyrte med ladeluftkjølar, som kjøler
ned lufta frå turboen før ho går til sylinderen. Resultatet er større effekt.
Bruk av turboladar og ladeluftkjølar medfører at ein tek ut større effekt per
sylindervolum, noko som aukar belastningane på motoren og reduserer levetida om
motoren ikkje er konstruert for bruk av turboladar.

Medan dei fyrste traktorane hadde berre eitt gir i kvar retning (enkelte hadde
ikkje revers heller) har moderne traktorar ofte fleire titals gir. Dette gjer at
motoren kan arbeida med optimalt turtal, uavhengig av køyrefarten. I tillegg til
at dette reduserer drivstofforbruket, vert òg slitasjen mindre.

Tidlegare var ikkje girkassen på traktorane synkronisert fordi usynkroniserte
girkassar var meir solide og at traktoren som oftast stod i ro ved skifting av
gir likevel. Viss ein ville skifta gir i fart var det naudsynt å dobbeltklutsja
og gje mellomgass ved nedgiring og å dobbeltklutsja ved oppgiring. Utover
70-talet vart det meir og meir vanleg med synkronisert girkasse. Det kom òg
hydrauliske to-trinns snøggir, som gjorde det mogleg å skifta gir utan å nytta
koplingspedalen. Desse vart etter kvart utvida til fleire trinn og i dag har
nokre traktorar trinnlaus utveksling.

Av di traktorane som oftast ikkje har fjøring var maksfarten for traktorar lenge
avgrensa til 25–30 km/t, men i dag er det mange traktorar som kjem opp i
40–50 km/t, noko som gjer dei konkurransedyktige med lastebiltransport over
korte avstandar. Desse har ofte fjøring på framakselen. Det finst òg nokre
(store) traktorar med fjøring på alle hjula, med ein maksimalfart på rundt
80 km/t.

Moderne landbrukstraktorar er ofte utstyrte med firehjulsdrift. Dette aukar
trekkrafta på sleipt og glatt underlag og fører til betre framkomstevne. At det
er drift på framhjula gjer det òg lettare å styra traktoren i sidehellingar og
på glatt underlag. Ein annan føremon er at framakslingar med drift vil bremse
når ein bremsar bakakselen, noko som aukar sikkerheita ved køyring med
tilhengar. Ved bruk av frontmontert reiskap, som til dømes frontlastar, er
firehjulsdrift svært nyttig sidan marktrykket på bakakselen vert svært lågt og
kan føre til dårleg framkommelegheit.

Tidlegare var det vanleg med trommelbremsar, som ofte var plasserte heilt ute
ved hjula. Trommelbremsen var utsett for slitasje og kravde etterjustering får å
ta jamt på begge sider. Trommelbremsane var innkapsla, men innkapslinga var
ikkje heilt tett. Det kunne difor vera eit problem at det kom vatn inn til
bremsane, noko som førte til at dei tok ujamt. Om det kom jord eller sand inn i
dei førte det til auka slitasje.

På 1960-talet vart det vanleg med innkapsla tørre skivebremsar. Desse hadde to
skiver med bremsebelegg som snudde utover mot plane plane stålflater i
bremsehuset. Når ein bremsa vart skivene roterte i høve til kvarandre og pressa
frå kvarandre av stålkuler som låg i spor i plata. Nokre traktorar hadde tørre
skivebremsar plasserte heilt ute ved hjula, medan dei på andre var plasserte på
ein tverrliggande aksling før bakakselen, der differensialen òg var plassert.
Denne akslingen roterte fortare enn bakakslingen, så dreiemomenter var lågare
enn på bakakslingen. Tørre skivebremsar var sjølvjusterande og meir slitesterke
enn dei tidlegare trommelbremsane, men bremsebelegget måtte likevel byttast ut
etter ei tid.

Dei fleste moderne traktorar er utstyrte med våte skivebremsar. Desse er heilt
innkapsla og går i oljebad. Dei er bygd opp av fleire lamellar som er festa til
akslingen, med stålskiver mellom som er festa til bremsehuset. Dei vert difor òg
kalla lamellbremsar. Når ein bremsar vert lamellane og dei mellomliggande
skivene pressa saman av hydrauliske sylindrar. Denne typen er sjølvjusterande og
svært robust og slitesterk. Ofte varer dei like lenge som resten av traktoren.
Nokre traktorar har opne skivebremsar av same type som på personbilar. Desse er
sjøvjusterande, men ikkje like slitesterke som skivebremsar i oljebad.

Alle moderne traktorar er utstyrte med styrebremsar, slik at det er mogleg å
bremsa berre eit hjul. På det viset kan ein gjera krappare svingar enn når ein
styrer berre med framhjula. Styrebremsane er òg svært nyttige når framhjula
ikkje får skikkeleg feste, til dømes på sleipt underlag eller når traktoren har
tungt lass bak og vekta på framhjula er lita. Når traktoren er utstyrt med
halvbelte er det i stor grad naudsynt å nytta styrebremsane. På
landbrukstraktorar er det køyrebremsane som vert nytta som styrebremsar. Sjølv
om moderne traktorar har slitesterke bremsar er dei ikkje berekna på at
styrebremsane skal nyttast kontinuerleg, som dei ofte vert ved bruk av halvbelte
i skogen. Styrebremsane bør berre nyttast ved låg fart. Dei vert vanlegvis
manøvrerte med to bremsepedalar, ein for kvar side. Når ein nyttar styrebremsane
vert berre den eine pedalen nytta og ved køyring på veg vert pedalane kopla
saman. Det er viktig at ein kontrollerer at bremsane er like kraftige på begge
sider nå pedalane er samankopla.

Traktorar utan firehjulsdrift har ikkje bremse på framhjula. På firehjulsdrivne
traktorar med mindre framhjul enn bakhjul er det noko ulike løysingar i bruk for
å bremsa framhjula. På nokre traktorar vert framhjula bremsa av bremsane på
bakakselen, via kraftoverføringsakselen. Dei vil då berre fungera når
firehjulsdrifta er innkopla. På nokre traktorar vert difor firehjulsdrifta kopla
inn automatisk når ein bremsar. Andre har separate skivebremsar på framakselen,
som går på saman med bremsane på bakakselen.

På mange traktorar vert køyrebremsane òg nytta som parkeringbrems, ved at dei
vert låst med ein spak. Det finst òg døme på separate parkeringsbremsar, som kan
vera utforma som bandbremsar.

Fram til tidleg på 30-talet hadde alle jordbrukstraktorar jarnhjul med gripesko
for å auka markgrepet. Desse var ubehagelege å køyre på veg, så
transporttraktorar hadde ofte heilgummidekk. Tidleg på 30-talet vart det utført
forsøk med å nytta luftgummidekk. Allis-Chalmers var ein pioner på dette
området; dei starta å eksperimentera med flydekk. Lanz var òg tidleg ute med
luftfylte dekk. I den fyrste tida var kvaliteten på dekka dårleg og det var
vanleg at stein og røter punkterte dei. Men etter kvart vart kvaliteten betre og
bruken auka. Under andre verdskrig var det underskot på gummi og det vart vanleg
å gå tilbake til jarnhjul att. Men i etterkrigstida vart dei luftfylte hjula
snøgt einerådande.

Moderne traktorar er utstyrte med hydraulisk trepunktsoppheng, Fig. 8. Dette
gjer at traktor og reiskap vert ei eining og reiskapen kan lyftast ved enden av
teigen og ved transport. Så godt som alle moderne traktorar har hydraulisk
trepunktsoppheng med automatisk djupnkontroll, som held reiskapen på rett
arbeidsdjupn uavhengig av ujamnheiter i terrenget. Mange større traktorar har òg
trepunktsoppheng framme, Fig. 9, slik at dei kan utføra to arbeidsoperasjonar om
gongen.

Ein viktig eigenskap ved automatisk djupnkontroll er at det aukar markgrepet.
Ved pløying, til dømes, vert plogen justert slik at han søkjer seg nedover. For
å halda konstant arbeidsdjupn lyt, i fylgje Newton si tredje lov, den
oppoverretta krafta vera like stor som den nedoverretta krafta. Så når plogen
vert lyfta opp med ei bestemt kraft vil ei tilsvarande kraft vera retta nedover
og trykkja drivhjula hardare mot marka, slik at marktrykket og dermed grepet
aukar.

Det var iren Harry Ferguson som utvikla trepunktsopphenget og automatisk
djupnkontroll og den fyrste traktoren som var utstyrt med systemet var Ferguson
Type A, som kom på marknaden i 1933. Ferguson hadde fleire patent på systemet og
andre traktorar hadde difor ikkje automatisk djupnkontroll før mot slutten av
50-talet. Eit unnatak var Ford, som ein periode produserte traktorar for
Ferguson og som heldt fram med å nytta Ferguson-systemet etter at samarbeidet
var avslutta. Dette førte til ei lang og kostbar rettssak, som Ferguson vann.

Det hydrauliske systemet vert òg nytta for å drive eksterne hydrauliske
sylindrar og motorar. Typiske døme er tippsylindrar på tilhengarar,
frontlastarar, tømmerkraner, og så vidare.

Moderne traktorar har òg eit, eller fleire, kraftuttak, som vert nytta for å
driva roterande arbeidsreiskap, som til dømes snøfresarar, gjødselspreiarar,
forhaustarar, osb. Dimensjonar og rotasjonshastigheita (540 eller 1000 o/min) er
standardiserte.

Overføringsakselen er omslutta av eit stilleståande røyr som skal hindra at til
dømes klede festar seg i den roterande akslingen, Fig. 10. Det har likevel
skjedd mange stygge ulykker på grunn av at vernet har vore skadd slik at
akslingen har fått tak i laustsittande klede, skjerf, anorakksnorer og liknande.
Det er særleg ved endane av akslingen at vernet kan vera mangelfullt.

På dei fleste traktorane er førarhuset plassert lang bak, slik at føraren har
god oversikt over bakmontert reiskap. Nokre traktorar har førarhuset plassert om
lag midt på. Dette er vanleg for store rammestyrte traktorar, men nokre
hjulstyrte traktorar med fire like store hjul har òg midtmontert førarhus. Eit
typisk døme er den tidlegare Daimler-Benz MB Trac og International Harvester
4100. Det finst òg døme på traktorar med frontmontert førarhus, som Deutz Intrac
og transporterar.

Etter som traktorane vart meir utbreidd vart velteulukker vanlegare, noko som
førte til mange dødsulukker. Det kom difor påbod om at alle nye traktorar skulle
vera utstyrte med godkjente vernebøyler. Sverige var fyrst ute med eit slikt
påbod i 1959, Austerrike fylgde etter i 1960, Noreg i 1964 og Tyskland i 1968.
Dette reduserte skadane ved desse ulykkene kraftig. I Sverige kom det påbod om
ettermontering av godkjent vernebøyle på eldre traktorar, med frist 1/10-1965.

Når traktoren likevel var utstyrt med vernebøyle vart det vanleg å kle inn bøyla
slik at føraren var beskytta mot vêr og vind. I starten var innkledninga som
oftast primitiv og det var vanleg at ho var laga av seglduk, med plast til
vindauge. Men etter kvart vart det vanleg med metallveggar og glas. Både
vernebøyler og innkledning vart som oftast produserte av føretak som
spesialiserte seg på dette og som tilpassa produkta sine til fleire
traktormerke.

Slike hytter gav rimeleg godt vern mot ver og vind, men dei førte òg til at
støynivået auka; blikkhyttene fungerte som resonanskammer og forsterka støyen.
Det kom difor krav om at lydnivået ikkje skulle overstiga ei viss grense.
Sverige var på nytt eit føregangsland og var tidleg ute med påbod om maks
støynivå. I 1970 kom den svenske traktorprodusenten Volvo BM med ein ny traktor,
T 650, som hadde lydisolert førarhus montert på vibrasjonsdempande feste. Den
finske produsenten Valmet var òg tidleg ute med lydisolerte førarhus. Moderne
traktorar har komfortable lydisolerte førarhuset, Fig. 11, avfjøra sete og
ergonomisk plasserte betjeningsorgan. Førarhuset på Claas Xerion 3300, Fig. 15,
er normalt plassert midt på traktoren, men kan flyttast hydraulisk og plasserast
heilt bak, slik at føraren har så godt oversyn over reiskapen som mogleg.
Traktoren har 50 hastigheiter i begge retningar og fungerer like godt i begge
retningar. Førarhuset kan òg verte rotert 180°, så ved å plassera førarhuset
heilt attast og endra køyreretning endar ein opp med frontmontert førarhus.

Før 1920 varierte oppbygginga av traktorane mykje, men etter kvart vart dei meir
like. Dei fleste landbrukstraktorane produserte etter 1930 har frontmontert
langsstilt motor, etterfylgd av girkasse og bakaksel. Desse delane er som oftast
laga av støypejarn og er bolta saman til ei stiv eining. På grunn av at motor og
girkasse er ein del av den berande konstruksjonen er dei kraftig dimensjonerte.
Mange traktorar har ei sokalla «halvramme», som går frå bakkant av motoren til
framakselen. Motoren er då ikkje ein del av den berande konstruksjonen. Ein
føremon med halvramme er at ho òg fungerere som festebrakett for reiskap som
frontlastarar, frontmonterte vinsjar, o.l.

Denne traktortypen har førarhuset bak, slik at føraren har godt utsyn til
bakmontert reiskap, figur 12. Sjølv om dei fleste reiskapane er bakmonterte, har
det i dei siste åra vorte meir vanleg med frontmontert trepunktsoppheng,
figur 9, og kraftuttak i tillegg, slik at ein kan utføra to arbeidsoperasjonar i
gongen. Med frontmontert reiskap kan det vera eit føremon med ei høgare
plassering av førarplassen, for å få betre utsikt framover.

Heilt fram til 1970-talet var det vanleg med drift berre på bakhjula. Desse
hadde difor mykje større diameter og breidd enn framhjula, som berre hadde som
oppgåve å bera framenden og styra. Frå 1970-talet byrja det å verta vanleg med
drift på framhjula. Desse var då større enn framhjul utan drift, men framleis
mykje mindre enn bakhjula. Denne typen firehjulsdrift var likevel eit stort
framsteg, særleg ved køyring på blautt underlag, i terrenget og ved bruk av
frontlastar. I dag er dei fleste større traktorar utstyrte med firehjulsdrift.
Storleiken på framhjula har auka, men dei er framleis mindre enn bakhjula,
figur 13.

Denne traktortypen er den mest utbreidde og utgjer det viktigaste produktet for
produsentane. Sjølv om hovudtrekka er like uavhengig av produsent er likevel
mange av detaljane forskjellige. På område som girkasse og hydraulikk freistar
dei ulike produsentane å tilby unike løysingar. Mange produsentar produserer
nokre få grunneiningar, men tilbyr ulike motorstorleikar, fleire forskjellige
girkassar, to- eller firehjulsdrift og ymse ekstrautstyr. Nokre av dei set saman
fleire ulike kombinasjonar av motor, girkasse, osv. og får slik eit stort
modelltilbod.

Denne typen har fire like store hjul, som alle har drift. Tidlegare var mange
slike traktorar ombygde bakhjulsdrivne traktorar, som til dømes Ford County, som
var bygd på Ford-chassis og som i Noreg var ein populær gravemaskintraktor. Muir
Hill var òg bygd på Ford-chassis, men ombygginga var meir omfattande enn for
Ford County.

Andre traktorar av denne typen var konstruerte for fire like store drivhjul
heilt frå starten. Desse hadde vanlegvis 2/3 av vekta på framakselen og 1/3 på
bakakselen, men under drift førte trekkrafta til at vektfordelinga vart om lag
den same på begge akslane. Denne traktortypen har betre trekkraft enn traktorar
med mindre framhjul, men snuradiusen er større, så dei er ikkje fullt så lette å
manøvrera der det er trongt. Typiske døme på denne typen er dei tidlegare
ungarske Dutra D4K og 120, Schlüter Profi Trac, figur 14, og Daimler-Benz MB
Trac.

Dei fleste traktorane av denne typen har styring berre på framhjula, men nokre
har styring på alle fire hjula. Ved køyring på langs i bratt terreng kan
traktoren haldast parallell med køyreretninga ved at både fram- og bakhjula vert
stilte i ein viss vinkel mot bakken. Som døme på tidlegare traktorar med
firehjulsstyring kan ein nemna International Harvester 4100 (1966–1968) og 4166
(1972–1976), Case 1200 (1964–1968) og 2470 (1974–1978). Claas Xerion, figur 15,
er ein stor traktor på 280 kW (380 hk), med drift og styring på fire like store
hjul. Det sveitsiske føretaket Rigitrac produserer òg traktorar med både drift
og styring på fire like store hjul, med motoreffektar på 75 kW (100 hk) og 88 kW
(126 hk). Både Claas Xerion og Rigitrac er bygd på ramme. I staden for pendlande
framaksel kan den fremre og bakre delen av ramma på Rigitrac vri seg i høve til
kvarandre.

Dei aller største landbrukstraktorane er rammestyrte. Det har vorte produsert
små rammestyrte traktorar heilt frå 1918, men det var fyrst på 1950-talet at dei
fyrste rammestyrte traktorane med hydraulisk styring dukka opp. Den fyrst
vellukka landbrukstraktoren med hydraulisk manøvrert rammestyring var Wagner
TR-14, som kom på marknaden i 1956. Han hadde ein motoreffekt på 120 kW (160 hk)
og fire like store hjul. Steiger var ein annan kjent pioner av rammestyrte
traktorar.

Med unnatak av nokre småtraktorar er alle rammestyrte traktorar bygd med ramme.
Nokre har pendlande framaksel, andre pendlande bakaksel, medan ein tredje type
let fram- og bakdelen rotera i høve til kvarandre. Førarhuset er vanlegvis
plassert på den fremre delen, men International Harvester produserte nokre
rammestyrte traktorar der førarhuset var plassert på den bakre delen.

I dag finst det eit stort utval av rammestyrte traktorar, frå føretak som Agco,
Buhler Versatile, Case-IH, John Deere, Kharkov, Kirovets. Nokre av desse har
motoreffektar opp mot 450 kW (600 hk). Det vert ikkje produsert så mange av dei
største modellane. Nokre, som Big Bud 16V-747 frå 1978, vart produsert i berre
eit eksemplar. Denne traktoren vog 58 tonn fullt utrusta og var utstyrt ned ein
16-sylindra motor på 567 kW (756 hk), men som kunne yta opp til 746 kW (990 hk).

Rammestyrte traktorar høver best på gardsbruk med store areal og er mest
populære i Aust-Europa og Nord-Amerika. I det siste tiåret har det kome nokre
rammestyrte traktorar med gummibelte på marknaden, figur 17. Desse er fyst og
fremst mynta på mark med dårleg bereevne.

Forutan store rammestyrte traktorar vert det produsert småtraktorar med
rammestyring, figur 18. Kjente produsentar er Holder i Tyskland og Carraro i
Italia. Desse vert fyrst og fremst nytta på små bruk med bratt terreng, men òg
til vindyrking.

Ein tandemtraktorer er ein rammestyrt firehjulsdriven traktor som er sett saman
av to bakhjulsdrevne traktorar. Dei dukka opp på 1950-talet då framakselen på to
bakhjulsdrevne traktorar vart fjerna og traktorane vart kopla saman med eit ledd
på midten. Ein fekk då ein firehjulsdriven rammestyrt traktor.

Ernst Doe and Sons var ein av dei best kjente produsentane av tandemtraktorar.
Den fyrste tandemtraktoren frå Doe, Doe Dual Power, var bygd på to Fordson Super
Major, som kvar hadde ein effekt på 40 kW (54 hk).

Tandemtraktorane til Doe hadde mykje større trekkraft enn andre traktorar på
denne tida og erfaringane var gode. På grunn av rammestyringa var heller ikkje
snuradiusen heller ikkje alt for stor. Andre kjente produsenten av
tandemtraktorar var basert på to Field Marshall , Ford 8N, Ford 860,
Bolinder-Munktell BM 36, BM Volvo Boxer 350, Vladimir T28, osb.

I 1924 marknadsførte International Harvester ein høgbygd traktor med stor
frigangshøgd, som dei kalla Farmall. Denne traktoren var meint å vera svært
fleksibel og høva til dei fleste arbeidsoppgåver innan jordbruket. I ettertid
har IH Farmall vorte hugsa som den fyrste radkulturtraktoran. Farmall hadde høge
smale hjul og i Nord-Amerika vart han populær for arbeid i radkulturar som mais.
Mange radkulturtraktorar har eit, eller to tettsittande framhjul, figur 20, og
ofte kan sporvidda på bakhjula justerast trinnlaust.

Dei fleste nordamerikanske traktorprodusentane lagar, eller har lage,
radkulturtraktorar. I Europa har ikkje denne traktortypen fått like stor
utbreiing. Dette heng truleg saman med at høgbygde traktorar har høgt
tyngdepunkt og dårleg stabilitet, men òg med at høge vekstar som mais ikkje er
like utbreidd i Europa.

Reiskapsbærarar, figur 21 og figur 22, er små traktorar som vert nytta til
småtransport, radrensking, og liknande lett arbeid. Reiskapsberarane er bygd på
ei ramme og har motor og førarplass bak. Reiskapen vert så montert mellom hjula,
slik at føraren har så god oversikt som mogleg. Ein ulempe med dette er at
reiskapen må tilpassast kvar einskild reiskapsberar. Utvalet av reiskap er difor
mykje mindre enn for traktorar som nyttar trepunktsmontert reiskap.

Eicher, Fendt og Lantz er kjente tidlegare produsentar og i Aust-Tyskland
produserte Traktorenwerk Schönebeck reiskapsberarar i periodar 1952 til 1972. I
England produserte David Brown ein reiskapsberar i frå 1956 til 1961 og i USA
produserte Allis Chalmers reiskapsberarar frå 1948 til 1955.

I Noreg har ikkje reiskapsberarane fått gjennomslag, men i Tyskland hadde dei i
ein periode noko utbreiing. I nokon grad utførte dei same type arbeid som dei
høgbygde nordamerikanske radkulturtraktorane. Det var likevel stor skilnad på
desse to traktortypane. Dei fleste reiskapsberarane har vore mindre, slik at dei
òg kunne nyttast på små åkerlappar og i drivhus. Føraren av reiskapsberarar har
òg enda betre oversikt over reiskapen, noko som er verdifullt ved radrensking.

Tohjulstraktorar, figur 23, har berre ein aksel og føraren går etter og styrer
med eit styre. Styret er ofte vendbart, slik at maskina kan nyttast begge vegar.
Når dei vert nytta med tilhengar sit føraren på hengaren og styrer.

I Noreg spela tohjulstraktorane ein viktig for mekaniseringa av dei mange små
brattlendte bruka i fjordane på vestlandet. Mange små bruk gjekk frå hest til
tohjulstraktor på 1950-talet. Etter kvart auka tilbodet av reiskap til dei, slik
at dei kunne nyttast dei fleste arbeidsoppgåvene. Slåmaskin og jordfres var
vanlege reiskap, men dei vart òg utstyrte med belte og vinsj og nytta i skogen.
Agria Drott og Drabant hadde etter måten stor utbreiing i skogbruket på
1960-talet. Dei fleste tohjulstraktorane hadde kraftuttak og nokre vart nytta
med tilhengarar med drift på tilhengarhjula. EIn fekk då ein rammestyrt
firehjulstraktor, med lågt tyngdepunkt. Slike maskiner tok seg godt fram på
brattlendte bruk.

I Noreg er det ikkje så mange småbruk i drift lenger og tohjulstraktorane er så
mest av historisk betyding. Men i mange land, som til dømes Hellas, Kina og
mange andre land i Asia, spelar tohjulstraktorane framleis ei viktig rolle.

Denne traktortypen er bygd på ramme, og har fire relativt små hjul med drift på
alle fire hjula, figur 24. Motoren er plasser fremst og føraren sit på sida av
motoren. Byggemåtar minner mykje om ein lågbygd lastebil. Transporterane vart
utvikla i alpelandet Sveits for brattlendte bruk. Plassen bak motoren og føraren
har plass til lasteplan, slik at ein slepp å nytta tilhengar. Med sidemontert
fôrhaustar kan transporterar nyttast i bratt terreng. Transporterane erstatta på
mange måtar dei tidlegare så populære tohjulstraktorane, men har sjølv fått
kraftig konkurranse av firehjulsdrivne traktorar.

Den fyrste transporteraren var utvikla av Schilter i 1958. Andre kjende merke
var AEBI, Bucher, Rapid, Lindner og Reform. I Noreg var transporterane populære
på 1970 og 1980-talet, men sidan har salet gått ned. AEBI, Schiltrac, Linder,
Caron og Reform er av dei attverande produsentane.

Minitraktorar, figur 25, eller hagetraktorar, er små traktorar som høver for
arbeid i parkar, gartneri, hagar osb. Dei er så små at dei kan verta
transportert på ein biltilhengar og er difor lette å flytta frå plass til plass.

Minitraktorar vert ofte nytta med grasklyppar. I høve til sjølvgåande
grasklypparar har minitraktorar den føremonen at dei òg kan nyttast til andre
arbeidsoppgåver, som snørydding, småtransport osv. Dei vert ofte utstyrte med
reiskap som horv, jordfres og nytta til arbeid i hage og drivhus. Minitraktorar
har ikkje standard trepunktsoppheng, så utvalet av reiskap er mindre enn for
større traktorar.

Heilt sidan Benjamin Holt laga den fyrste beltetraktoren med forbrenningsmotor i
1904 har beltetraktorar spela ein relativt viktig rolle innan jordbruket. Inntil
for nokre tiår sidan vart det stort sett nytta stålbelte, figur 26, av same type
som på bulldosarar, men i det siste tiåret har nokre produsentar teke til å
nytta gummibelte.

Motor og girkasse er ofte av same type som i hjultraktorar, men beltetraktorar
er lågare gira. Beltetraktorar vert styrte med styrebremsar, av same type som på
bulldosarar, men hydrostatisk drift har òg vore nytta. På grunn av vangane har
dei høgare vekt enn hjultraktorar, men marktrykket er likevel mykje mindre, så
dei vert ofte nytta på mark med dårleg bereevne.

Dei fyrste traktorane vart fyrst og fremst nytta til pløying og som
stasjonærmotorar for å trekkja treskeverk. Effekten vart overført via reimskive
og flatreim. Dei var utstyrte med jarnhjul og kunne difor ikkje verta nytta til
transportføremål. Plogane som vart nytta var i lang tid slepeplogar, som dei
fyrste åra vart drege etter ein kjetting. Dette var eigentleg berre litt store
hestereiskap. Seinare vart plogane kopla til ein trekkbom. Dei fyrste
løfteplogane vart produserte samtidig med at Ferguson utvikla og tok patent på
det hydrauliske trepunktsopphenget med automatisk djupregulering.

Arbeidsoppgåvene vart etter kvart utvida til mange andre kultiveringsoppgåver,
ved at horver, gjødselspreiarar, såmaskiner, osb. vart tilpassa traktorane.
Heilt nye arbeidsreiskapar, som til dømes snøfresarar, forhaustarar, vinsjar, og
liknande kom til seinare.

Etter kvart var traktorane òg nytta til innhausting. I fyrstninga drog dei
hestereiskap etter seg, men etter kvart vart reiskapen tilpassa traktordrift.
Etter at det vart vanleg med kraftuttak vart dette nytta til å driva slåmaskiner
og sjølvbindarar, òg seinare skurtrøskarar. Etter at det vart vanleg med
gummihjul kunne traktorane lettare nyttast til transport på veg, noko som var
til svært stor nytte for landbruket.

Mot slutten av førtitalet vart det meir og meir vanleg å nytta traktor til
tømmerkøyring. Firehjulsdrift var ikkje vanleg enda, så traktorane som vart
nytta til skogsdrift var ofte utstyrte med halvbelte; det svenske firmaet ÖSA
var ein føregangar på dette området. I ettertid vert femtitalet ofte kalla
halvbeltetiåret. Etter at det vart vanleg med firehjulsdrift avtok interessa for
halvbelter, firma som til dømes County bygde om fabrikknye traktorar til
firehjulsdrift. Utover sekstitalet vart skogstraktorar utstyrte med spesialbygde
tømmerhengarar (somme med drift på tilhengarhjula), vinsj, tømmerkran, osb.
Slike spesialutrusta skogstraktorar vart opphavet til moderne skogsmaskiner. På
dette området låg svenske firma svært langt framme i utviklinga. På grunn av eit
meir brattlendt terreng var utviklinga i Noreg annleis enn i Sverige. I dei
flatlendte svenske skogane var det lassberarar som høvde best, medan det i dei
brattlendte norske skogane var mest rasjonelt å nytta vinsj for å samla tømmeret
og så slepa det etter traktoren. Denne arbeidsmetoden vert kalla lunning. Etter
kvart vart det utvikla spesialbygde stammelunnarar.

Samtidig med at traktorar vart tilpassa skogsdrift vart dei òg tekne i bruk
innan anleggsarbeid. Fyrst ved at det vart utvikla robuste tilhengarar og
seinare ved at desse utvikla seg til moderne dumparar. Hjullastarar vart utvikla
på same viser, ved at jordbrukstraktorar vart snudde bakfram og utstyrte med
kraftige frontlastarar. Traktorgravarar såg òg dagens ljos på same måten.

Soga om utviklinga av traktoren strekkjer seg tilbake til 1800-talet og dei
fyrste traktorane var dampdrivne. Den fyrste traktoren med forbrenningsmotor med
innvendig forbrenning vart laga av Charter Gas Engine Co. i USA i 1889 og den
fyrste traktoren med glødehovudmotor vart laga av Richard Hornsby & Sons, i
Grantham i Storbritannia. Traktorane som vart laga før 1900, og òg mange som
vart produserte etter hundreårsskiftet, hadde ein stasjonærmotor plassert på ei
ramme og minte mykje om dei tidlegare damptraktorane. Dei vart styrte ved at
heile framakselen vart svinga ved hjelp av kjettingar. Truleg høvde dei best som
drivkjelder for treskeverk og mange vart nytta nettopp til det.

Rett etter århundreskiftet dukka det opp eit par nye produsentar i
Storbritannia, som begge laga mindre og meir lettmanøvrerte traktorar. Den eine
var Ivel Agricultural Motors Ltd. og den andre Saunderson. I USA kom det til
mange nye produsentar, som Hart-Parr og International Harvester. Traktorane vart
i stort mon nytta til å pløya opp prærien og dei vart stendig større og tyngre.
At dei var lite manøvrebare var ikkje så farleg ute på dei store jorda på
prærien. Fram mot første verdskrigen auka talet på traktorprodusentar og i tida
fram mot 1920 tok det til å koma mindre traktorar og fleire fekk råd til å kjøpa
dei. Sjølv om det fanst nokre europeiske produsentar var det fyrst og fremst i
USA at traktorane fekk innpass. I 1917 starta Ford masseproduksjon av traktorar
og kunne produsera dei mykje billigare enn konkurrentane og fram til slutten av
1920-talet dominerte Fordson marknaden.

Trepunktsopphenget med automatisk djupnekontrol, som Harry Ferguson utvikla og
sette i produksjon på 1930-talet, representerte eit stort framsteg i utviklinga
av landbrukstraktoren, men det var fyrst etter andre verdskrigen at kundane fekk
augo opp for det i stort mon. Eit anna viktig steg i utviklinga var overgangen
frå bensin- og parafindrift til dieselmotorar. Den fyrste traktoren med
dieselmotor kom på marknaden i Tyskland alt i 1922 og ut over 1930-talet kom det
fleire tyske traktorar med dieselmotor. Men det var fyrst utover mot 1950-talet
at dieselmotoren i stort mon tok over frå forgassarmotoren.

Etter som traktorane vart meir utbreidd auka ulukkene; spesielt velte- og
steileulukkene tok mange liv. I 1959 innførte Sverige, som det fyrste landet i
verda, påbod om veltesikker vernebøyle på alle nye traktorar. I Noreg kom det
eit slikt påbod litt inn på 1960-talet. Utover 1970-talet kom det oppvarma og
støydempa førarhus. Det var òg i denne perioden at firehjulsdrift tok til å få
innpass, sjølv om det ikkje vart vanleg før ut på 1980-talet.

På 1980 vart det vanleg med synkroniserte girkassar og talet på utvekslingar
auka. Denne utviklinga heldt fram på 1990-talet. På 1990-talet var det òg vanleg
med meir elektronikk i traktorane og i det siste tiåret har det kome nettbasert
kommunikasjon for overføring av styre- og sensorsignal. Satellittnavigasjon er
ein annan teknologi som har vorte teken i bruk på større traktorar.

Storleiken på traktorane hadde auka jamt og trutt dei siste tiåra og i Noreg er
det i dag er det vanleg med traktorar på rundt 112 kW (150 hk) og fleire
produsentar kan tilby traktorar med motorar på opp mot 450 kW (600 hk).



https://nn.wikipedia.org/wiki/Tisza

Tisza er ei av dei store elvane i Sentral-Europa og ei av dei store sideelvane
til Donau frå venstre. Ho har sitt utspring i Ukraina med Kvite Tisza i
Khornohora og Svart Tisza Gorganijfjella. Ho renn delvis langs grensa til
Romania og renn gjennom Ungarn, der ho så vidt renn langs grensa til Slovakia.
Ho munnar ut i Donau i Vojvodina i Serbia. Ho dannar grensa mellom regionane
Bačka og Banat. Tisza har eit nedslagsfelt på om lag 157 186 km².

I antikken vart ho kalla Tisia og dei latinske namna på ho var Tissus, Tisia,
Pathissus (Plinius den eldre, Naturalis historia, 4.25). På tysk vert ho kalla
Theiß.

Lengda til Tisza i Ungarn brukte å vere 1 419 km. Ho rann over Den store
ungarske sletta, som er ei av dei største slettene i Sentral-Europa. Sidan
sletter kan føre til at elvar renn svært sakte, og Tisza fylgde ei lttei med
mange svingar, som førte til store flaumar i området.

Etter fleire mindre forsøk, organiserte István Széchenyi «kontrollen av Tisza»
(ungarsk a Tisza szabályozása) som starta 27. august 1846 og var ferdig i 1880.
Den nye lengda hennar i Ungarn vart 966 km, med 589 km «døde kanalar» og 136 km
med ny elevleie.

I 1970-åra starta bygginga av Kisköre-reservoaret for å kontrollere flaum og
lagre vatn til tørre periodar av året. Det viste seg derimot at resultatet,
Tiszasjøen, vart ein av dei mest populære turistdestinasjonane i Ungarn, sidan
han hadde mange av dei same kvalitetane som Balatonsjøen og langt lågare prisar.

Tisza er framkommeleg for båttrafikk langs store delar av leia hennar. Det er
ikkje mange åra sidan elva vart opna opp for internasjonal skipsfart. Før skilde
Ungarn mellom nasjonale og internasjonale elvar, som indikerte om ikkje-ungarske
fartøy var tillate eller ikkje. Etter at Ungarn vart eit medlemsland i EU vart
dette skiljet heva og fartøy vart tillate på Tisza.



https://nn.wikipedia.org/wiki/Tel_Aviv

Tel Aviv (hebraisk skrift תֵּל־אָבִיב) er den nest største byen i Israel og det
største storbyområdet, med eit folketal på høvesvis 414 600 og 3 464 100. Han
ligg ved Middelhavskysten sentralt og vest i Israel, i storbyområdet Gush Dan,
der 42% av innbyggjarane i Israel bur. Han er òg den største og mest folkerike
byen i Gush Dan. Byen vert styrt av Tel Aviv-Yafo kommune. Sidan Dei sameinte
nasjonane og alle andre land ikkje anerkjenner Jerusalem som hovudstaden i
Israel, ligg mange av dei utanlandske ambassadane i Tel Aviv.

Tel Aviv vart grunnlagd av det jødiske samfunnet i utkanten av den gamle
hamnebyen Jaffa (hebraisk skrift יָפוֹ, arabisk يافا) i 1909. Jødisk immigrasjon
gjorde at Tel Aviv raskt vart større enn Jaffa, som hadde ein majoritet av
arabarar på den tida. Tel Aviv og Jaffa vart slått saman til ein enkel kommune i
1950, to år etter staten Israel vart oppretta. Den kvite byen i Tel Aviv fekk
status som verdsarvstad i 2003, og har den største konsentrasjonen av
Bauhaus-bygningar i verda.

Tel Aviv er eit teknologisk og økonomisk senter i landet, og her finn ein Tel
Aviv-børsen, føretakskontor og forsking- og utviklingssenter. Han er
finanshovudstaden i landet og eit forretningssenter. Tel Aviv har den nest
største økonomien i Midtausten etter Dubai, og er den 31. dyraste byen i verda.
Med 2,5 millionar internasjonale vitjande kvart år, er Tel Aviv den femte mest
vitja byen i Midtausten. Han er kjend som «byen som aldri søv» og ein
«partyhovustad» på grunn av det livlege utelivet, den dynamiske atmosfæren og
den kjende 24-timarskulturen.

Tel Aviv er det hebraiske namnet på Theodor Herzl-boka Altneuland, omsett frå
tysk av Nahum Sokolow. Sokolow hadde teke namnet frå ein mesopotamisk stad nær
byen Babylon som var nemnt i Esekiel: «Eg kom til dei bortførte i Tel-Abib, dei
som budde attmed Kebar-elva og heldt til der. Og der sat eg hos dei i sju dagar,
heilt lamslegen.» Namnet vart valt i 1910 frå fleire forslag, inkludert
«Herzliya». Det vart funnen høvande sidan det omfatta ideen om ein renessane i
eit eldgamalt jødisk heimland. Aviv er hebraisk for «vår», og symboliserer
fornying, og tel er ei menneskeskapt høgd som har oppståt ved at sivilisasjonar
har bygd lag på lag oppå kvarandre, og symboliserer det eldgamle.

Det finst fleire teoriar om namneopphavet til Jaffa eller Yafo på hebraisk.
Somme trur at namnet kjem frå yafah eller yofi, som er hebraisk for «vakker»
eller «venleik». Ei anna segn er at Jafet, son av Noa, grunnla byen og at han
vart kalla opp etter han.

Den gamle hamnebyen Jaffa har skifta hender mange gonger gjennom historien.
Utgravingar gjort frå 1955 til 1974 avdekte tårn og gater frå
mellombronsealderen. Seinare utgravingar, frå 1997 og frametter, var med på å
datere dei tidlegare oppdagingane. Dei avdekte òg seksjonar av glacis av pakka
sandstein og ein massiv mursteinsmur, datert til sein bronsealder, i tillegg til
eit tempel laga av fønikarane og bustadhus frå jernalderen. Restar av bygningar
frå persisk og helleneistisk tid vart òg avdekt.

Byen Jaffa er først nemnt i brev frå 1470 fvt. som omtalte at han vart erobra av
den egyptiske faraoen Thutmose III. Jaffa er nemnt fleire gonger i Bibelen, som
hamna der Jona segla ut frå på veg mot Tarshish; som ein grenseby i territoriet
til Dan-stamma; og som Jaffa hamn der tømmeret til Salomotempelet i Jerusalem
kom til frå Libanon. Jaffa er òg nemnt som staden der apostelen Peter vekte
Tabita til live og vitja Simon garvaren. I følgje somme kjelder har han vore ein
hamneby i minst 4 000 år.

I 1099 okkuperte dei katolske armeane til det femte krosstoget, leia av Godfrey
av Bouillon, Jaffa, som hadde blitt fråflytta av muslimane. Dei bygde
festningsverk og utbetra hamna. Som Grevskapet Jaffa vart byen raskt viktig
sidan hovudforsyningslinja via sjøen til kongedømet Jerusalem gjekk via Jaffa.
Jaffa vart erobra av Saladin i 1192, men kort tid etter teken attende av Rikard
Løvehjarte, som bygde ut forsvarsverka. I 1223 bygde keisar Fredrik II fleire
festningsverk. Styret til krossfararane enda i 1268, då mamelukk-sultanen
Baibars erobra byen, øydela hamna og reiv ned festningsverka. I 1336, då det var
planlagt eit nytt krosstog, fekk Al-Nasir Muhammad øydelagd hamna slik at
frankarane ikkje kunne gå i land der. Av same årsak vart både byen og hamna
øydelagd i 1345. På 1500-talet vart Jaffa erobra av osmanarane og administrert
som ein landsby i Gaza sanjak.

Napoleon kringsette byen i 1799 og tok livet av mange innbyggjarar. Ein
pestepidemi følgde, og uttynna resten av folkesetnaden. Garnisonen med fleire
tusen muslimar overgav seg, men vart massakrert.

Jaffa byrja å vekse som eit bysenter tidleg på 1700-talet, då det osmanske
styret i Istanbul gjekk inn for å vakte hamne og redusere åtaka frå beduinar og
piratar. Men den verkelege utvidinga kom først på 1800-talet, då folketalet voks
frå 2 500 i 1806 til 17 000 i 1886.

Frå 1800 til 1870 vart mange av dei gamle murane og tårna i Jaffa rivne ned slik
at ein kunne utvide byen. Moloen, som var 2,5 m høg, vart verande intakt fram
til 1930-åra, då han vart bygd over under ei renovering av hamna, utført av de
britiske mandatstyresmaktene. Midt på 1800-talet blømde byen på grunn av handel,
særleg med silke og Jaffa-appelsinar, med Europa. I 1860-åra fekk det vesle
sefardiske samfunnet i Jaffa selskap av jødar frå Marokko og ei lita gruppe
askenasiske jødar.

Dei første jødane som slo seg ned utafor Jaffa, i området som i dag er Tel Aviv,
var jemenittiske jødar. Desse husa, bygde i 1881, vart kjernen i Kerem
HaTeimanim (hebraisk for «Den jemenittiske vingarden»). I 1896 bygde
jemenittiske jødar hus i Mahane Yehuda, og i 1904 i Mahane Yossef. Desse
nabolaga vart seinare nabolaget Shabazi.

I 1880-åra auka immigrasjonen av askenasiske jødar til Jaffa i starten av den
første Aliyah. Dei nyankomne var meir motiverte av sionisme enn religion og kom
for å dyrke jorda og drive med produktivt arbeid. For å halde på
«pioner-ideologien» sin, slo somme seg ned i sanddynene nord for Jaffa. Mellom
1887 og 1899 bygde askenasiske nybyggjarar hus i Neve Tzedek og i 1890 ved Neve
Shalom i nærleiken.

Den andre Aliyah førte til vidare utviding. I 1906 følgde ei gruppe jødar,
mellom anna innbyggjarar frå Jaffa, initiativet til Akiva Aryeh Weiss og slo seg
saman for å danne Ahuzat Bayit-sameininga (tyder «bondegard»). Målet til
sameininga var å danne eit «hebraisk bysenter i eit sunt miljø, planlagt ut frå
estetiske og moderne hygiene.» Byplanlegginga for den nye byen vart påverka av
Hagebyrørsla. Dei første 60 tomtane vart kjøpte i Kerem Djebali nær Jaffa av
Jacobus Kann, ein nederlendar, som registrerte dei i sitt namn fordi dei
tyrkiske lovene hindra jødane å kjøpe land. Meir Dizengoff, seinare den første
borgarmeisteren i Tel Aviv, vart òg med i Ahuzat Bayit. Visjonen hans for Tel
Aviv omfatta fredleg samliv med arabarane.

Den 11. april 1909, samla 66 jødiske familiar seg på ei aude sanddyne for å
fordele tomter i eit lotteri ved hjelp av strandskjel. Denne samlinga vart rekna
som den offisielle datoen for grunnleggjinga av Tel Aviv. Lotteriet vart
organisert av Akiva Aryeh Weiss, leiaren for bygningssamininga. Weiss samla 120
strandskjel på stranda, halvparten av dei kvite og halvparten grå. Namna på
medlemmane vart skrivne på kvite skjel og nummeret på tomten på dei grå skjela.
Ein gut trekte namn frå ein boks med skjel og ei jente trekte nummer frå ein
annan boks. Ein fotograf, Avraham Soskin, dokumenterte hendinga. Den første
vassbrunnen vart grave seinare på denne staden (i dag Rothschild Boulevard,
ovanfor Dizengoff-huset). I løpet av eit år var gatene Herzl, Ahad Ha'am, Yehuda
Halevi, Lilienblum og Rothschild bygde. Det var bygde ut vassforsyning og 66 hus
(inkludert somme på seks vidaredelte tomter), stod ferdige. I enden av
Herzl-gata vart det sett av land for å byggje Herzliya hebraiske gymnas, som
vart grunnlagd i Jaffa i 1906. Den 21. mai 1910 vart namnet Tel Aviv teken i
bruk. Tel Aviv vart planlagt som ein sjølvstendig, hebraisk by med vide gater og
bulevardar, innlagt vatn i kvart hus og gatelys.

I 1914 dekte Tel Aviv meir enn 1 kvadratkilometer. Veksten stoppa derimot opp i
1917, då dei osmanske styresmaktene deporterte jødar frå Jaffa og Tel Aviv. Ein
rapport publisert i The New York Times av den amerikanske konsulen Garrels i
Alexandria i Egypt skildra deporteringa frå Jaffa tidleg i april 1917. Ordrene
om evakuering var hovudsakleg retta mot den jødiske folkesetnaden. Jødar fekk
lov å reise heim til husa sine i Tel Aviv mot slutten av det neste året, då den
fyrste verdskrigen var over og nederlaget til osmanarane. Britane tok så
kontroll over Palestina.

Med stadig aukande jødisk immigrasjon under det britiske styret, auka friksjonen
mellom arabarar og jødar i Palestina. Den 1. mai 1921, førte Jaffa-opprøra til
at 48 arabarar og 47 jødar omkom, og 146 jødar og 73 arabarar vart skadde. Etter
denne valdsepisoden drog mange jdøar frå Jaffa til Tel Aviv, og folketalet i Tel
Aviv auka frå 2 000 i 1920 til kring 34 000 i 1925.

Tel Aviv byrja å utvikle seg som eit handelssenter. I 1923 vart Tel Aviv den
første byen som fekk elektrisk straum, og Jaffa følgde seinare same året.
Opningsseremonien til Jaffa Electric Company kraftstasjon den 10. juni 1923
feira lyssettinga av dei to hovudgatene i Tel Aviv.

I 1925 teikna den skotske biologen, sosiologen, filantropen og byplanleggjaren
Patrick Geddes ein byplan for Tel Aviv, som leiaren av byrådet Meir Dizengoff
aksepterte. Denne første planen for utviklinga av dei nordlege områda av
distriktet vart kalla «Geddes-planen», der kjernen var å utvikle ein hageby
eller «urban landsby,» der ein kombinerte det beste frå eit urbant og eit
landleg liv. Grensene som Geddes nytta, Yarkonelva i nord og Ibn Gvirol-gata i
aust, er no grensene for Det gamle nord i Tel Aviv.

Ben Gurion-huset vart bygd i 1930–31 som ein del av eit nytt bustadprosjekt.
Samstundes fekk det jødiske kulturlivet ein oppmuntring då Ohel teater og Habima
teater vart bygd i Tel Aviv i 1931.

Tel Aviv fekk kommunestatus i 1934. Den jødiske folkesetnaden steig dramatisk
under den femte Aliyah då nazistane kom til makta i Tyskland. I 1937 hadde den
jødiske folkesetnaden i Tel Aviv stige til 150 000, samanlikna med dei
hovudsakleg palestinske innbyggjarane i Jaffa som talde 69 000. I lpet av to år
hadde folketalet auka til 160 000, som var over ein tredjedel av den samla
jødiske folkesetnaden i Palestina. Mange nye jødiske immigrantar til Palestina
kom først til Jaffa, og vart verande i Tel Aviv, og gjorde byen til eit senter
for byliv. Friksjon under arabararopprøret 1936–39 førte til at det vart opna ei
lokal, jødisk hamn, Tel Aviv hamn, sjølvstendig frå Jaffa, i 1938, (denne lukka
25. oktober 1965). Lydda lufthamn (seinare Ben Gurion lufthamn) og Sde Dov
lufthamn opna mellom 1937 og 1938.

Mange tyske, jødiske arkitektar som gjekk ved Bauhaus, den modernistiske
arkitektskulen, flykta frå Tyskland. Somme, som arkitekten Arieh Sharon, kom til
Palestina og tilpassa Bauhaus-stilen, og andre liknande stilar, med dei lokale
tilhøva, og skpate det som vert rekna som den største konsentrasjonen av
byggverk i internasjonal stil i verda. Den kvite byen i Tel Aviv dukka opp i
1930-åra, og vart ein verdsarvstad i 2003. Tel Aviv vart råka under den
italienske bombinga av Palestina under andre verdskrigen. Den 9. september 1940
vart 137 drepne av bomber i Tel Aviv.

I følgje delingsplanen til SN frå 1947 for oppdelinga av Palestina i ein jødisk
og ein arabisk stat, skulle Tel Aviv, som då var ein by med 230 000
innbyggjarar, vere med i den nye jødiske staten. Jaffa som med eit folketal på
101 580 menneske i 1945, 53 930 muslimar, 30 820 jødar og 16 800 kristne, var
tiltenkt i den arabiske staten. Dei palestinske arabarane avviste planen. Mellom
1947 og 1948 vaks spaninga mellom Tel Aviv og Jaffa. Då kampane braut ut
kringsette i røynda dei paramilitærestyrkane Haganah og Irgun Jaffa. Arabiske
snikskyttarar skaut mot jødar frå minerane i Hassan Bek-moskeen. Frå april 1948
vart palestinske innbyggjarar i Jaffa tvungne på flukt. Då Jaffa vart erobra av
jødiske styrkar den 14. mai, var det få palestinske innbyggjarar att.

Då Israel erklærte sjølvstendet sitt den 14. mai 1948, hadde Tel Aviv over
200 000 innbyggjarar. Tel Aviv var mellombels regjeringssenter for Staten
Israel, fram til regjeringa flytta til Jerusalem i desember 1949. På grunn av
internasjonal strid om statusen til Jerusalem, vart dei fleste utanlandske
ambassadane verande i eller nær Tel Aviv. Tidleg i 1980-åra flytta 13 ambassadar
i Jerusalem til Tel Aviv som ein del av tiltaket til SN mot Jerusalemlova til
Israel i 1980. I dag er alle dei nasjonale ambassadane i Tel Aviv eller området
rundt. Grensene til Tel Aviv og Jaffa vart eit stort spørssmål mellom Tel Aviv
kommune og dei israelske styresmaktene i 1948. Tel Aviv ønskte å innlemme berre
dei nordlege, jødiske fortstadane til Jaffa, medan staten ønskte ein fullstendig
samanslåing. Saka var òg internasjonal sensitiv, sidan hovudparten av Jaffa var
i den arabiske delen av delingsplanen til Dei sameinte nasjonane, medan Tel Aviv
var i den jødiske. Det var ikkje signert noko våpenkvileavtale enno. Den 10.
desember 1948 annonsert regjeringa at Tel Aviv hadde annektert dei jødiske
forstadane til Jaffa, den palestinske bydelen Abu Kabir, den palestinske
landsbyen Salama og noko av jordbruksområdet, i tillegg til den jødiske
'Hatikva'-slummen. Den 25. februar 1949 vart òg den avfolka palestinske
landsbyen al-Shaykh Muwannis annektert til Tel Aviv. Den 18. mai 1949 vart
Manshiya og delar av sentrum av Jaffa' lagt til, for første gong eit område som
hadde vore tiltenkt den arabiske delen av delingsplanen til SN. Regjeringa
stemma om ei samanslåing av heile Tel Aviv og Jaffa den 4. oktober 1949, men
avgjersla vart ikkje gjennomført før 24. april 1950 på grunn av motstand frå
borgarmeisteren i Tel Aviv, Israel Rokach. Namnet på den samla byen var Tel Aviv
fram til 19. august 1950, då han vart omdøypt Tel Aviv-Yafo for å bevare det
historiske namnet Jaffa.

Tel Aviv voks dermed til 42 kvadratkilometer. I 1949 vart det reist eit
minnesmerke til minne om dei 60 grunnleggjarane av Tel Aviv. I løpet av dei
siste 60 åra har Tel Aviv utvikla seg til eit sekulært, liberalt sentrum med eit
yrande natteliv og kafékultur.

I 1960-åra vart somme av dei eldre bygningane øydelagde, for å gje plass til
nokre av dei første høghusa i landet. Shalom Meir-tårnet, som stod ferdig i
1965, var det høgaste byggverket i Israel fram til 1999. Folketalet i Tel Aviv
nådde tidleg i 1960-åra 390 000 menneske, kring 16 prosent av heile folketalet i
landet. Ein lang periode med fallande folketal følgde, og seint i 1980-åra hadde
byen ein aldrande folkesetnad på 317 000.Høge bustadprisar pressa familiar ut og
hindra unge folk frå å flytte inn. På denne tida byrja gentrifiseringa i fattige
nabolag sør i Tel Aviv, og den gamle delen i nord vart fornya. Nye lover vart
innførte for å verne dei modernistiske bygningane, og dette vart forsterka då
Den kvite byen vart innført på verdsarvlista til UNESCO. Tidleg i 1990-åra byrja
folketalet å vokse att, delvis på grunn av store bølgjer av immigrantar frå det
tidlegare Sovjetunionen. Tel Aviv byrja òg å tre fram som eit
høgteknologisenter. Bygginga av mange skyskraparar og høgteknologiske kontorbygg
følgde. I 1993 vart Tel Aviv kategorisert som ein verdsby. Byen vert rekna som
ein sterk kandidat for global bystatus.

Under Gulfkrigen i 1991 vart Tel Aviv angripen med Scud-rakettar frå Irak. Irak
håpte å provosere fram eit israelsk militærsvar, som kunne ha øydelagd den
amerikansk-arabiske alliansen. USA la press på Israel om ikkje å ta hemn, og
etter Israel føydde seg, kom USA og Nederland raskt på plass med Patriot-missil
for å forsvare dei mot åtak, men desse var i stor grad ineffektive. Tel Aviv og
andre israelske byar heldt fram å bli råka av Scud-rakettar gjennom krigen, og
kvar by i Tel Aviv-området, utanom Bnei Brak vart råka. I alt mista 74
israelarar livet som følgje av dei irakiske åtaka, hovudsakleg frå kvelning og
hjarteinfarkt, medan kring 230 israelarar vart skadde. Det vart påført
omfattande skadar på eigedom og kring 4 000 israelarar vart heimlause. Det var
frykta at Irak skulle avfyre rakettar fylte med nervegass eller sarin. På grunn
av dette gav dei israelske styresmaktene ut gassmasker til innbyggjarane. Då den
første irakiske raketten råka Israel, injiserte somme innbyggjarar motgift mot
nervegass. Innbyggjarane i den søraustlege forstaden HaTikva reiste eit
engel-monument som teikn på takksemda deira om at «det var gjennom eit stort
mirakel at så mange folk ikkje vart drepne av eit direkte treff frå ein
Scud-rakett.»

Den 4. november 1995 vart statsministeren i Israel, Yitzhak Rabin, myrda under
eit politisk møte i Tel Aviv til støtte for Oslo-avtalen. Staden der dette
skjedde, tidlegare Kikar Malchei Yisrael, fekk namnet Rabinplassen.

Sidan Den første intifadaen har Tel Aviv blitt råka av palestinsk politisk vald.
Det første sjølvmordsåtaket i Tel Aviv skjedde den 19. oktober 1994, på buss
linje 5, då ein bombar tok livet av 22 sivile og skadde 50, som ein del av
sjølvmordsplanen til Hamas. Den 6. mars 1996 tok ein annan sjølvmordsbombar frå
Hamas livet av 13 menneske (12 sivile og ein soldat) i Dizengoff
Sentral-bombinga. Tre kvinner vart drepne av ein Hamas-terrorist i Café
Apropo-bombinga den 27. mars 1997.

Eit av dei mest dødelege åtaka skjedde 1. juni 2001, under den andre Intifada,
då ein sjølvmordsbombar ekspolderte inngangen til Dolphinarium-diskoteket, og
tok livet av 21, hovudsakleg tenåringar, og skadde 132. Ein annan
sjølvmordsbombar frå Hamas tok livet seks sivile og skadde 70 i busbomba i
Allenby-gata. 23 sivile vart drepne og over 100 skadde i massakren på den
sentrale busstasjonen i Tel-Aviv. Al-Aqsa martyrbrigadane tok ansvaret for
åtaket. Under sjølvmordsbominga på Mike's Place, eit åtak på ein bar av ein
britisk muslim, vart tre sivile drepne og over 50 skadde. Hamas og Al Aqsa
martyrbrigade tok begge ansvaret. Ein islamsk jihad-bombar tok livet av fem og
skadde over 50 den 25. februar 2005 Stage Club bombing. Det mest nylege
sjølvmordsåtaket i byen skjedde 17. april 2006, då 11 personar vart drepne og
minst 70 skadde i ein sjølvmordsbombe nær den gamle busstasjonen.

Eit anna åtak fann stad den 29. august 2011 då ein palestinar stal ein israelsk
taxi og køyrte inn i ei politisperring som vakta den populære nattklubben Haoman
17 i Tel Aviv, som var fylt med 2 000 israelske tenåringar. Etter kræsjen, drog
angriparen ein kniv og skadde åtte personar.

Den 21. november 2012, under Operasjon Pillar of Defense, var Tel Aviv-området
mål for rakettar, og ein kunne høyre flysirener i byen for første gongen sidan
Gulfkrigen. Alle rakettane bomba på folkerike området, eller vart skotne ned av
eit rakettforsvarsbatteri kalla Iron Dome som ligg nær byen. Under operasjonen,
førte ei bussbombe til at minst 28 sivile vart skadde, tre alvorleg. Dette vart
skildra som eit terroriståtak av Israel, Russland og USA og fordømd av Dei
sameinte nasjonane, USA, Storbritannia, Frankrike og Russland, medan talsmannen
for Hamas, Sami Abu Zuhri erklærte at organisasjonen «velsigna» åtaka.

Byen ligg 60 km nordvest for Jerusalem og 90 km sør for byen Haifa. Nabobyar er
Herzliya i nord, Ramat HaSharon i nordaust, Petah Tikva, Bnei Brak, Ramat Gan og
Giv'atayim i aust, Holon i søraust og Bat Yam i sør. Byen er økonomisk lagdelt
frå nord til sør. Det sørlege Tel Aviv er langt mindre velståande enn det
nordlege Tel Aviv, med unntak av Neve Tzedek og noko nyare utviklinga langs
stranda i Jaffa. I det sentrale Tel Aviv ligg Azrieli Sentral og det viktige
finans- og handelsdistriktet langs Ayalon-gata. Nord i Tel Aviv ligg Tel Aviv
universitet, Hayarkonparken og finare nabolag som Ramat Aviv og Afeka.

Tel Aviv har middelhavsklima (Köppen si klimaklassifisering: Csa) med milde,
regnfulle vintrar, og varme, tørre somrar.

I dei kaldare månadane varierer typisk middeltemperaturen frå 9 til 17 ºC. Om
sommaren varierer middeltemperaturen frå 24 til 30 °C. Våren og hausten er
overgangstider, med noko svingingar i temperatur og nedbør. Varmebølgjer er
vanlegast om våren, med temperaturar opp mot 35 °C.

I 2006 gjekk 51 359 barn på skule i Tel Aviv, av desse var 8 977  i kommunale
barnehagar, 23 573 på kommunale grunnskular, og 18 809 på vidaregåande skular.
64% av studentane i byen har krav på opptakseksamen, meir enn 5% eir enn det
nasjonale gjennomsnittet.

Den førte hebraiske vidaregåande skulen, Herzliya hebraiske gymnas, vart bygd i
1905 i Herzl-gata.

Tel Aviv universitet er det største universitet i Israel, og er internasjonalt
kjend for institutta innan fysikk, informatikk, kjemi og lingvistikk. I lag med
Bar-Ilan universitet i nabobyen Ramat Gan, er studenttalet over 50 000,
inkludert mange internasjonale studentar. Universitetsområdet ligg i bydelen
Ramat Aviv. Tel Aviv har òg fleire høgskular. Herzliya hebraiske gymnas vart
flytta frå Jaffa til Tel Aviv i 1909. Skulen er framleis i drift, men har flytta
til Jabotinsky-gata.

I 2010 rangerte Knight Frank Tel Aviv på 34. plassen på verdsbylista si. Tel
Aviv har blitt kåra til den tredje «hottaste byen i 2011» (bak New York City og
Tanger) av Lonely Planet, tredje best i Midtausten og Afrika av Travel + Leisure
magazine (bak Cape Town og Jerusalem), og den niande beste strandbyen i verda av
National Geographic.

Med 2,5 million internasjonale vitjande kvart år, er Tel Aviv den femte mest
vitja byen i Midtausten og Afrika. Han er kjend som «byen som aldri søv» og ein
«party-hovudstad» på grunn av det yrande nattelivet, unge atmosfæren og kjende
24-timarskulturen. Mange av dei store hotellkjedane har hotell i Tel Aviv Crowne
Plaza, Sheraton, Dan, Isrotel og Hilton. Her finst mange museum, arktektur- og
kulturstader. Tel Aviv har 44 hotell med meir enn 6 500 rom.

Strendene i Tel Aviv spelar ei viktig rolle i kultur- og turistmiljøet i byen,
ofte rangert som ei av dei beste strendene i verda. Hayarkonparken er den mest
vitja byparken i Israel, med 16 millionar vitjande kvart år. Andre parkar
innafor bygrensene er Charles Clore-parken, Independence-parken, Meirparken og
Dubnowparken. Kring 19 % av Tel Aviv er grøntområde.

Tel Aviv er eit internasjonalt turistmål med eit særs aktivt og mangfaldig
natteliv med barar, diskotek og nattklubbar som er opne til langt på natt. Det
største område for nattklubbar er hamneområdet i Tel Aviv, der store,
kommersielle klubbar og barar trekkjer til seg mange ungdommar frå både Tel Aviv
og nabobyar. Sør-Tel Aviv er kjend for den populre klubben Haoman 17, i tillegg
til å vere eit senter for alternativ klubb-liv i byen, med undergrunnsstader og
etablerte klubbar som Block Club, Comfort 13 og Paradise Garage, i tillegg til
forskjellige varehus. Allenby/Rothschild-området er eit anna populært
utelivsområde, med klubbar som Pasaz, Radio EPGB og Penguin. I 2013 introduserte
Absolut Vodka ei spesialdesigna flaske tileigna Tel Aviv, som ein del av den
internasjonale byserien sin.

Tel Aviv er kjend for dei mange forskjellige restaurantane av verdsklasse, med
tradisjonelle israelske matretter og internasjonal mat. Meir enn
100 sushirestaurantar, den tredje høgaste konsentrasjonen i verda, heldt til i
byen.

Tel Aviv er den einaste byen med tre fotballklubbar i den israelske eliteserien.
Maccabi Tel Aviv Sports Club vart grunnlagd i 1906 og konkurrerer i meir enn 10
greiner. Basketball-laget, Maccabi Tel Aviv, er eit verdskjend profesjonellt
lag, med meir enn 50 israelske titlar, og 39 sigrar i den israelske cupen, og
fem europemeisterskap. Fotballaget har vunne 19 israelske seriemeiterskap og 22
cuptrofé, to gonger Totocupen og to gonger Asiatisk champions league. Yael Arad,
ein judoutøvar frå Tel Aviv, vann sølvmedalje i sommar-OL i 1992.

National Sport Sentral – Tel Aviv (òg kalla Hadar Yosef Sports Sentral) er eit
område med stadion og idrettsanlegg.

Hapoel Tel Aviv vart grunnlagd i 1923 og består av meir enn 11 idrettsklubbar,
inkludert Hapoel Tel Aviv fotballklubb (13 meisterskap, 11 cuppar, ein Toto-cup
og eit asiatisk meisterskap), som spelar på Bloomfield stadion, og både herre-
og kvinnelag i basketball.

Bnei Yehuda (eit israelsk meisterskap, to cupmeisterskap, to gonger vinnarar av
Totocupen) er det einaste israelske fotballaget som representerer ein bydel,
Hatikva-kvarteret i Tel Aviv, og ikkje ein by.

Shimshon Tel Aviv og Beitar Tel Aviv spelte begge tidlegare i den øvste
divisjonen, men spelar i dag i lågare divisjonar, og vart slått saman i 2000.

Tel Aviv er vertskap for ein årleg halvmaraton, som i 2008 hadde 10 000
deltakarar frå heile verda.I 2009 vart Tel Aviv maraton starta opp att etter ein
15 år lang pause.

Dei tre største avisforlaga i Israel - Yedioth Ahronoth, Maariv og Haaretz –
held alle til i Tel Aviv. Fleire radiostasjonar dekkjr Tel Aviv-området,
inkludert den bybaserte Radio Tel Aviv.

Fleire store israelske fjernsynskanalar, Israel Broadcasting Authority, Keshet,
Reshet og Channel 10, held til i byen, i tillegg til to av dei mest populære
radiostasjonane i Israel: Galatz og Galgalatz, som begge held til i Jaffa.



https://nn.wikipedia.org/wiki/Skatt

Skatt (av norrønt skattr ) er ytingar frå private til det offentlege utan
konkret vederlag. Fråværet av formelt konkret vederlag skil skattar frå
betalingar for offentlege tenester (gebyr). Hovudformålet med skattar er å
finansiera offentleg forbruk og investeringar, og overføringar til privat
sektor.

Skattar vert ofte delte inn i direkte og indirekte skattar. Direkte skattar skal
råke den som formelt er ilagd skatten. Typiske direkte skattar er skatt på
inntekt og skatt på formue. Ved indirekte skattar skal den som formelt er ilagd
skatten, kunna velta skattebyrda over på kjøparen gjennom eit påslag i prisen.
Typiske indirekte skattar er meirverdiavgift og særavgifter.

Dei fleste skattar fører til at produsentar og forbrukarar vel ein annan
samansetnad av konsum og produksjon enn dei ville ha gjort utan skattar. Slike
skattar vert kalla vridande skattar og kan føra til eit samfunnsøkonomisk tap
ved at ressursbruken vert mindre effektiv. Nøytrale skattar påverkar ikkje
samansetnaden av konsum og produksjon, medan effektivitetsfremjande skattar er
med på å gje meir effektiv ressursbruk.

Skattar har vore brukt og vert framleis nytta i freistnader på å nå mange andre
mål, både breie og generelle mål og svært detaljerte og situasjonsbestemte mål.
Skattereglar er m.a. vorte innførde for å

Filosofen og økonomen Adam Smith stilte i |Wealth of Nations opp fire
grunnsetningar for eit rasjonelt skattesystem. Dei fire grunnsetningane er:

Prinsippet om rettferd kan konkretiserast på fleire måtar. Eit skilje går mellom
horisontal og vertikal rettferd. Med horisontal rettferd meiner ein at
skattytarar med like stor inntekt bør ha same skattebyrd, uavhengig av korleis
inntekta er samansett. Av dette prinsippet følgjer det at like store
arbeidsinntekter, kapitalinntekter og verksemdsinntekter bør skattleggjast likt.
Med vertikal rettferd meiner ein at personar med høg inntekt bør svara meir i
skatt enn personar med låg inntekt. Den nøgnare utforminga av prinsippet om
vertikal rettferd er omstridd, og ei nærare presisering er naudsynt.

Marknaden vil klarere der konsumentanes marginale betalingsvilje er lik
produsentanes marginale produksjonskostnadar, dvs. der etterspurnadskurven og
tilbodskurven kryssar kvarandre. Marknadslikevekta vil dermed gi kvantumet K0 og
prisen P0.

Anta at det vert innført ein skatt, T, på denne vara. Skatten fører til at
prisen konsumenten må betale for vara, aukar frå P0 til Pk og at prisen
produsenten får for vara, søkk frå P0 til Pp. Skatten blir dermed ein kile
mellom konsumentanes betalingsvilje og produsentens produksjonskostnadar, slik
at Pp + T = Pk. Når prisen konsumentane må betale, aukar, vil etterspurnaden
etter vara søkk. Tilsvarande, når prisen produsentane får for vara, fell, vil
tilbodet av vara falle. Skatten vil dermed føre til at omsett kvantum søkk frå
K0 til Kt.

Skatteinntektene til staten, proveny, vil vere gitt ved A+B. Normalt vil det
vere produsentane som formelt skal betale skatten, men det er ikkje slik at
produsentane nødvendigvis vil bære den fulle byrden av skatteprovenyet.
Produsentane vil velte skatten over i prisen som konsumentane må betale.
Konsumenten vil likevel heller ikkje bære den fulle byrden av skatteprovenyet.
Normalt vil byrden av skatteprovenyet fordelast mellom konsumentar og
produsentar slik at konsumentane vil bære byrden gitt ved A, mens produsentane
vil bære byrden gitt ved B. Fordelinga av byrden av skatteprovenyet mellom
konsumentar og produsentar vil avhenge av hellingane til etterspørselskurven og
tilbodskurven, altså av kor prisfølsam hhv. etterspørselen og tilbodet er.

Dei fleste skattar fører til at produsentar og forbrukarar veler ein annan
tilpassing enn dei ville ha gjort utan skattar. I dei fleste tilfelle leder den
endra tilpassinga til eit samfunnsøkonomisk tap ved at prisane på varer og
tenester ikkje lenger avspeglar dei samfunnsøkonomiske kostnadene ved å tilby
varer og tenester. Desse skattane vert nemnde som vridande skattar. Eksemplar på
dette er skattane på lønnsinntekter og forbruk. Slike skattar skaper ein kile
mellom det arbeidsgivarane må betale i lønnsutgifter, og dei reelle inntektene
som arbeidstakarane har disponibelt for forbruk. Dette kan leie til eit
samfunnsøkonomisk tap ved at sysselsettinga blir lågare enn det den ville blitt
utan skattar. Tilsvarande kan det å ha høgare skattar på sommer varer og
tenester enn på andre påverke kor mykje som blir forbrukt og produsert av ulike
varer og tenester.

Det finst likevel enkelte skattar som ikkje endrar forbrukarens samansetting av
konsumet og produsentens samansetting av produksjonen. Slike skattar vert kalla
nøytrale skattar. Det er relativt få døme på fullstendig nøytrale skattar. Skatt
på grunnrente ved utnytting av knappe naturressursar, som til dømes vasskraft og
petroleum, kan likevel virke som nøytrale skattar dersom dei er korrekt utforma.
Ein rein lump-sum skatt (koppskatt) vil og vere nøytral.

Enkelte skattar kan betre samfunnets bruk av ressursar. Det kjem av at ein del
aktivitetar påfører samfunnet kostnadar utan at dei som er ansvarleg for
aktivitetane, må betale for ulempene dei påfører andre. Eit døme på dette er
forureina utslepp, der den som forureinar, som regel ikkje har økonomisk motiv
til å ta omsyn til skaden han påfører miljøet. Korrekt utforma miljøavgifter
bidrar til ein meir effektiv ressursbruk ved at dei gjer miljøskadelege
aktivitetar relativt sett meir kostbare. Desse skattane kan nemnes som
effektivitetsfremmande skattar. I prinsippet skal miljøavgiftene setjast lik dei
marginale eksterne kostnadene i samband med dei ulike aktivitetane. På den måten
vil marknadsprisane på miljøskadelege aktivitetar samsvare med dei reelle
samfunnsøkonomiske kostnadane som ressursbruken representerer.

På bakgrunn av grunnleggande økonomiske prinsipp er det mogeleg å trekkje opp
einskilde retningsliner for korleis skattesystemet bør utformast:

Skattenivået i eit land vert ofte målt som den delen dei totale skattane fyller
av bruttonasjonalproduktet (BNP). OECD publiserer tal for skattenivået i
medlemslanda sine.

Noreg har i tillegg ein svært spesiell næringsstruktur med ein stor verdiskaping
i petroleumssektoren. Petroleumssektoren er kjenneteikna ved ei meiravkasting
(grunnrente) som er gjenstand for ein særskilt grunnrenteskatt. Dette gjer det
vanskeleg å samanlikna skattenivået i Noreg med skattenivået i andre land.

Dobbel skattlegging er uheldig fordi det mellomanna gir sterke insentiv til
ikkje å drive med grenseoverskridande økonomisk aktivitet, og på den måten kan
hemme investeringane i land som treng investeringar. For å unngå dobbelt
skattlegging er det derfor inngått ein rekkje skatteavtaler mellom land. I
skatteavtalene vert det avklart korleis grenseoverskridande økonomisk aktivitet
mellom landa skal skattleggast. Avtalene innehelder normalt regler om kor ein
person eller eit selskap skal reknes å høyre heime og regler om korleis ulike
inntektskomponentar for personar og selskap skal skattleggast. Skatteavtalene
inneberer også at skattemyndigheitene i dei ulike landa skal utveksle
informasjon og hjelpe kvarandre i skatteinnkrevjinga. Slikt samarbeid mellom
skattemyndigheitene er viktig for å unngå skattesvik.

OECD har over lang tid arbeida for å motverke internasjonal dobbelt skattlegging
og for å standardisere skatteavtalene.



https://nn.wikipedia.org/wiki/Siena

Siena er ein by i Italia. Han er hovudstad i provinsen Siena i regionen Toscana
og har om lag 55 000 innbyggjarar.

Det historiske senteret i Siena er ein del av verdsarvlista til UNESCO. Byen er
også kjend for Palio di Siena, eit årleg hesteløp på sentrumsplassen Piazza del
Campo med lange tradisjonar.

Siena vart først busett av etruskarar (om lag 900 fvt. til 400 fvt.) og ei
stamme kalla Saina. Under keisar Augustus vart han ein romersk by kalla Saena
Julia . Dei første skriftlege kjeldene som nemner byen er frå 70 evt. Siena kan
ha vore under gallarane sin kontroll då dei plyndra Roma i 390.

Byemblemet til Siena viser ein houlv som gjev mat til spedborna Romulus og
Remus. I følgje segna vart Siena grunnlagd av Senius, sonen til Remus. Forskarar
meiner at namnet kjem frå den etruskiske stamma kalla Saina, det romerske
familienamnet Saenii eller det latinske ordet senex ('gamal') eller seneo ('å
vere gamal').

Siena voks ikkje stort under romarane. Han låg ikkje nær nokre større vegar og
handelen gjekk derfor tregt. Det var først då langobardar erobra området at byen
byrja å vokse. Sidan dei gamle romarvegane låg utsett til for åtak frå
Austromarriket, la langobardane frå Roma og nordover til Siena. Siena blømde då
som ein handelsstasjon og den konstante straumen av pilegrimar på veg til Roma
var ei fast inntekt i hundreåra som følgde.

I 774 erobra Karl den store byen og området. Fleire familiar fekk makt i området
og då Matilda av Toscana døydde i 1115 vart markgrevskapet Tuscia, som hadde
vore i familien hennar, Kanossa, sin eigedom, delt opp i fleire sjølvstyrte
område.

Siena blømde under desse nye tilhøva og vart eit stort senter for banktenester
og ein viktig aktør på ullmarknaden. Han vart først styrt av ein biskop, men
adelen i byen fekk stadig meir makt og då dei gav biskopen hjelp i ein strid med
Arezzo enda det heile med at Siena erklærte seg sjølvstendig frå bispedømet i
1167.

På 1100-talet vart domkyrkja Duomo og Piazza del Campo bygd. Han fekk bymurar i
1194. På byrjinga av 1100-talet fekk folket i byen gradvis meir makt og det var
stadig krangling mellom den folkelege makta og adelsmakta. Dei stod derimot
saman mot den store rivalen deira, Firenze. På 1200-talet støtta byen
hovdusakleg ghibellinarane, i motsetnad til Firenze som støtta guelfarar. Denne
konflikten danna noko av bakteppet for Dante sin Den guddommelege komedie.

4. september 1260 slo dei senesiske ghibellinarane med støtte frå kong Manfred
av Sicilia dei florentinske guelfarane i slaget ved Montaperti. Hæren frå Siena
mønstra 20 000 mann, medan florentinarane hadde 33 000. Florentinarane gjorde
fleire forsøk på å ta byen før hæren til Siena slo til med eit motåtak.
Forrædarar i styrkane til Firenze tok livet av flaggberarane og i kaoset som
følgde braut den florentinske hæren saman og flykta frå slagmarka. Om lag
halvparten av den florentinske hæren mista livet. Nederlaget var så stort at
sjølv i dag når dei to byane møtes innan idrett så kan supportarane frå Siena
ofte rope «Husk Montaperti!» til Firenze sine supportarar.

Universitetet i Siena vart grunnlagd i 1203 og er kjend for fakulteta innan jus
og medisin og er framleis eit av dei viktigaste universiteta i Italia. Siena var
ein rival til Firenze innan kultur på 1200- og 1300-talet og den viktige
mellomaldermålaren Duccio di Buoninsegna (1253–1319) var frå Siena. Siena vart
hardt råka av Svartedauden i 1348 og uheldige økonomiske verksemder. Byen hamna
til slutt under Gian Galeazzo Visconti av Milano for å forsvare seg mot
utvidingane til Firenze.

I 1404 vart Visconti-familien kasta ut og eit styre av ti forstandarar vart
oppretta i allianse med Firenze mot kong Ladislas av Napoli. Då Pius II frå
Siena vart vald til pave, kom Piccolomini-familien og andre adelsfamiliar til
makta, men då han døydde vart byen igjen folkestyrt. I 1472 oppretta republikken
Monte dei Paschi, ein bank som framleis er aktiv i dag og er ein av dei eldste
bankane i verda i drift. Adelen kom igjen til makta under Pandolfo Petrucci i
1487 med støtte frå Firenze og Alfonso av Calabria. Petrucci, som styrte byen
effektivt fram til han døydde, var ein kunst- og vitskapselskar som forsvarte
byen mot Cesare Borgia. Pandolfo vart etterfølgd av sonen Borghese, som vart
fjerna av søskenbarnet Raffaello med hjelp frå Medici-paven Leo X. Den siste frå
Petrucci-slekta var Fabio som vart jaga bort av innbyggjarane i 1523. Dei indre
stridane starta igjen og folkestyret i byen dreiv bort Noveschi-familien som var
støtta av pave Klemens VII. Paven sende ein hær for å hjelpe adelen, men hæren
vart slått ved Camollia i 1526. Keisar Karl V nytta den kaotiske situasjonen og
sette ein spansk garnison i byen. Innbyggjarane jaga denne ut i 1552 og allierte
seg med Frankrike. Karl aksepterte ikkje dette og sende generalen Gian Giacomo
Medici for å kringsetje byen med ein samla hær frå keisaren og Firenze.

Styret i Siena lét Piero Strozzi forsvare byen. Han vart slått i slaget ved
Mariciano i august 1554 og alt håp var ute. Etter 18 månader med motstand
overgav dei seg til Firenze den 17. april 1555, noko som markerte slutten på
Republikken Siena. Den nye spanske kongen Filip skulda store summar til Medici,
avstod byen til storhertugdømet Toscana, der han vart verande fram til samlinga
av Italia på 1800-talet.



https://nn.wikipedia.org/wiki/Sicilia

Sicilia er ein autonom region i Italia, og den største øya i Middelhavet.
Regionen har ei flatevidd på 25 700 km², og 5,0 millionar innbyggjarar.

Regionshovudstaden er Palermo, og provinshovedstadane er Catania, Messina,
Siracusa, Trapani, Enna, Caltanissetta, Agrigento og Ragusa.

Regionsflagget er diagonalt delt med raudt over gult, med trinacriasymbolet i
midten.

Vulkanen Etna ligg i nærleiken av Catania. Mot nord ligg dei eoliske øyane, mot
vest Egadiøyane, mot nord-vest Ustica og mot sørvest dei pelagiske øyane. Alle
desse øyane er administrativt del av regionen Sicilia.

Sicilia har lenge vore rekna som ein Italia sitt kornkammer. Andre viktige
jordbruksprodukt er oliven og vin. Svovelgruver kring Caltanissetta gav gode
innkomer i det på 1700-talet, men gruvedrift har det vorte gradvis mindre av
sidan 1950-talet.

Øya har eit nettverk av motorvegar, og eit jarnvegdnett drive av det statlege
selskapet Trenitalia.

Det er to internasjonale flyplassar: Palermo internasjonale flyplass og
Catania-Fontanarossa flyplass. Det finst mindre flyplassar i Trapani og på øyane
Pantelleria og Lampedusa.

Dei tidlegaste kjende menneska på Sicilia var stammer som av greske forfattarar
vart kalla elymarane, sikanarane og sikeliane. Den sistnemde var den siste
gruppa som kom til øya, og høyrer til same folkegruppa som fleire stammer i det
sørlege Italia.

Sicilia vart kolonisert av fønikarar, punarar fra Kartago og grekarar frå
900-talet f.Kr. Den viktigaste greske kolonien var Syrakus (i dag Siracusa) i
734 f.kr.; andre greske koloniar var Gela, Akragas (i dag Agrigento), Selinunt,
Himera, Megara Hyblaea, Zankle, Leontini, Helorus og Messene. Dei vart oppretta
som sjølvstendige bystatar, og utgjorde ein viktig del av Magna Graecia, det
greske området som òg omfatta Sør-Italia. Sjølv om byane var sjølvstendige,
hadde dei band til opphavsbyen, noko som førde med seg mellom anna athenarane
sin sicilianske ekspedisjon under den andre peloponnesarkrigen.

I 1946 vart Sicilia ein autonom region, og i etterkrigstida har det kome store
overføringar fra Cassa per il Mezzogiorno, eit fond for utvikling av det sørlege
Italia.

Sjølv om italiensk er det offisielle språket, talar dei fleste sicilianarane sin
eigen dialekt som vert kalla Sicilianu. Det er eit romansk språk med mange
lånord frå arabisk, høgtysk, katalansk, fransk og spansk. Det vert òg tala i
Reggio di Calabria og det sørlege Puglia på det italienske fastlandet.



https://nn.wikipedia.org/wiki/Savanne

Ei savanne er eit av dei større bioma på jorda og er ein slags mellomting mellom
skog og steppe, eit grasdekt landskap med spreidde tre. Savanne finst i Afrika,
Sør-Amerika og Australia.

Temperaturen er høg heile året. Årsnedbøren varierer mellom 250 mm på de
tørraste savannene til 1800 mm på dei mest nedbørrike. Det er ein eller to
tørketider. Jordsmonnet høyrer til lateritt-typen, men har på grunn av det
tørrare klimaet høgare humusinnhald enn i den tropiske regnskogen.

Gras dominerer landskapet. Dei fleste grasartane er høgvokste, men utstrekt
beiting held graset nede. Det afrikanske elefantgraset kan nå høgder på 5 m.

Trea står enkeltvis eller i små holt. Mest vanleg er akasieartar. Trea tilpassar
seg tørken på ulike måtar. Nokre artar fell blada i tørketida, medan andre har
tjukke og nesten nåleforma blad. Dei hyppige brannane favoriserer artar som
toler brann.

Dyrelivet på savannen er rikt. Det er eit mangfald av store, planteetande
pattedyr (antiloper, sebra, gnu, sjiraff) og store rovdyr som jaktar på desse
(løve), så vel som åtseletarar (hyene).

Av insekt finn ein termittar, grashopper, sirissar og talrike maur- og
vepseartar.



https://nn.wikipedia.org/wiki/S%C3%B8r-Afrika

Sør-Afrika er ein stat i det sørlege Afrika. Landet grensar til Botswana,
Mosambik, Namibia, Swaziland og Zimbabwe og omsluttar Lesotho.

Det bur ei rekke ulike folkegrupper i dette landet, noko som blir reflektert i
dei offisielle språka afrikaans, engelsk, ndebele, swati, sør-sotho, nord-sotho,
tsonga, tswana, venda og xhosa. Sør-Afrika er òg det afrikanske landet med flest
innbyggjarar av europeisk og av opphavleg afrikansk og europeisk avstamming, i
tillegg til den største gruppa av indarar utanfor Asia. Det er med andre ord eit
fleirkulturelt land, noko som speglar seg i det mangefarga flagget og i
valspråket: Ulike folk går saman.

Landet er kjend for å ha utvikla ein svært streng raseskiljepolitikk, såkalla
apartheid, som favoriserte kvite og avgrensa farga innbyggjarar geografisk,
økonomisk og kulturelt. Etter fleire år med indre protestar og etter kvart
sanksjonar frå utlandet avvikla landet denne politikken på 1990-talet, og haldt
sitt første demokratiske val den 27. april 1994. Den første folkevalde
presidenten blei den då 75-årige Nelson Mandela.

Sør-Afrika er kanskje det landet i Afrika med mest ekstreme vêrforhold, og her
kan ein ha både hagl, tornadoar og snøstormar. Men desse forholda er lokale, og
oppstår ikkje ofte. Store delar av Sør-Afrika er solrikt og varmt.

Kysten av Western Cape strekkjer seg inn i Atlanterhavet, med Cape Town i
midten, og har eit middelhavsklima. Sommaren er varm og tørr (med temperaturar
litt lågare enn t.d. Italia), medan vinteren er kjølig med litt regn. Cape Town
har ein årleg nedbørsnormal på 509 mm. Langs resten av kysten frå Port Elizabeth
til Natal er sommaren den våtaste tida på året med regn- og torebyger frå
oktober til mars. Durban har ein normal årsnedbør på 1008 mm. Temperaturane
aukar jo lenger nord ein kjem, men sjølv i januar, den varmaste månaden, er
kysten av KwaZulu-Natal ofte under 28 °C på dagtid, men nettene kan vere ganske
behagelege.

Karooplatået og Drakenbergfjella skil kysten frå dei tørre, indre områda.
KwaZulu-Natal kan få ein god del regn om hausten og våren. Drakenbergfjella kan
bli nokså kalde om vinteren, men dagtemperaturen kjem vanlegvis over 10 °C. Om
sommaren kan områda nord for Lesotho få torevêr dagleg — av og til svært
kraftige med alvorlege haglbyger. Desse kan produsere hagl på storleik med
golfballar, og av og til tornadoar. Ettermiddagsbygene flyttar seg vanlegvis
austover over Highveld og når fram til Pretoria og Johannesburg om kvelden, men
sjeldan så langt som til Lowveld. Pretoria har ein normal årsnedbør på 784 mm,
medan Johannesburg har 710 mm. Lowveld har varme somrar, med temperaturar godt
over 30 °C. Vintrane er milde og om nettene vert det sjeldan frost.

Johannesburg ligg 400 m høgare enn Pretoria og får ein god del meir vind, sjølv
om byane ligg nær kvarandre. Om vinteren kan begge frå frost om natta før
temperaturen stig til rundt 20 °C om ettermiddagen. Dei nordvestlege områda, og
særleg Northern Cape, er tørrare og varmare, og desse områda får berre 100-200
mm i nedbør. Den nordvestlege kysten får svært lite nedbør, og er forholdsvis
kjølig på grunn av den kalde havstraumen utanfor. Av og til kan derimot ein varm
austleg vind sende temperaturen over 30 °C.



https://nn.wikipedia.org/wiki/Republikken_Makedonia

Republikken Makedonia eller berre Makedonia er eit land på Balkan søraust i
Europa som grensar til Serbia og Kosovo i nord, Hellas i sør, Albania i vest og
Bulgaria i aust.

Republikken Makedonia utgjer om lag 35,8 % av heile regionen Makedonia og 40,9 %
av innbyggjartalet. Hovudstaden er Skopje med om lag 500 000 innbyggjarar. Av
andre mindre byar finn ein Bitola, Kumanovo, Prilep, Tetovo, Ohrid, Veles, Štip,
Kočani, Gostivar og Strumitsa. Landet har meir enn femti naturlege og kunstige
innsjøar og seksten fjell høgare enn 2 000 meter over havet.

Landet er medlem av SN og Europarådet, i tillegg til La Francophonie,
Verdshandelsorganisasjonen (WTO) og Organisasjonen for tryggleik og samarbeid i
Europa. Sidan desember 2005 har landet òg vore ein kandidat for EU og NATO.

Makedonia er kjend som Makedonija (Македонија) eller Republika Makedonija
(Република Македонија) på makedonsk. På engelsk er namnet på landet «The former
Yugoslav Republic of Macedonia» (forkorta FYROM, FYRoM eller F.Y.R.O.M.). Det
engelske namnet og forkortingene vert ofte nytta i internasjonal samanheng; på
norsk i forma Den tidlegare jugoslaviske republikken Makedonia (makedonsk
Πоранешна Југословенска Република Македонија, Poranešna Jugoslovenska Republika
Makedonija). Det kompliserte formelle namnet kjem av striden om namnet Makedonia
mellom Hellas og republikken Makedonia. Makedonia i Hellas er eit område nord i
Hellas utgjort av tre provinsar. Hellas meiner at Makedonia er eit gresk namn. I
tillegg er Hellas redd for at Republikken Makedonia skal ynskja å utvida
landområdet sitt til heile regionen Makedonia. I regionen er det mest slavisk
folkesetnad. Som eit kompromiss vart republikken Makedonia i 1993 anerkjend av
Dei sameinte nasjonane under FYROM-namnet.

Repulikken Makedonia er omgjeve av land og er geografisk klart definert av ein
sentral dal der elva Vardar renn gjennom med fjellkjeder på kvar side av dalen.

Det meste av terrenget i republikken er kupert. I vest ligg fjellkjeda Šar
Planinia, medan Osogovo ligg i aust. Dei tre store innsjøane Ohridsjøen,
Prespasjøen og Dojransjøen ligg heilt sør i landet og grensa til Albania og
Hellas går gjennom desse. Ohridsjøen vert rekna som ein av dei eldste innsjøane
og biotopane i verda. Regionen er seismisk aktiv og har hatt særs kraftige
jordskjelv gjennom tidene. Det siste store jordskjelvet i landet råka Skopje i
1963 og tok livet av over tusen innbyggjarar.

Makedonia har eit klima som er ganske likt Sentral-Europa med kalde vintrar og
varme somrar. Sommaren er den våtaste tida på året, men har meir sol og er
tørrare enn t.d. Albania i vest. Vinteren er òg tørrare, kaldare og meir skya
enn Albania. Mykje av landet er fjellområde og høgareliggande område, som kan få
ein god del snø. Skopje har ein nedbørsnormal på 508 mm i året.



https://nn.wikipedia.org/wiki/Republikken_Kina

Republikken Kina, kinesisk Zhōnghuá Mínguó, i dag oftast omtalt som Taiwan, er
ein stat som omfattar øya Taiwan i Stillehavet og nokre mindre øyar, blant dei
Pescadorerna, Jinmen og Mazu. Republikken Kina gjer også krav på det kinesiske
fastlandet, som sidan 1949 har vore kontrollert av Folkerepublikken Kina. Om lag
22 millionar innbyggjarar bur i den delen av Kina som er kontrollert av
Republikken Kina.

Den provisoriske hovudstaden til Republikken Kina er Taipei, og regjeringa har
hatt sete her sidan 1949. Offisielt vert byen Nanjing på fastlandet, som no er
ein del av Folkerepublikken Kina, rekna som hovudstaden.

Republikken Kina vart grunnlagd etter at keisardømet fall i 1911.
Nasjonalistregeringa Guomindang kontrollerte det meste av Kina fram til 1949.
Etter ein langvarig krig fekk dei kinesiske kommunistane kontrollen over det
meste av Kina. Guomindang-regjeringa under leiing av Jiang Jieshi flykta då til
øya Taiwan. Republikken Kina gjer krav på å representere heile Kina, og styret
der var internasjonalt godkjent som lovleg representant for Kina heilt fram til
1971, då republikken mista Kinas plass i FN til fordel for Folkerepublikken
Kina.

Verken regimet i Beijing på fastlandet eller Guomindang-partiet på Taiwan godtek
at Taiwan er ein eigen stat, og begge gjer krav på å representere heile Kina.
Andre taiwanesarar vil heller at Taiwan skal vere eit sjølvstendig Taiwan, men
ikkje gjere krav på å representere heile Kina, slik namnet «Republikken Kina»
framleis er eit tydeleg signal om.



https://nn.wikipedia.org/wiki/Polsk

Polsk er eit vestslavisk språk som er brukt i Polen der det er det offisielle
språket, og i tillegg i grannelanda Litauen, Kviterussland, Slovakia og
Tsjekkia, og i land folkesette av polske innvandrarar. Forskarar reknar med at
det finst mellom 39 og 48 millionar menneske som snakkar polsk i dag.

Polsk er det største vestslaviske språket både ut frå talet på talarar og
bruksområde. Det høyrer til den lechitiske greina av språkgruppa, saman med
pommerske talemål og den utdøydde polabisken, og dannar eit dialektkontinuum med
slovakisk og tsjekkisk. I tillegg har polsk påverka dei austslaviske språka
kviterussisk og ukrainsk. Sjølv om einskilde slaviske språk utvikla seg annleis,
er det framleis ei viss grad av gjensidig forståing mellom dei grunna tidlegare
politisk-etniske tilhøve.

Nokre forskarar meiner at schlesisk og kasjubisk er dialektar av polsk. Andre
hevdar at desse to er forskjellige språk.

Det polske dialektlandskapet er ikkje variert lenger - sidan 1960-åra har ein
observert tendensen til å vende seg mot standardspråket i alle regionar. Det
finst fleire grunnar til denne prosessen: Politiske endringar etter den andre
verdskrigen, migrasjon frå landet til byane og frå gamle austlege delar av Polen
til dei nyfåtte teritoria mot vest, popularisering av allmenn utdanning og den
auka rolla til massemedia. Ein skil mellom seks, sju eller åtte polske dialektar
– talet avheng av forskarar si meining om kasjubisk og schlesisk:

Begge dei grenselandske dialektar vert ni snakka utanfor Polen av dei polske
minoritetane i Litauen, Kviterussland og Ukraina. «Nyare blanda dialektar» er
eit omgrep som vert brukt for å vise til dei nye dialektane som vert danna på
tidlegare tyske territorium Polen fekk etter den andre verdskrigen.

Polsk står nærast i skyld med andre lechitiske språk: Kasjubisken og den
utdøydde polabisken, men det dannar eit dialektkontinuum med slovakisk (nærast i
skyld bortsett frå lechitiske språk) og tsjekkisk. Sjølv om dialektkontinuumet
mellom polsk og sorbiske språk vart brote, er forholdet mellom dei framleis
klårt synleg. Nedersorbisk viser fleire særdrag til felles med polsk, medan
oversorbisk har same tilhøvet med tsjekkisk.

Kviterussisk og ukrainsk, som høyrer til den austslaviske gruppa, er påverka på
polsk. Russisken er ogso slektningen til polsk, men leksikalsk avstand er litt
større enn i forhold til kviterussisk og ukrainsk. Frå sørslaviske språk står
slovensk nærmast den vestslaviske greina, medan makedonsk og bulgarsk viser det
store talet på innovative særdrag som ikkje kan verte kjende att i andre
slaviske språk.

Ifylgje siste folketeljinga frå 2011 er det 37 815 606 menneske i Polen med
polsk som fyrstemål, som svarer til om lag 98 % av befolkninga. Polsk vert
snakka og i grannelanda Litauen (av 234 989 polakkar busette der snakkar
187 919, altso 80 %, polsk,) Kviterussland (berre rundt 10 000 polsktalande,
sjølv om talet på polakkar er mykje høgare) og Ukraina (18 593 av 144 130
polakkar). Den polske befolkninga i den tsjekkiske delen av Schlesien snakkar
ein overgangsdialekt med særdrag av både polsk og tsjekkisk. Denne dialekten har
stor prestisje i området. Polsk vert ogso tala i USA, Australia og fleire land i
Vest-Europa på grunn av utvandring frå Polen i laupet av 1800-, 1900- og
2000-talet.

Forskarar vurderer at det felles urslaviske språket byrja å brytast ned i mindre
dialektgrupper rundt 500-talet, medan polsk utvikla seg frå den vestlege gruppa
på 900-talet. Vanlegvis vert polsk språkhistorie delt inn i fire periodar:
gamalpolsk (til 1500-talet), mellompolsk (frå 1500- til 1772), tidlegare nypolsk
(1772-1945) og moderne polsk (frå 1945).

I gamalpolsk periode viser språket svært mykje fellesutvikling med grannespråka
pommersk og polabisk, men ogso med tsjekkisk og slovakisk. Mellom dei viktigaste
endringane finst den lechitiske omljoden, utvikling av nye former for
preteritum, presumptiv og imperativ, tap av separate former for aorist og
imperfektum og fleire omlagingar på bøyingssystemet i nominalgruppa. I tillegg
kan det observerast ulike ljodvekslingar, til dømes utvikling av lange vokalar,
blanding av nasale vokalar og bortfall av konsonantiske sonantar.

I mellompolsk periode vert leivningar av aorist og imperfektum heilt borte –
slike former opptrer ikkje lenger i nyare tekstar. I staden dukkar den nye,
forenkla preteritumbøyinga opp. Då tok ogso fleire ljodvekslingar plass –
palatalisering av /k/ og /g/ føre /ɨ/, utvikling frå /rʲ/ til /r̝/, tap av
kvantitativ differensiering i vokalar på grunn av kvalitativ skifte og synkope i
nokre bøyingsformer. Bøyinga sjølv utviklar seg ganske dynamisk. Størstedelen av
former ein brukar i moderne polsk stammar frå mellompolske utviklingar. Etterpå
vert opposisjonen mellom harde og mjuke konsonantar styrkt, medan trykket
flyttar frå fyrste til nestsiste staving i eit ord. I tidlegare nypolsk vert
skilnaden mellom /r̝/ og /ʒ/ borte og grafema ż og rz byrjar å tyde på den same
ljoden. Talet på vokalkvalitetar vert ogso redusert, medan nasale vokalar fekk
asynkronisk uttale som gjorde at dei fonetisk sett eigentleg er diftongar eller
ljodkombinasjonar,

Polske stad-, folke- og personnamn opptrer so tidleg som i 800-talet i tekstar
skrivne på latin. Den bayerske geografen frå 800-talet nemner dei slaviske
folkegruppene, mellom anna desse som seinare sameina seg for å skape Polen.
Dagome iudex som stadfesta at Polen var eit kriste land var truleg skrive seint
på 900-talet. Fyrste setninga på polsk finst i Boka frå Henryków: day, ut ia
pobrusa, a ti poziwai — la meg male og du kvil. Dei fyrste tekstane skrivne
heilt på polsk kjem frå 1200- og 1300-talet. Ein kan nemne mellom anna
«Bogurodzica», ein religiøs lovsong, og preikene frå Święty Krzyż. I denne
perioden får polsk mange lånord frå latin, tysk og tsjekkisk, og seinare ogso
italiensk og fransk. Oppfinning av trykking, Reformasjonen og den sokalla «Gylne
Fridomen» førte til framheving av polsken som språket til hoffet,
administrasjonen og byråkratiet.

Polen sitt tap av sjølvstende i 1795 markerer byrjinga av den nypolske perioden
som held fram til 1945. Denne tida er prega av sterk germanisering og
russifisering av den polsktalande befolkninga inntil slutten på den fyrste
verdskrigen og etterpå i laupet av den andre. Polsk utvikla seg litt forskjellig
i dei ulike delane av det førre Polen: Medan polakkar i Galizia, som var
kontrollert av Austerrike og seinare av Austerrike-Ungarn, oppnådde stor grad av
autonomi og fekk rett til å bruke sitt eige språk, vart folket i delane som
høyrde til Preussen og seinare Tyskland germanisert gjennom ulike rettsakter,
som til dømes skuleplikt med tysk som einaste undervisingsspråk. I
Russland-tilhøyrande delar pågjekk det russifisering på valdeleg vis. Trass i
dette kan ein observere ei kraftig utvikling av polsk litteratur. Henryk
Sienkiewicz, ein polsk forfattar kjend hovudsakleg for sine historiske romanar,
fekk Nobelprisen i 1905.

Polen gjenoppnådde sjølvstende i 1918. Då byrja ulike sosiolektar å utvikle seg.
Då vart det ogso innført ein ortografisk reform som framleis gjeld i dag. Etter
den andre verdskrigen, på grunn av store migrasjonar frå aust til vest grunna i
grenseskifte, vart polsk eit ganske einsarta språk. Det hadde lita dialektal
differensiering, bortsett frå einskilde behaldne særdrag.

Tabellen ovanfor viser konsonantiske fonem og allofonane deira i moderne polsk.
Som alle slaviske språk, har polsk ganske rikt konsonantinventar og for kvar 100
vokalar er det 210 konsonantar i ein polsk tekst. Opposisjonen mellom harde og
mjuke konsonantar er viktig i polsk og kan føre til tydingskifte i einskilde
ord, til dømes mały [ˈmä.wɨ] «liten» — miały [ˈmʲä.wɨ] «(dei-hokjønn) hadde».

Statusen av mjuke konsonantar, dvs. om dei er allofonar av dei harde, eller er
kvart og eit eit separat fonem, er vanskeleg å fastslå. Bortsett frå
postalveolarar kan dei opptre berre i avgrensa tilfelle. Fonema /ɫ̪)/ og / ɦ/
høyrer ikkje til det nåtidige polske foneminventaret, men kan dukke opp i
austlege dialektar og i sceneuttale.

I polsk finst det seks orale vokalfonem: /i/, /ɨ/, /u/, /ɛ/, /ɔ/ og /a/. Dei
svarer til ti grafem: <i>, <y>, <u> og <ó>, <e>, <o> og <a>. Vanleg uttalemåte
for /i/ er [i], for /ɨ/ – /ɨ/, for /u/ – [u], for /ɛ/ – [ɛ], for /ɔ/ – [ɔ],
medan for /a/ – [ä]. Allofonisk variasjon er ikkje stor. Grafema <ą> og <ę>
markerer i skrift som oftast ulike kombinasjonar av vokalar med nasalert element
– annan vokal eller konsonant – og uttalen deira avheng av posisjonen deira i
ordet.

Uttalen av vokalar, nasale vokalar inkludert, kan variere litt i ulike regionar
og er knytt til kvalitative endringar av gamle lange vokalar. I mange dialektar
har til dømes den gamle lange a-en utvikla seg til /o/ i staden for /a/.
Schlesisk og særleg kasjubisk har kvar for seg sine eigne særskilde trekk i
vokalsystemet.

I polsk er som oftast den nest siste stavinga i ordet trykktung. Denne regelen
gjeld for slavisk arveleksikon og størstedelen av lånord frå ulike språk.
Unntaket er fleire verbalbøyingsformer: presumptiv og fleirtal i preteritum:
chcielibyśmy (~«me ville»), robiliśmy («me gjorde»), latinske og greske lånord
som sluttar på -ika, -yka: matematyka («matematikk»), logika («logikk»), nokre
samansetningar: rzeczpospolita («republikk»), czterysta («fire hundre») og ein
del andre ord som tradisjonelt får uregelmessig trykk på grunn av ulike faktorar
(analogi, lån, osv.). Unntaka dannar ikkje tydelege kategoriar verken
morfologisk eller semantisk sett, difor opptrer det ofte forskjellige feil i
trykkleggjing. Mange, særleg yngre språkbrukarar, flyttar trykket alltid til den
regelmessige, nest siste stavinga.

Polsk er eit flekterande språk med fem ordklasser som kan bøyast: substantiv,
adjektiv, pronomen (personlege, eigedoms-, demonstrative, relative, spørje-),
talord og verb. I tillegg kan visse adjektiv og adverb ha gradbøying. Orda i
nominalgruppe bøyer i sju kasus (nominativ, genitiv, akkusativ, dativ, lokativ,
instrumental og vokativ), to tal (eintal og fleirtal) og tre kjønn (maskulinum,
femininum, nøytrum; bortsett frå substantiv som har ibuande genus). Verba bøyer
i person (niosę «eg ber» – niesiesz «du ber»), numerus (niosę «eg ber» –
niesiemy «vi ber»), tempus (niesiesz «du ber» – niosłeś «du bar»), aspekt (nieść
«å bere ein gong» – nosić «å bere fleire gonger» – zanieść «å ha bore» – zanosić
«å bere akkurat no») og modus (niosę «eg ber» – zaniósłbym «eg ville ha bore»).
I visse former får verba ogso genusbøying (niosłem «eg bar-maskulinum» – niosłam
«eg bar-femininum»). Infinitiv (nieść «å bere») og ei rekkje partisippformer er
ogso medtekne i paradigmaa for verbalbøying: presens adverbial partisipp (niosąc
«berande-adverb»), presens adjektival partisipp (niosący «berande-adjektiv»),
aktivpartisipp for preteritum (niósłszy «*havande bore») og perfektum partisipp
(niesiony «boren»). Det finst ogso ei verbalform for preteritum som svarer til
norske konstruksjonar med ubestemte pronomen ein og man (niesiono «ein bar»).

Når det gjeld orddanning, er avleiing veldig vanleg, med mange produktive
morfem. Samansetting førekjem derimot ikkje so ofte. I mange samanheng der
germanske språk ville helst ha eit samansett substantiv, har polsk anten eit
uttrykk med adjektiv, eller med eit anna substantiv i genitiv.

I polsk er SVO umarkert ordstilling, men rik morfologi tillèt å bruke ogso andre
ordstillingar for å understreke det snakkaren meiner er viktigast i setninga.
Dette gjer at polsk syntaks er nokso lausare i samanlikning med til dømes
germanske eller romanske språk. Dette særdraget har polsken til felles med
størstedelen av slaviske språk. Makedonsk, bulgarsk og kyrkjeslavisk er
oppsiktvekkjande unntak. Plasseringa av ulike ledd i setninga spelar lik rolle i
polsn som bruk av bunden og ubunden artikkel i språka der binding er ein levande
grammatisk kategori:

Alle fire setningar tyder om lag det same: ein katt sit på bordet, og alle er
korrekte. Det er fokus som er annleis i dei. I (1) er den viktigaste
informasjonen at det er katten som sit på bordet, i (2) — at det er på bordet
der han sit, i (3) — at han sit, medan i (4) — at han sit på bordet, medan nokon
annan gjer noko anna (til dømes står, ligg eller sit ein annan stad).

Polsk er eit pro-drop-språk som tyder at pronomena som fungerer som subjektet i
setninga kan vere utelatne om dei ikkje er trykktunge. Den morfologiske
strukturen av eit polsk verb inneheld allereie informasjon om person og ofte
ogso kjønn, difor er pronomena redundante og kan fjernast.

Polsk har alltid vore skrive med latinske bokstavar. Dei fyrste dokumenta brukte
ulike skrivemåtar, som oftast delvis inspirerte av tysk og tsjekkisk
skriftspråk. På 1500-talet forsøkte Jakub Parkoszowic å innføre ortografiske
reglar, men forslaget hans vart aldri populært. Særdrag av moderne ortografi
opptrer i mellompolsk periode og viser ein stadig evolusjon der radikale
reformer vart avviste til fordel for dei som baserte på nokso kaotisk, men
allereie godt etablert skriftleg tradisjon. Den siste store reforma av
rettskriving fann stad i 1936. Endringane innførte etterpå er små og som oftast
gjeld skrivemåten av eigennamn, store bokstavar, teiknsetjing osv. og vert
vedtekne og utgjevne av Det polske språkrådet.

Bokstavane med diakritiske teikn er rekna som sjølvstendige og vert brukte ved
alfabetisk sortering. Ordet łabądź («svane») opptrer difor i oppslagsverk etter
ordet liczba («nummer»). I tillegg opptrer sju digrafar: ch, cz, dz, dź, dż, rz
og sz, medan bokstavar Q, V og X ikkje dukkar opp i polske ord, unnateke nokre
nyare lånord.



https://nn.wikipedia.org/wiki/Per_Sivle

Per Sivle (6. april 1857–6. september 1904) var ein norsk diktar, redaktør og
journalist. Mest kjend er han for «Den fyrste song», som vart publisert første
gong i 1877, sogedikt som «Tord Foleson» (1885) og barneforteljinga «Berre ein
hund» (1887).

Per Sivle vart fødd i Flåm i Aurland i Sogn og Fjordane fylke. Mora, Susanna
Andersdtr Ryum, var tenestjente, og faren Erik Hansson Sivle var omreisande
heste- og fehandlar. Dei busette seg som innerstar på Stalheim i Voss. Mora
døydde på barnseng då Per var to og eit halvt år gammal, og Per voks opp hjå i
fosterheim hos slektningar på nabogarden Brekke. Per heldt kontakten med faren,
og kunne følgje med når faren var ute på handelsferder.

Per Sivle gjekk Sogndal folkehøgskule to vintrar (1874-75) og tok
mellomskuleeksamen i Kristiania 1876 før han begynte i gymnasklasse på Aars og
Voss' skule i Oslo. Etter ein nervesjukdom, som han kom til å bli plaga med
resten av livet, måtte han avbryte utdanninga det siste gymnasåret.

Han gifta seg 1. august 1887 med Wenche von der Lippe Nilsen frå Bergen. Dei
fekk dottera Susanna i 1888.

Den første boka hans var En Digters Drøm (1878), utgjeven under psevdonymet
Simon de Vita. Året etter gav han ut diktsamlinga Digte. Desse bøkene er prega
av pietistisk forkynning.

Sjukdom og tvil leidde Per Sivle ut i ei religiøs krise. Men snart engasjerte
han seg ut i politikken som redaktør for to Venstre-aviser. Han redigerte
Buskeruds Amtstidende i 1883-84. Etter tre år i Danmark var han så redaktør for
Kristianiaposten (1887-91). Sidan forsøkte han å livnære seg som diktar.

Boka Sogor, som kom i 1887, inneheld barne- og dyreskildringar med både logn
humor og djupe kjensler. Sidan følgde Blandet Selskab (1891), Streik (1891) som
vart omsett til svensk (1892) og tysk (1915), og Folk og Fæ (1898).

Sivle synte seg som ein meisterleg humorist og folkelivsskildrar i dei folkelege
bøkene Vossa-Stubba (1887), Nye Vossa-Stubbar (1894) og Sivle-Stubbar (1895).
Desse stubbane er fortalde på vossamål.

Dei mest verdsette diktsamlingane hans er Noreg (1894), Bersøglis- og andre
Viser (1895), Skaldemaal (1896), En Fyrstikke og andre Viser (1897) og
Olavskvæde (1901). I den nasjonale reisinga nordmennene opplevde før
unionsoppløysinga i 1905, vart Per Sivle med sine verk blant oppsongarane. I
dikt med emne henta frå den norske soga gjorde han fortida til inspirasjon i
unionsstriden. Desse dikta vart henta fram att under okkupasjonen 1940-45.

Dei personlega dikta hans svinga mellom undergangsstemningar og aktiv livstru.
Dikta er skrivne med fast, hoggande rytme. Per Sivle skreiv både riksmål og
landsmål, og det skal vere innanfor landsmålsdiktinga ein kan finne det mest
verdfulle.

Per Sivle fekk statens diktarstipend fem gonger i 1890-åra etter løyving frå
Stortinget. Han mista stipendet i 1904. Han var sjuk og vart særs nedbroten
etter avgjerda. Ei tid før han døydde, synte han venen Anders Hovden
manuskriptet til songen «Ja, no skal Noreg ha takk fyr meg». 6. september 1904
forlet han leiglegheita si med ei helsing liggande i nattbordsskuffa: «Jeg vilde
ei leve, men turde ei dø - og levede livet som før. Nu vil eg ei dø, men tør
ikke leve - og - dør.» 1904. Han tok ein revolver med seg på Christiania bad i
Vika, og enda livet sitt der. Han ligg gravlagd på Strømsgodset kyrkjegard i
Drammen, der soknestyret har gjort vedtak om å kosta tilsynet med og
vedlikehaldet av gravstaden.



https://nn.wikipedia.org/wiki/Ordtak

Ordtak, ordspråk eller ordtøke er korte, velformulerte og poengterte setningar
som på ein konkret måte uttrykkjer livsvisdom, allmenngyldige sanningar,
røynsler, levereglar eller vurderingar av forskjellig slag. Omgrepet «ordtak»
vert særleg brukt om folkelege uttrykk utan kjend forfattar. Dei kan vere
internasjonale, nasjonale og regionale, og finst i ei nærast uendeleg mengd og
variantar. Ordtøke vert rekna som ein del av folkediktinga, og gir uttrykk for
kultur og verdisyn i ei folkegruppe.

Ordspråka representerer ein svært gammal og populær tradisjon, og ei stor mengd
ordspråk, òg dei vi bruker i dag, kan sporast attende til India og høgkulturane
rundt Eufrat og Tigris for fleire tusen år sidan. Det same gjeld for det gamle
Egypt og Hellas, der blant andre filosofen og vismannen Anakharsis blei berømt
for ordspråka sine. Bibelen har mange ordspråk, særleg i boka Salomos ordtøke i
Det gamle testamentet. Dei jødiske samlingane Talmúd og Midrasj er fulle av
ordtak og ordspråkliknande levereglar og praktiske råd. I oldtida kunne vismenn
ha slik visdomsdikting innan denne litterære sjanger som leveveg, og mange
bibelord blei difor nedteikna som ordspråk. Vi kjenner òg ei mengd latinske
motto og ordspråk frå Romerriket, både omsetjingar og nye. Norrøn visdomsdikting
finst i rikt monn i Den eldre Edda, blant anna i Håvamål.

I mellomalderen kom det ei rekkje ordspråk til Spania og Europa frå arabarane.
Då blei ordspråk brukt i homiliar og preiker for å understreke moralske poeng.
Den engelske poeten Geoffrey Chaucer (1343-1400) brukte derimot ordspråk
humoristisk.

Både form og innhald i ordspråka femner vidt. Det kan vere praktiske råd og
fornuftige levereglar, allmenne vurderingar og religiøse pålegg uttrykt som
vakker poesi eller kvikk satire. Dei fleste vitnar likevel om ein munnleg
forteljartradisjon. Dei er korte, velklingande og lette å hugse. Mange ordspråk
vender seg dessutan direkte til tilhøyraren, dei er poengterte sitat frå
forteljingar eller heile historier fortalte i ei kort setning.

Som skaldekunst og anna dikting inneheld ordspråka fleire diktarlege og
språklege verkemiddel. Særleg vanleg er samanlikningar og metaforar, bokstavrim
(brende barn skyr elden), oppattak og rytme. Andre retoriske og metriske greip
kan vere bruk av hyperbol, besjeling, paradoks, ordspel og tropar, særleg i
nyare sitat og aforismar.

Utanlandske eller framand ordspråk og ordtak som er mindre kjende, kan verke
særleg treffande fordi dei blir opplevde som friskare og mindre klisjefylte. Når
for eksempel omgrepet heimlengt vert biletgjort med det persiske munnehellet
«slik elefanten draumar om India», vil mange i Noreg oppleve dette som spesielt
poetisk og spanande.

I Norske Ordsprog skil Ivar Aasen mellom fullkomne ordtak, fullstendige uttrykk
som gjev ei sjølvstendig meining utan å trenge noka vidare forklåring (til dømes
«Alderen gløymer ikkje mannen»), og ufullkomne ordtak, som treng ein kontekst
for å gje meining (til dømes «Han har mange jarn i elden»). Ufullkomne ordtak,
eller munnhell, nemner ofte opphavsmannen, og slike vert kalla «hermestev» eller
«hermer». Innhaldet i eit fullkomme ordtak er gjerne ein viss observasjon eller
ei røynsle, framsagt med så få ord som råd, i ei form som festar seg i minnet,
og som kan takast opp att utan forandring. Det inneber at ordtaka ofte har god
ordrytme, rim, helst då bokstavrim, og ei dobbel tyding som både gjeld
bokstavleg og biletleg.

Mange kjende forfattarar har late seg inspirere av enkeltordspråk og ordspråk
som litterær sjanger. Dei har sitert gamle ordtak direkte, skrive dei om eller
funne på nye i gammal stil. Enkelte har òg basert forteljingar og songar på
innhaldet i kjende ordspråk. Den nederlandske diktaren Jacob Cats (1577-1660)
skreiv til dømes folkelege, moralske ordspråk og anna som blei svært populært i
samtida si. Russaren Ivan Krylov (1769-1844) skreiv folkelege, ofte satiriske
fablar bygde over russiske ordspråk, populære historier som fekk tyding for
russisk språk. Alfred de Musset (1810-1857), fransk romantisk forfattar, utgav
på 1830-talla fleire komediar under namnet Proverbes («ordspråk»), eit ord som
på den tida òg vart brukt om ein dramatisk sjanger. I nyare tid har den tyske
poeten Franz Mon (1926-) brukt bitar av ordspråk, sitat og talemåtar i den
såkalla konkrete poesien sin. Det same gjeld nigerianaren Gabriel Okara som i
1964 gav ut romanen Voice der han leikar med afrikanske ordspråk og anna. I
moderne norsk kan diktaren Georg Johannesen (1931-2005) nemnast. I Danmark laga
Piet Hein (1905-1996) sin eigen ordspåksjanger gjennom sine «gruk», rima,
poengterte smådikt.

Fleire sitat frå kjende litterære verk har gått inn i språket som ordtak. I den
engelskspråklege kulturen blir særleg verselinjer av William Shakespeare
(1564-1616) ofte sitert. I Noreg er Henrik Ibsen (1828-1906) den forfattaren som
blir oftast sitert. Skodespela hans har gjeve oss munnhell som «Evig eies kun
det tapte», «Om jeg hamrer eller hamres, - likefullt så skal der jamres» og «Tar
De livsløgnen frå et gjennemsnittsmenneske, så tar De lykken fra ham med det
samme».

Tallause bibelord er gåtte inn som ordspråk i den kristne og jødiske verda.
Salomos ordtøke i Bibelen er berre bygd opp av faste munnhell. Her er nokre
formaningar om latskap:

Norrøn visdomsdikting er representert i Den eldre Edda, ei samling oldnordiske
gude- og heltedikt som blei nedskrivne på Island på 1200-talet. Edda inneheld
blant anna Håvamål, det vil seie «den høge sin tale», der guden Odin gjev gode
råd og levereglar. Særleg rommar ordspråkdikta i Håvamål visdomsord og sentensar
om etikk og livsyn i eldre tider. Nokre døme herifrå er:

Den danske presten og språkforskaren Peder Pedersen Syvs klassiske Almindelige
danske Ordspog, som kom i to band i 1682 og 1688, inneheld både danske og norske
ordspråk:

Ivar Aasen gav ut samlinga Norske Ordsprog med utgåver frå 1856 og 1881. Med
samlinga ville han auke vørdnaden for allmugen ved å vise fram noko av visdomen
i folkedjupet.

Heilt sidan visdomslitteraturen i oldtida har ordspråk vore populære i talar,
forteljingar og i daglegspråket. Diktarar og forfattarar har skrive og spreidd
nye ordspråk samtidig som folkeminnegranskarar og andre har samla inn og utgjeve
både klassiske og folkelege ordspråk.

Ordspråksamlingar blei utgjeve med særleg iver frå 1500-talet, delvis på grunn
av auka interesse for folkedikting, og sidan som ledd i styrkinga av dei
europeiske nasjonalstatane frå 1700- og 1800-tala. Dansken Peder Laale samla alt
på midten av 1300-talet nesten 1200 nordiske ordspråk og talemåtar, og skreiv
dei ned både på dansk og latin. I Noreg utgav språkforskaren Ivar Aasen Norske
Ordsprog først i 1856, seinare ei omarbeidd og meir folkeleg utgåve i 1881. I
Finland samla mellom andre Henrik Florinus (1633-1705) og i Sverige Richard
Dybeck (1811-1877) inn ordspråk.



https://nn.wikipedia.org/wiki/Niger

Niger er ein stat i Vest-Afrika, og har grense i nord mot Algerie og Libya, i
aust mot Tsjad, i vest mot Burkina Faso og Mali og i sør mot Nigeria og Benin.
Niger er eit av verdas varmaste land og 80 % av landet er i ørkenen Sahara.

Vêret i Niger er preget av det subtropiske høytrykksbeltet og korleis dette
endrar seg med årstidene. Dei nordlege områda av Niger strekkjer seg inn i
Sahara og har ein årsnedbør under 50 mm. Temperaturen er høgast i april–mai med
middeltemperaturar 33–34 °C, lågast i januar med 18–22 °C.

Dei sørlege områda er ein del av savannelandskapet Sahel, som får regntid mellom
mai og september. Regnmengdene kan derimot variere ein god del frå år til år og
berre kring 10 % av landet har ein årsnedbør over eller omkring 500 mm. Niamey,
som ligg heilt sør i landet har ein årleg nedbørsnormal på 554 mm.
Årstemperaturen i savannestrøket er omkring 28 °C, medan middeltemperaturen i
januar går ned i 22–25 °C. Både dei daglege og årlege temperatursviningane er
store. Niamey har til dømes ein årsamplitude på 10 °C og ein dagleg
middelamplitude på 16 °C.



https://nn.wikipedia.org/wiki/Nice

Nice (oksitansk: Niça [klassisk norm] eller Nissa, italiensk: Nizza,
gresk:Νίκαια) er ein by sør i Frankrike ved kysten av Middelhavet mellom
Marseille og Genova med eit storbyområde på 933 080 innbyggjarar (1999). Byen er
ein stor turistby, og ein av dei største feriebyane på Den franske rivieraen
(Côte d'Azur).

Nice ligg i regionen Provence-Alpes-Côte d'Azur, og er ein kommune og préfecture
(hovudstad) i Alpes-Maritimes. Nice var tidlegare ein del av den italienske
staten Piemonte som i dag er ein del av Italia. Utanfor Nice ligg Cap Ferrat.

Menneske sette allereie sin spor i Nice for om lag 400 000 år sidan. Forsking
har vist at Nice var eit av dei første stadene der menneske byrja og bruke eld.
Nice vart grunnlagd for rundt året 350 f.kr av grekarane frå Marseille, som
kalla kolonien Nikaia (av Nike på gresk, som er den greske sigersgudinna). 154
f.kr. tok romarane over byen, som busette seg lengre opp ved den noverande
bydelen Cimiez.

På 900-talet vart Nice styrt av grevane i Provence og hamna under Amadeus VII av
huset Savoy i 1388. På 1700- og 1800-talet vart Nice fleire gonger okkupert av
franskmenna, men vart ikkje fullstendig fransk før i 1860, då Napoleon III
avslutta ein avtale med huset Savoy.

Ein kan framleis merke den italienske innflytinga på byen, mellom anna i
gatenamn og på restaurantar. Den lokale dialekten, «niceansk» (fransk: Niçois;
niceansk: Nissart) høyrest ut som ein blanding av fransk, italiensk og
provensalsk. Han skil seg så pass mykje frå fransk at det stundom vert rekna som
eit eige språk. Lokalnyhende på TV vert lese opp på niceansk, men berre ein
brøkdel av innbyggjarane kan språket.

Nice har ein heilt egen matkultur der mellom anna socca (ei slags pannekake),
pissaladière (ein slags pai), bouillabaisse (fiskesuppe) og salade nicoise er
blant spesialitetane.

Av turistattraksjonar har ein strandpromenaden La Promenade des Anglais som
strekkjer seg langs den lange stranda, Hôtel Negresco som er det mest
prestisjefylte hotellet i byen, La Colline du Château der ein finn runinane av
eit gamal slott og katedralen Notre Dame. Andre attraksjonar er den russiske
katedralen og gamlebyen med det vidkjende markedet.

Nord for Nice byrjar Alpane, og vestover ligg dei fasjonable turistbyane Cannes
og St. Tropez, austover ligg Monaco og Menton. Alle desse byane er knytte saman
av lokaltog og motorvegar. Den lokale kollektivtraffiken i Nice vert driven av
Sunbus (Service Urbain de Nice).



https://nn.wikipedia.org/wiki/Mylne

Ei mylne, mølle eller kvern er ei maskin som vert nytta for å mala korn. I
tradisjonelle kvernar vert kornet knusa mellom to horisontale møllesteinar, der
den eine steinen er stasjonær og den andre vert driven rundt. Ein annan type
hadde eit tungt steinhjul som vart rulla over kornet for å knusa det.

Den tidlegaste bruken av handkvernane ein kjenner til, var i Levanten i
epipaleolithikum (midtre steinalder) [treng kjelde]. På nordiske buplassar er
funne handkvernar heilt frå 400-talet . På små bruk var handkvernar lenge i bruk
og somme stader, som til dømes i nokre latinamerikanske land, er handkvernar
framleis i bruk.

Kvernsteinane vart hogne ut frå fjell med kyanittførande granatglimmerskifer, og
i Noreg er det funne spor etter kvernsteinindustri heilt frå rundt 700 . Ein
trur at denne industrien auka og var på det største i mellomalderen . Selbu skal
ha hatt den største produksjonen, men det vart òg brote kvernstein i Åfjorden i
Hyllestad kommune i Sogn og Fjordane, Sømna, Salvær, Sørreisa, Rana og Vågå.

Større kvernar vart drivne med ymse typar energikjelder, som rennande vatn og
vind, alt etter kva naturen hadde å by på.

I land med rikeleg tilgang på elvar og bekker, som i Noreg, har vasshjul og
kvernkallar vore mest utbreidd. I Noreg har vasskvernar vore i drift frå
høgmiddelalderen . Vasskvernar har òg vorte kalla bekkekvernar, fossekvernar og
flaumkvernar. Den siste nemninga tyder på at kvernane har stått ved flaumbekker.
Det var difor vanleg å mala kornet på hausten når det ofte var mykje regn, eller
i vårflaumen. Medan ein treskte manuelt, var det ofte for seint å mala om
hausten.

Medan det i andre skandinaviske land var godseigarar og storgardar som gjennom
privilegium åtte mylnene, hadde alle norske bønder høve til å halda seg med eiga
kvern . Det vart sagt at «kjerring, hest og kvern høyrde til kvart bruk». Ein
reknar med at det rundt 1830 var mellom 25 000 og 30 000 kvernar i Noreg, eller
rundt 30 % av alle gardar i landet . Men framover mot år 1900 minka talet på
grunn av at ein gjekk over til større bygdekvernar, som gav finare mjøl, og ut
på 1920-talet var talet nede i rundt 7000 . Gardsbruk som rådde over ei elv
eller ein bekk med nok vassføring til å mala meir enn sitt eige korn, kunne få
ei ekstrainntekt ved å mala for andre som ikkje hadde eiga kvern. Eiker skal ha
vore tidleg ute med å utnytta vasskrafta til å driva kvernane .

I flatt lende ute ved kysten er det ofte stabil vind, og vindenergi vart ei
turvande energikjelde for kvernane. Vindmøller vart utbreidde, og i fleire
hundre år prega dei kystlandskapet. Sjølv om ein i dag ofte forbind vindmøller
med Nederland, var dei òg i bruk mange andre stader, som Danmark, Sverige,
Nord-Tyskland og Iberia. Dei var og utbreidde på slettelandskap med stabil vind,
som i Ukraina.

Fleire typar var i bruk. På stubbmøllene roterte heile mølla, slik at ho kunne
snuast etter som vinden snudde. Namnet kjem av at tidlege stubbmøller vart bygde
rundt ein stubbe, eller eit tre, som tente som fundament og opplagring. Denne
typen kvernar var ofte ikkje så store. På vindmøller av hollandsk type var det
berre den øvre delen av huset som roterte. Denne typen var ofte bygd av murstein
og var så stødig at det var mogleg å byggja store møller. Ein tredje type, kalla
«paltrockkvern», likna på stubbkvernane på det viset at heile huset roterte, men
i staden for eit sentralt lager kvilte huset på ein hjulkrans under
ytterveggene.

Ein er ikkje sikker på når dei fyrste vindmøllene vart tekne i bruk, men i ei
babylonsk lov frå 1750 fvt. er dei nemnde.[treng kjelde]

Der ein ikkje hadde tilgang korkje på rennande vatn eller stabil vind, var ein
nøydd til å nytta hestevandringar. Dette var ei kostbar løysing, både på grunn
av at det sleit på hestane, og på grunn av at det gjekk meir fôr når hestane
arbeidde hardt.

Då dampmaskinar vart tilgjengelege på 1800-talet, vart hestevandringane i stort
mon bytte ut med dampmaskinar. Der kol var lett tilgjengeleg, vart det nytta som
brensle for dampmaskinane, men det var òg vanleg å nytta halm som brensle. På
slutten av 1800-talet tok ein òg til å nytta råoljemotorar, som var lettare å
flytta frå gard til gard, eller mellom treskjeverk og kvern. Bensinmotorar var
mindre attraktive, både på grunn av at bensin var dyrare enn råolje, og på grunn
av brannfaren.

Mot slutten av 1800-talet auka kravet til kvaliteten på mjølet, og finare mjøl
enn ein fekk frå gardskvernane, vart etterspurt. Dette førte til at det vart
bygd større bygdekvernar. Desse kunne vera eigde av fleire gardbrukarar, som
hadde midlar å skyta inn. Men det var heller ikkje uvanleg at ein pengesterk
handelsmann bygde kvern og leigde ein mylnar og hjelparar.



https://nn.wikipedia.org/wiki/Mauritania

Mauritania er ein stat nordvest i Afrika. Det har kyst mot Atlanterhavet i vest
og grense til Vest-Sahara (annektert av Marokko i nordvest, Algerie i nordaust,
Mali i søraust og Senegal i sørvest. Hamnebyen Nouakchott er hovudstad og
største by. Landet er kalla opp etter det gamle berbarriket Mauretania.

Mauritania utgjer den vestlege delen av Sahara med ei kystlinje mot
Atlanterhavet. Landet ligg mellom 15º og 27ºN, og har eit svært varmt og tørt
klima det meste av året. Den sørlege halvdelen av landet kan få litt regn mellom
juni og oktober når sørvestleg vind (den vest-afrikanske monsunen) fører fuktig
luft inn frå Sør-Atlanteren. På denne tida av året er det meir skyer og lufta er
forholdsvis fuktig. Resten av året kjem vinden stort sett frå nordaust, og fører
med seg svært varm og av og til støvete og disig luft frå dei nordlege områda av
Sahara. Denne vinden vert kalla harmattan.

Det nordlege området av landet er så godt som heilt tørt, men kan få ei regnbye
og to når som helst på året. Ved kysten kjem regnet hovudsakleg frå juli til
oktober, og Nouakchott som ligg her har ein årleg nedbørsnormal på 153 mm, der
det aller meste kjem i august. Heilt sør i landet ligg den årlege normalen
mellom 300 og 375 mm, men dette varierer frå år til år. Dette regnet er ikkje
nok til å drive jordbruk sidan det kjem på den varmaste tida av året.



https://nn.wikipedia.org/wiki/Madeira

Madeira er ei øygruppe i Nord-Atlanteren. Øygruppa er ein sjølvstyrt region i
Portugal. Hovedstaden heter Funchal. Sjølv om øya geografisk høyrer til Afrika,
og ligg 650 km utanfor kysten, høyrer ho politisk og kulturelt til Europa, som
ligg 955 km unna.

På to av øyane, Madeira og Porto Santo, bur det folk. I tillegg finst fem aude
øyar fordelt på to mindre øygrupper; Ilhas Selvagens og Ilhas Desertas.

Madeira vart av romarane kalla Dei fiolette øyane og vart gjenoppdaga av
portugisiske sjømenn mellom 1418 og 1420. Øygruppa vert rekna som først oppdaga
av Henrik Sjøfararen frå Portugal. Øyane er ein populær feriestad året rundt og
er kjend for madeiravinen, blomar og broderte handverk. Nyårsfeiringa på Madeira
er òg kjend og i følgje Guinnes rekordbok er fyrverkeriet i feiringa det største
i verda.

Øyane er ein del av den delvis undersjøiske fjellkjeden Madeira-Tore. Hovudøya
Madeira har eit kupert fjellandskap og det høgaste punktet er Pico Ruivo på 1862
moh. Porto Santo er den eldste av øyane og vart truleg danna i miocen for 18-19
millionar år siden. Den vulkanske aktivitete vart fram til pliocentida. Ein
skjoldvulkan raga 6 km over havbotnen då det vart utvikla ei aust-vestleg rift i
jordskorpa.

Madeira vart først oppdaga av romarane, men vart etter kvart gløymd. På
1400-talet vart øya oppdaga på nytt og vart ein del av Portugal. Portugisarane
starta koloniar og plantasjar på øya og plasseringa til Madeira gjorde ho til
ein mellomstasjon for handelsfartøy som mellom anna førte slavar.

I 1834 vart Madeira eit distrikt utanfor fastlandet, men den store endringa kom
i samband med demokratiseringsprosessen i Portugal på 1970-talet. I 1976 vart
Madeira ein autonom region og har utvikla seg til ein økonomisk frisone samtidig
som turismen har vokse sterkt. I samband med omvandlinga til ein autonom region
fekk Madeira og Asorane ei særstilling i grunnlova til Portugal.

Den britiske påverknaden på Madeira merkar ein mellom anna gjennom det velkjende
hotellet Reid's Palace og ved at britane i lang tid har hatt Madeira som
reisemål. Storbritannia okkuperte Madeira to gonger på 1800-talet.



https://nn.wikipedia.org/wiki/Los_Angeles

Los Angeles (ofte korta til LA) er ein storby sør i delstaten California på
vestkysten av USA. Los Angeles er den største byen i California, og den nest
største byen i USA med eit innbyggjartal på 3 798 981 (2002), med forstadar
kring 17,5 millionar.

LA ligg i Los Angeles County. Byen er USA sitt største byområde i utstrekning,
med kring 1200 km² i samla flatevidd.

Området Los Angeles ligg på har vore folkesett av amerikanske urfolk i tusenvis
av år, i hovudsak av Chumashfolket og Tongvafolket.

Europearar kom til Los Angeles fyrste gong i 1542, då spanjolen Juan Cabrillo
reiste gjennom området. Det var ikkje før i 1769 at spanjolane etablerte ein
varig busetnad i området, da dei etablerte Mission San Gabriel Arcangel her.

Den 4. september 1781 grunnla nybyggjarar frå misjonen ein by. Denne byen vart
kalla El Pueblo de Nuestra Señora la Reina de los Ángeles de la Porciúncula.
Namnet syner tilknyting til Fransiskanarane.

Fram til den meksikansk-amerikanske krigen i 1846-48 var byen ein liten
meksikansk småby. Etter at USA erobra California byrja byen å veksa snøgt, som
eit resultat av gullfeberen frå 1849. I 1850 fekk Los Angeles bystatus.



https://nn.wikipedia.org/wiki/Loke

Loke er ein fleirsidig figur frå norrøn gudetru. Han var av jotunætt, men òg
fosterbroren til Tor. Han gjorde fleire vonde peik mot æsene, men var òg med på
fleire morosame eventyr med dei. Loke kan ta dyreform og skifta kjønn, og gjer
dette ofte i dei mange historiene han er med i.

Loke er son av Farbauti og Laufey (Nál), og har to søsken; Byleist og Helblinde.
Han er gift med Sigyn, som han fekk to søner med, Narve og Vale. Med gygra
Angerboda fekk han dei fæle monstra Fenrisulven, Midgardsormen og Hel. Loke var
òg mor til Sleipner, hesten til Odin.

Som ås hjelpte Loke ofte dei andre gudane til å kjempa mot jotnane, medan han
som jotun likte å narra og skada æsene. Han klippa håret av Siv, men skaffa
henne i ettertid gullhår. Han fekk òg den arge og hemngjerrige Skade til å le
ved å binda ei geit fast til testiklane sine.

Han hjelpte mellom anna til då æsene skulle ha gjerde rundt Åsgard, og ein jotun
bygde han for dei. Jotunen føreslo eit veddemål, som æsene gjekk med på,
oppmuntra av Loke: Dersom jotunen kunne fullføra muren på ein vinter, skulle han
få Frøya og sola som løn. Dersom han gjekk over tidsfristen, skulle arbeidet
vera gratis. Då det såg ut som om jotunen skulle klara det, skapte Loke seg om
til ei merr og lokka vekk hesten hans, Svadilfare. Slik blei Loke mor til
Sleipner.

Guden får stadig i oppdrag å stela ting for andre, og han er svært flink til
det. Mellom anna stal han gullsmykket til Frøya, Brisingamen, medan ho sov.

Det verste peiket hans var drapet av Balder. Loke gav den blinde guden Hod ein
boge og ei pil av misteltein, Loke visste at mistelteinen var den einaste
planten som kunne skada Balder. Deretter hjelpte han Hod å sikta på den usårlege
guden. Balder døydde av skotet, og blei send til Helheim.

Æsene sørgde stort over dette, og bad Hel om å få han tilbake. Ho gjekk med på
det, men berre dersom alle skapningar i verda ville gråta for han. Det gjorde
dei alle, bortsett frå ein: Loke, i skapnaden av ei jotunkvinne.

Loke er ofte éin som seier det som ikkje skal seiast, han erter folk og røper
løynder. Han er òg glad i veddemål, både på eigne og andre sine vegne. Mellom
anna vedder han hovudet sitt mot smedekunsten til dvergen Sindre. På dette viset
vinn han grisen Gyllenbuste, gullringen Draupne og hammaren Mjølner for æsene,
men tapar hovudet. Loke peiker då på at han berre har lova bort hovudet sitt -
halsen hans kan ikkje skadast. Dvergen tek då fram nål og tråd og syr att munnen
til Loke.

I eddadiktet Lokasenna kjem Loke ubedd til Ægir sitt gjestebod og eglar på seg
alle gudane, stort sett ved å fornærma manndommen til æsene og kyskheita til
åsynjene.

Då æsene til slutt blei leie av lureriet til Loke, fanga dei han og batt han
fast med tarmane til sonen Narve. Dei stakk ut auga hans og hang ein orm opp
over han, som stadig drypp eiter nedi augehola. Kona Sigyn held ein bolle over
han slik at gifta ikkje skal plaga han så mykje, men når ho tømmer bollen drypp
gifta ned i såra, Loke skrik, og jorda bivrar.

Under Ragnarok skal Loke bli fri igjen og kjempa mot æsene, men han skal òg
sjølv døy i slaget.

I ulike historier går Loke frå å vera ein morosam luregud til ein skikkeleg
vondskapsfull skapning. Kanskje er han blitt vondare med tida, slik mange gudar
endrar karakter med tida. Mellom anna er han ikkje skuld i Balders død i
tidlegare forteljingar. For dei nykristna menneska i Norden kan Loke ha blitt
ein slags djevlefigur som då sjølvsagt fekk meir vondt i seg enn han tidlegare
hadde hatt.

Loke blei nemleg òg sett på som ein vernande gud. I ein færøysk ballade frå
1700-talet, Loka Thaattur, er Loke den som klarer å verna ein bondeson der Odin
og Hønir ikkje kan. Odin bruker ein kveiteåker som gøymestad, men trollet som er
ute etter guten finn han. Hønir gøymer han i nakkefjøra på ei svane, men trollet
finn han der òg. Berre Loke klarer å lura trollet, ved å gøyma guten blant egga
til ei flyndre. Trollet finn flyndra, men Loke har fortalt guten at han må
springa inn i naustet like ved. Han så gjer, trollet set seg fast i eit kikkehòl
(eller noko liknande), og Loke kappar av han foten og set ein stokk og ein stein
inn i det som er igjen. Slik drep han trollet og reddar guten.



https://nn.wikipedia.org/wiki/Lingvistikk

Lingvistikk er det vitskaplege studiet av naturleg språk og tale. Eit anna namn
på lingvistikk er språkvitskap. Utøvarar av lingvistikk blir kalla lingvistar.
Omgrepet lingvist blir av og til feilaktig nytta om ein polyglott, altså ein som
snakkar fleire språk, men ein lingvist treng ikkje nødvendiggvis snakke fleire
språk. Det er to viktige skiljelinjer innan lingvistikken:

Språkforskarar som beintfram kallar seg lingvistar eller teoretiske lingvistar,
utan vidare kvalifikasjonar, driv vanlegvis med autonom, teoretisk lingvistikk,
og dette er vanlegvis sett på som kjernen av feltet. Men språkforsking blir
utført i ei rekkje ulike retningar, som ikkje alltid er i harmoni med kvarandre.
Den amerikanske forfattaren og frilansjournalisten Russ Rymer har sagt det slik:

Hovudmålet med autonom teoretisk lingvistikk er å karakterisere eigenskapane ved
den menneskelege språkevna, eller deira språklege kunnskap. Ein ynskjer å
forklare kva det er eit individ kan når dette individet snakkar eit språk,
korleis denne kunnskapen oppstod, og korleis slik kunnskap interagerer med andre
kognitive system. Alle menneske (dersom vi ser bort frå patologiske tilfelle)
tileignar seg morsmålet sitt, det språket som blir nytta rundt dei i
oppvekstmiljøet deira, om dette er eit talespråk eller eit teiknspråk. Dessutan
oppnår dei slik kunnskap utan systematisk opplæring eller instruksjon. Dyrearter
det er nærliggande å samanlikne oss med, har ikkje denne evna. Det må difor
eksistere ein artsspesifikk genetisk skilnad mellom menneske og desse
dyreartene, og denne skilnaden må liggje til grunn for den menneskelege evna til
å tileigne seg språk. Dette er faktisk ukontroversielt. Det er mykje meir
kontroversielt om denne artspesifikke, nedarva eigenskapen bør tenkjast på som
ein spesialisert modul av den kognitive utrustinga vår som berre har med språk å
gjere, altså ein språkspesifikk modul. Vi veit likevel at det finst område av
hjernen som er vitale for språkevna vår, nemleg Brocas område og Wernickes
område. Sidan barn tileignar seg ulike språk dersom dei veks opp i ulike
språkmiljø, er det naturlegvis ingen genetisk basis for skilnadene mellom eit
språk og eit anna.

Det er kanskje endå meir slåande at det finst dokumenterte tilfelle av
teiknspråk som utvikla seg i samfunn av arveleg døve born som ikkje hadde
tileigna seg noko anna språk, og som difor ikkje kunne ha vore utsett for
talespråk. Slike teiknspråk har vist seg å dele mange av dei eigenskapane som
kjenneteiknar ulike talespråk. Dette støttar opp under hypotesen om at slike
språklege likskapar bør forklarast utor den menneskelege artsspesifikke
biologiske utrustinga, snarare enn språkslektskap.

Eit døme på ein universell generalisering om språk er at det finst ei rekkje
språk som systematisk plasserer verbet på nest første plassen i hovudsetningar,
til dømes norsk og tysk. Dette blir vanlegvis kalla for V2, og nedanfor er det
gjeve eit døme på dette med verbet i utheva skrift. Det finst derimot ingen
språk som systematisk plasserer verbet på nest siste plassen.

Eit anna døme finst i organiseringa av stavingar. Norsk tillèt stavingar som
består av ein konsonant (forkorta som «K»), etterfølgd av ein vokal (forkorta
som «V»), som igjen blir følgt av ein konsonant (døme: mat; KVK). Det finst
språk som utelukkande har KV-stavingar (døme:ta). Dei tillèt ikkje stavingar som
endar på ein konsonant (KVK eller VK). Men det finst ingen språk som utelukkande
tillèt VK-stavingar, stavingar som består av ein vokal etterfølgd av ein
konsonant, altså eit språk som ikkje tillèt stavingar som byrjar på ein
konsonant (KVK eller KV). Norsk tillèt VK-stavingar (ut), men òg KV-stavingar
(på).

Det ser altså ut til at det er umogleg for den menneskelege språkevna å tileigne
seg språk som systematisk plasserer verba på nest siste plassen i
hovudsetningar, eller språk som systematisk forbyr stavingar som byrjar på ein
konsonant, medan dei omvende systema (verbet på nest første plassen, eller
forbod mot VK-stavingar) er relativt vanlege. Grovt sagt kan samlinga av slike
universelle generaliseringar kallast den universelle grammatikken (eller UG).
Dette temaet er likevel kontroversielt, og termen blir nytta på mange ulike
måtar.

Universelle språklege eigenskapar (språklege universalia) kan delvis forklarast
som resultat av universelle eigenskapar ved dagleglivet til menneske. Til dømes
vil alle menneske vere i jamleg kontakt med vatn, så det er inga stor
overrasking at alle språka i verda har eit ord for vatn. Når ein prøver å finne
ut kva for språklege universalia som stammar frå den biologiske utrustinga til
arta må ein altså kontrollere for dette. Men daglege røynsler er ikkje
tilstrekkeleg for språktileigning, sidan dyr som lev rundt menneske ikkje
tileignar seg menneskespråk. Dyr kan tileigne seg eller forstå eit avgrensa
vokabular, men forsøk med sjimpansar og andre relativt intelligente dyrearter
har vist at dei i beste fallet er svært avgrensa med omsyn til tileigning av
grammatiske reglar.

Skuldast eigenskapar ved UG generelle eigenskapar ved menneskeleg kognisjon,
eller eigenskapar ved menneskeleg kognisjon som er språkspesifikke? I dag veit
vi for lite om kognisjon til å kunne stille denne spurnaden på ein presis måte.
Difor formulerer ein ofte lingvistiske generaliseringar utan å ta stilling til
dette.

Allereie i antikken forstod grekarane og indarane at naturlege språk organiserer
seg rundt grammatiske kategoriar, som substantiv og verb, nominativ og
akkusativ, eller presens og preteritum.

I tillegg til å bruke slike grammatiske kategoriar har naturlege språk den
viktige eigenskapen at dei organiserer element i rekursive strukturar. Ein
substantivfrase kan innehalde ein annan substantivfrase, og ei undersetning kan
innehalde ei anna undersetning. Substantivfrasen «favorittsjokoladen til sonen
til kongen av Danmarks» er eit døme på dette. Rekursjon var kjent i
lingvistikken tidlegare (til dømes gjennom Jespersen), men det var først etter
at Noam Chomskys bok Syntactic structures kom ut i 1957 at ein forstod
rekkjevidda av dette aspektet ved naturlege språk.

Chomsky nytta ein kontekstfri grammatikk i tillegg til transformasjonar til å
skrive ein formell grammatikk for eit fragment av engelsk. Sidan har
kontekstfrie grammatikkar vorte skrivne for store fragment av ulike språk (til
dømes GPSG for engelsk), men det finst no matematiske bevis for at kontekstfrie
grammatikkar ikkje kan takle fenomen som kryss-serielle avhengigheiter, og desse
finst i naturlege språk. Dette viser altså at ein treng kraftigare mekanismar,
til dømes transformasjonar.

Poenget er at substantivfrasene føre verbklynga (Jan, Piet, de kinderen) avheng
av verba i verbklynga (zag, helpen, zwemmen) i tur og orden frå venstre til
høgre.

Dette tyder at formalismar for grammatikkar for naturlege språk må vere relativt
kraftige med omsyn til kva slags strukturar og avhengigheiter dei kan generere.
Dei modellane vi har for grammatiske strukturar (LFG, HPSG og minimalisme) er
difor for kraftige til at vi kan implementere dei i dagens datamaskiner.
Komputasjonelle implementeringar er difor nøydt til å forenkle modellane.

Sosiolingvistikk, antropologisk lingvistikk, og lingvistisk antropologi er
samfunnsvitskapar som ser på interaksjonen mellom språk og samfunn.

Diskursanalyse er eit område kor retorikk og filosofi interagerer med
lingvistikken.

Andre interdisiplinære område av lingvistikken omfattar språktileigning,
evolusjonær lingvistikk, datalingvistikk og kognitiv vitskap.

Medan teoretisk lingvistikk går ut på å finne og skildre fenomen som
kjenneteiknar den menneskelege språkevna, både ved å undersøkja spesifikke språk
og ved å samanlikne ulike språk, representerer anvend lingvistikk forsøk på å
bruke slike funn til å løyse problem i andre område. Ein nyttar ofte termen
anvend lingvistikk om bruk av lingvistikk til undervisningsformål, men resultat
av lingvistisk forsking blir nytta i mange andre samanhengar òg.

I mange område av anvend lingvistikk nyttar ein i dag datamaskiner. Talesyntese
og talegjenkjenning nyttar fonetisk og fonologisk kunnskap for å setje
datamaskiner istand til å interagere med menneske med hjelp av tale.
Applikasjonar av komputasjonell lingvistikk til maskinoversetting og naturleg
språkprosessering er òg veldig fruktbare område innanfor anvend lingvistikk som
har vorte meir viktige i dei seinare åra på grunn av kraftigare datamaskiner.
Dette har påverka teoriar om syntaks og semantikk, sidan modellering av slike
teoriar på datamaskiner avgrensar valet av moglege syntaktiske og semantiske
teoriar til dei som berre nyttar seg av utreiknbare operasjonar og har grundige
matematiske fundament.

Hovuddelen av teoretisk lingvistikk interesserer seg for språksystem som
modellerer eit språk på eit visst tidspunkt (vanlegvis samtida). Dette blir
kalla synkron lingvistikk. Diakron lingvistikk, òg kalla historisk lingvistikk,
interesserer seg for korleis språk forandrar seg over tid. Diakron lingvistikk
har ei rik historie. Sjølve studiet av lingvistikk som akademisk disiplin, voks
ut av diakron forsking på språkforandring. Dermed finst det òg eit godt
teoretisk fundament for studiet av språkforandring. Viktige historiske
perspektiv på lingvistikk inkluderer historisk-komparativ lingvistikk og
etymologi.

I dag er nesten all lingvistisk forsking deskriptiv: ein ynskjer å undersøkje
eigenskapane til naturlege språk utan å dømme dei eller prøve å «betre på» dei.
Det finst likevel mange profesjonelle og amatørar som likar å «rette på»
språkbruken til andre og å føreskrive reglar som dei vil andre skal følgje.

Preskriptivistar finst faktisk mest blant språklærarar og journalistar, og ikkje
blant akademikarar som forskar på lingvistikk. Dei held på eit skarpt skilje
mellom «rett» og «gale» og er ofte sjølvoppnemnte spesialistar på dette. Dei ser
det gjerne som ei hovudoppgåve å forhindre «språkleg forfall». Kva som blir
kalla «forfall» kan variere frå preskriptivist til preskriptivist, men det
inkluderer ofte slike ting som lånord, som kan kjennast trugande for
integriteten til eit språk, og nærast ei kvar forandring eit språk går igjennom,
sidan desse ofte blir sett på som forenklingar av det gamle, «riktige» systemet.
Eit døme på ei forandring som har skjedd eller er i ferd med å skje i norsk, er
skiljet mellom då og når. Ein gammal regel seier at då nyttar ein om spesifikke
tidspunkt i fortida, medan når kan nyttast om uspesifikke tidspunkt, som ikkje
nødvendigvis ligg i fortida. Dette blir ofte oppsummert i regelen «Dengang då,
kvar gong når». I veldig mange moderne dialektar av norsk kan når òg brukast om
spesifikke tidspunkt. Skiljet mellom då og når er ikkje heilt utsletta, sjølv i
desse dialektane, for veldig få ville brukt då om uspesifikke tidspunkt: Dei to
setningane nedanfor kan ikkje tyde det same. For dei fleste er den siste anten
uakseptabel, eller ho kan berre nyttast til å tyde at «sidan nokon blir alvorleg
sjuke, kan ein ringe ambulanse». Den forandringa som har skjedd er altså at når
har fått eit litt utvida bruksområde og preskriptivistar freistar enno å snu
denne og mange andre forandringar norsk er i ferd med å gå igjennom.

Deskriptivistar aksepterer ikkje det preskriptive konseptet om «feil språkbruk».
Dei vil kanskje heller kalle det relevante fenomenet for idiosynkratisk, eller
òg oppdage at det nye fenomenet følgjer reglar som ganske enkelt er annleis enn
dei gamle. Her er eit døme på det: Ein preskriptiv regel for norsk seier at ein
ikkje skal nytte infinitivsmerket å etter modale hjelpeverb. Men ei rekkje
norske dialektar og sosiolektar nyttar systematisk infinitivsmerket etter
modalar som refererer til evner, men aldri etter andre modalar. I desse
dialektane, kan følgjande setning berre tyde at Jens har dei naudsynte evnene
som skal til for å sykle. Ho kan ikkje tyde at han får lov til å sykle, eller at
det kan hende at Jens syklar.

Dei fleste lingvistar er av den oppfatninga at talespråk er meir fundamentalt,
og difor viktigare å studere, enn skriftspråk. Grunnar til dette er:

Lingvistar nyttar sjølvsagt skriftspråkleg kjeldemateriale i forskinga si, og
dette blir sett på som viktig og verdifullt. I korpuslingvistikk og
datalingvistikk er skriftspråk mykje enklare å bruke viss ein er interessert i å
prosessere store mengder av språklege data. Store korpora med talespråk er
vanskelege å lage, og når ein lagar slike blir ofte materiala transkribert og
skrive ned.

Gammalindiske Vediske tekster (Rig Veda 1:164:45; 4:58:3; 10:125) ymtar om ein
struktur for språk: Setningar er kombinasjonar av ord som har to distinkte
former for eksistens (vokal form, orda, og persepsjonell form, tydinga). Desse
orda blir godteknen for det meste som verb, som representerer handlingar i den
verkelege verda, og substantiv som kan ta sju ulike kasus (avhengig av på kva
for måtar dei deltek i handlingar i den verkelege verda). Mengda kasus er ikkje
viktig her: Idéen er at substantiv blir bøygde for å indikere deira
deltakingsmåte i dei relevante handlingane.

Sanskritgrammatikeren Pāṇini (ca 520 til 460 f.Kr) er den første kjende
lingvisten og blir sett på som grunnleggjaren av lingvistikk. Han er mest kjend
for å formulere dei 3959 reglane for sanskrit i teksta Aṣṭādhyāyī, som enno er i
bruk. Pāṇinis grammatikk for sanskrit er svært systematisk og teknisk. Han nytta
konsept som fonem, morfem og røter, omgrep som først vart gjenoppdaga meir enn
to tusen år etter han levde. Grammatikken hans er veldig kortfatta, og er difor
kontraintuitiv og vanskeleg å lese, samanliknbart med dagens maskinspråk (i
motsetnad til meir leselege programmeringsspråk). Dei sofistikerte logiske
reglane og teknikkane hans har hatt stor innverknad på gammaldags og moderne
lingvistikk.

Den sørindiske lingvisten Tolkāppiyar (omtrent det tredje hundreåret f.Kr)
skreiv teksta Tolkāppiyam, grammatikken for tamil, som òg enno er i bruk.
Bhartrihari (450-510) var ein annan viktig indisk lingvist. Han føreslo teoriar
som sa at talehandlingar har fire stadium: Først, konseptualisering av ein idé;
så verbalisering av denne idéen; deretter formidling av tale i lufta; og til
slutt tolking av talesignalet av tilhøyraren. Pāṇinis og Bhartriharis arbeide
hadde stor innverknad på mange av dei grunnleggjande idéene som mykje seinare
vart føreslått av sanskritprofessoren Ferdinand dei Saussure, som blir sett på
som opphavsmannen til den moderne lingvistikken.

I det monumentale verket Al-kitab fi al-nahw (الكتاب في النحو, Boka om
grammatikk 760 e.Kr) skildra den persiske lingvisten Sibawayh klassisk arabisk
med stor presisjon. I dette verket vart fonetikk skilt frå fonologi.

Chomsky er i dag den som har hatt størst innverknad på lingvistikken. Lingvistar
som arbeider i forskingsparadigmer som HPSG eller LFG legg gjerne vekt på
formalisering og matematisk presisjon i lingvistiske teoriar, og tek ein viss
avstand frå Chomskys seinare arbeid., men identifiserer seg meir med Chomskys
tidlegare arbeid. Lingvistar som arbeider med optimalitetsteori uttrykkjer
generaliseringar ved hjelp av reglar som kan krenkjast, noko som utgjer eit
større avvik frå hovudstraumane innanfor moderne lingvistikk. Lingvistar som
arbeider innanfor ulike typar funksjonalistisk lingvistikk og kognitiv
lingvistikk meiner at lingvistisk kunnskap ikkje er ein autonom del av den
menneskelege kognitive utrustinga, og tvilar på påstandar om at lingvistiske
generaliseringar er universelle.



https://nn.wikipedia.org/wiki/Land

Land (frå norrønt land) er eit geografisk avgrensa område eller eit
politisk-administrativt område med felles styre. Eit land kan vera ein suveren
stat, men kan også vera ein mindre del av ein stat.

Historisk har ein gjerne omtalt særmerkte område som land, til dømes stader der
det budde ei viss folkegruppe. Døme på dette finst i moderne stadnamn som
Jylland, Svealand, Götaland, Hordaland og Rogaland, som er knytt til høvesvis
jydar, svear, gøtar, hordar og ryger. Andre namn kan koma frå visse særmerke ein
meinte landet hadde, som Sjælland (avleidd av 'sel' eller 'furer'), Island og
Grønland.

I nokre høve er slike landområde blitt omdanna til moderne sjølvstendige statar,
som Irland, Russland og Afghanistan (-stan tyder land). I andre er dei
undernasjonale administrative område med eit visst sjølvstyre, som forbundslanda
i Austerrike og Tyskland (Bundesland, tidlegare kalla Land) eller dei fire landa
(countries) som utgjer Storbritannia: England, Skottland, Wales og Nord-Irland.

Land blir gjerne rekna som suverene statar dersom dei har éi sentralisert
styresmakt som har suverenitet over eit definert landområde med fast
folkesetnad. Vidare må dei kunna ha internasjonle band med andre statar. Som
regel rekner ein også med at land må ha diplomatisk anerkjenning frå andre land
for å kunne verka som suverene statar. Usjølvstendige biland eller territorium
kan reknast som land i nokre høve, men ikkje andre; innbyggjarar av Hong Kong
var til dømes rekna som britiske undersåttar men ikkje statsborgarar då landet
var under britisk styre, i dag har mange av dei særskilde britiske eller
kinesiske Hong Kong-pass.



https://nn.wikipedia.org/wiki/Kvalar

Kvalar (Cetacea) er ein orden store pattedyr spesielt tilpassa liv i vatn. Det
finst over 80 artar. Dei fleste artane held til i havet, men det finst òg nokre
få tannkvalarter som lever i ferskvatn. Blant kvalane finn ein òg det største
pattedyret i verda, den enorme blåkvalen som kan vege opp mot 200 tonn og verta
over 30 meter lang. Den minste av alle kvalane er den vesle hektordelfinen, som
normalt berre vert 1,2-1,5 meter lang og veg 35-60 kg (i snitt ca. 48 kg).

Alle kvalar har ein straumlineforma kropp som gjev liten motstand i vatn, men
kroppsforma ymsar likevel ganske mykje. Dei snøggaste kvalane har gjerne ein
torpedoliknande kropp, mens dei langsamare artene gjerne liknar meir på eit
gigantisk rumpetroll i forma. Kroppen er òg i varierande grad dekt med eit
isolerande spekklag som ymsar i tjuknad frå art til art. Arter som held til i
kalde farvatn (Arktis eller Antarktis) har det tjukkaste spekklaget, som hjå
nokre arter kan utgjere nærmare femti prosent av totalvekta. Spekket kan på
einskilde plassar verta opp mot 50 cm tjukt hjå dei største artene.

Hjå kvalen er framlemene omdanna til luffeliknande sveiver som kvalen brukar til
å manøvrere med. Dei små baklemene, som ikkje er feste til ryggbeinet, er
derimot gøymde inni kroppen på dyret. Ytst på halen har alle kvalane ein
horisontal halefinne som dei brukar til å skape framdrift i vatnet med. Dei
snøggaste kvalane kan truleg kome opp i 50 km/t eller meir. Hjå nokre arter kan
halefinnen og ryggfinnen òg brukast til å identifisere individa, fordi dei er
unike i anten form eller mønster.

Kvalskjelettet saknar tyngre fast beinstruktur. Storparten av beina er lette og
elastiske. Mange skjelettdelar er bytt ut med brusk eller til og med feittvev. I
øyra og snutepartiet har kvalar spesielle bein som berre finst på desse
plassane. Dette er beindanningar som på grunn av høg tettleik som minner om
porselen har heilt spesielle akustiske eigenskapar og såleis leier ljod betre
enn annan beinstruktur.

Mange kvalar har digre hovud. Hjå nokre arter utgjer hovudstorleiken nærmare ein
tredel av kroppen. Lenginga av hovudet (snuten) har hjå nokre kvalar fått ei
utforming som minner meir om ein nebb, og vert difor ofte omtalt som dette -
kvalnebb. Kvalnebben er likevel ikkje bygd opp som ein tradisjonelt fuglenebb.
Kraniet er vorte monaleg endra og ofte ekstremt lengd, som fylgje av at kjevane
er kraftig lengde (særleg hjå dei største artene).

Halskvervlane er lite rørlege hjå dei fleste kvalartene, sjølv om nokre arter
har eit visst høve til å røyva på nakken. Augo er små i høve til
hovudstorleiken, men dei fleste kvalane har godt syn både i og over vatn.
Elvedelfinane er likevel anten svært svaksynte eller blinde. Dei har då òg
mindre bruk for synet, sidan elvesystema dei lever i gjerne har grumsete og
ugjennomsynleg vatn.

Hjå alle kvalane, unnateke ei art, er nasen flytt opp på toppen av hovudet eller
nakken, der han dannar eit såkalla blåsehòl med anten enkel eller dobbel
pusteopning. Når kvalen kjem til overflata for å puste kan somme arter byte ut
omkring 90 prosent av lufta i lungene i eitt og same andedrag. Til samanlikning
byter menneske ut berre om lag 30 prosent. Når den gamle lufta vert blåsen ut
kan ein hjå nokre arter sjå blåsten på lang avstand. Hjå blåkvalen kan han stå
12 meter til vêrs. Nokre arter brukar òg blåsten i ein fiskenotliknande teknikk
for å fange byttedyr i neddukka tilstand. Når kvalane kjem til overflata etter
eit dykk treng dei gjerne fleire inhaleringar for å byggje opp oksygenreservane
på nytt, men trongen ymsar mellom artene.

Kvalar vert tradisjonelt delt inn i to underordenar, baserte på tannstrukturen.
Bardekval har fått tennene omdanna til såkalla bardar og vert generelt sett
større enn tannkvalane, som har ekte tenner.

Kvalane lever for det meste i havet, bortsett frå elvedelfinar som finst i nokre
av dei største elvesystema i verda. Kvalane finst i alle verdshava, frå pol til
pol. Somme arter trivst best langs kysten, medan andre helst ferdast på ope hav.
Mange av artene migrerer òg mellom sumarbeite og vinterbeite, og kan då, sjølv
om dei til vanleg trivst best ved kysten, krysse over ope hav. Det finst òg
relativt stasjonære arter.

Dei fleste kvalartene er sosiale og dannar flokkar som kan ha alt frå 2-3 dyr
til fleire tusen dyr. Somme dyr lever òg i ei solitær tilvere. Dei største
flokkane vert i regelen danna når kvalane migrerer mellom beiteplassene gjennom
sesongen, men av og til dannar det seg òg slike kjempeflokkar om tilgangen på
mat er spesielt gunstig.

Normalflokken har i regelen eit tal vaksne hoer og avkjømet deira, og vert
gjerne kalla ein mødreflokk eller haremsflokk. Unge hannar dreg frå mødreflokken
når dei vert kjønnsmogne og dannar ofte eigne ungkarsflokkar, medan unge hoer
oftast vert verande i harems-flokken. Seinare i livet dreg dei eldre hannane frå
ungkarsflokken og dannar mindre hannflokkar, eller vert solitære. Vaksne hannar
og hoer kjem sjeldan saman, anna enn under paringstida, ved migrering mellom
beiteplassane, og under store etegilde då tilgjenget på mat er god.

Som gruppe står nebbkvalane i ei særstilling når det gjeld djupe dykk, men den
beste dukkaren av dei alle er truleg spermkvalen. Forskarane meiner at denne
kvalen truleg kan dukke ned mot ei djupn på 3000 meter eller meir, sjølv om
slike dykk aldri er vortne offisielt dokumentert. Faktisk er dei djupaste dykka
som er dokumenterte av ein spermkval «berre» målt til 1 219 meter. Det er
likevel vorte registrert dykk som har vart opp mot 120 minutt, og fleire
forskarar trur at spermkvalen kan vere neddukka i opp mot 190 minutt (Eugen
Gravningen Sørmo , 2003) på det mest ekstreme.

Den offisielle verdsrekorden for pattedyr er på 1899 meter, og vart utført av
ein gåsenebbkval den 17. oktober i 2006, i eit dykk som varte i 85 minutt. Det
er likevel truleg at denne kvalen kan dukke endå djupare, truleg til meir enn 2
000 meter. Nebbkvalar dukkar vanlegvis i 20-30 minutt og til djupner på 1000
meter eller meir.

Sjølv om kvalen er eit pattedyr unngår han dUkkesjuke. Når ein kval dukkar
djupare enn 100 meter, kollapsar lungene ettersom trykket aukar, og den
komprimerte lufta vert pressa inn i det respiratoriske treet som motstår trykket
fordi kvalane har brusk i veggene, heilt ned til dei terminale bronkiolene.
Brusken gjer at kvalen toler trykket. Frå desse respiratoriske gangane kan ikkje
nitrogeneit trekkje seg inn i blodbana, slik at dukkarsjuke kan oppstå.

Kvalane har utvikla mange av dei same tilpassingane til dukking ein finn hos
selar. Kvalane har mellom anna auka kapasitet for lagring av oksygen som fylgje
av eit stort blodvolum med høge hematokritverdiar (delar med raude blodlekamar
målte i prosent) og høge konsentrasjonar av myoglobin (eit protein som er viktig
for å transportere oksygen til musklane) i muskulaturen. Det er òg kjent at
kvalar kan regulere hjartefrekvensen under dukking - såkalla bradykardi, men
artene har truleg ulike føresetnader og turft. Turfta er størst hjå dei artene
som dukkar djupast, og difor truleg òg best utvikla.

Kvalen kommuniserer med både ljod (såkalla kvalsong) og kroppsspråk. Kvalsongen
vert gjerne delt opp i emnar eller frasar (sistnemnde er kortare). Det er berre
hannane som «syng», og forskarane har registrert at songen endrar litt seg frå
år til år. Mest kjend for songen sin er knølkvalen. Sidan kvalar ikkje har
stemmeband, oppstår songen når kvalen pressar luft gjennom dei digre nasegangane
sine. Forskarar er framleis usikre på kva formålet med kvalsongen er, men sidan
berre hannane syng, trudde ein lenge at songen berre var for kurtisering. No
meiner likevel forskarane at songen òg tener ei rekkje formål. Sidan ljod ber
svært godt i vatn kan kvalar kommunisere med infraljo (lågfrekvent ljod) over
enorme distansar, kanskje over fleire hundre kilometer. Kvalar har difor
spesielt godt utvikla høyrsel.

Dei fleste kvalane som strandar er arter som held til på djupt vatn. Dette er
årsaka til teorien om feilnavigering. Ein kan tenkje seg at dei ikkje er kjende
i kyststroka og difor feilnavigerer og hamnar på land. Den mest omfattande
massestrandinga ein kjenner til i nyare tid hende på New Zealand i 1985, då om
lag 400 grindkvalar stranda i laupet av kort tid. Òg i 2005 stranda det 129
grindkvalar på New Zealand, men denne gongen greidde styresmaktene å berga 108
av dei.

I det siste har stadig fleire forskarar teke til ords for at såkalla elektronisk
forureining kan vere ei årsak til at kvalar strandar. Ein tenkjer seg då at
stadig meir utstrekt bruk av ekkolodd og sonar (særleg i militær samanheng) kan
påverke navigasjonsevna åt kvalane.

Nedstamminga til kvalane har lenge vore ei gåte for vitskapen, som har hatt to
hovudteoriar. Lenge trudde ein at kvalane var etterkomarar av forhistoriske
kjøtetande dyr som likna mest på notidas hyenar, men hadde høver. Denne gruppa
dyr er kjend under det vitskaplege namnet Mesonychidae.

Ifylgje den andre hovudteorien, som no altså vert rekna som den sikraste, delte
kvalane forfedrar med dyr i gruppa Artiodactyla, ei gruppe klauvdyr som i
tillegg òg omfattar sauer, geiter, hjortar, storfe og flodhestar. Tidlegare
molekylære og genetiske studium styrkjer òg denne teorien, som gjer flodhesten
til kvalen sin nærmaste nolevande slektning. Den felles ættefaren deira høyrde
såleis til den vitskaplege gruppa Condylarthra, som gjerne vert kalla tidlege
hovdyr og truleg blomstra opp for om lag 65 millionar år sidan, samstundes med
at dinosaurene døydde ut.

Ein reknar no med at kvalen sine ættefedrar gjekk i vatnet for omkring 50
millionar år sidan, der dei etter kvart vert til tidlege kvalar i gruppa
Archaeoceti. Endringa frå denne gruppa til moderne kvalar (i gruppa Cetacea) tok
truleg noko over 20 millionar år.

Den amerikanske paleontologen Philip D. Gingerich, som arbeider ved University
of Michigan, fann likevel eit anna svar på gåta i 2000. Under arbeid i Pakistan
oppdaga han eit 47 millionar år gamalt fossil av Pakicetus, eit landlevande dyr
på storleik med ein ulv. Gingerich oppdaga saman med Neil Wells, Donald Russell,
og S. M. Ibrahim Shah opphavleg Pakicetus attende i 1983, men det nye funnet
omfatta delar som gjorde det råd å fastslå at Pakicetus hadde ein okleknokkel
som likna kraniet til sauene og eit som likna kvalane sitt. Pakicetidene
(Pakicetidae), som desse dyra vert kalla i eit familieomgrep, omfattar i tillegg
til slekta Pakicetus òg dei tre slektene Gandakasia, Nalacetus og Ichthyolestes
(sistnemnde på storleik med ein rev]]). Fossile pakicetider er funne både i
Pakistan og i det nordvestre India, i eit område forskarane meiner var eit
kystområde for 52 millionar år sidan. Ein kan difor tenkje seg at dei kjøtetande
pakicetidene (rovdyr) kanskje fann føda langs denne kyststripa eller kanskje
direkte i vasskanten.

Ein reknar i dag med at Cetacea som gruppe oppstod for omkring 35 millionar år
sidan. Vidare reknar ein med at gruppa av bardekvalar og tannkvalar truleg
skilde lag for omkring 30 millionar år sidan.

Det vitskaplege namnet «Cetacea» stammar frå den latinenske ordet Cetus og vert
bruka i biologien som namn på «kval»; den opphavlege tydinga «stort sjødyr» var
meir generell. Det stammar frå det greske ordet ketos, som direkte omsett tyder
«sjømonster». Cetologi er den delen av marin vitskap som omhandlar studiet av
kvalartene.

Det finst meir ein 80 kvalarter, men det er etter måten stor uvisse om det
eksakte talet. Årsakene til dette er fleire. Ei hovudårsak er at forskarar seg i
mellom er usamde om kor grensene for artsdeling skal gå, ikkje berre blant
kvalar, men generelt sett. Moderne teknologi har ført til at det er vorte
«oppdaga» ei mengd «nye» arter, basert på skilnader i anatomien, morfologien og
DNA-profilen åt arta. Ein snakkar altså ikkje om uoppdaga dyr og planter, men om
«velkjende» førekomstar som med ny teknologi kan definerast som nye arter.

Kvalane er vanskelege å studere, sidan dei bruka mykje tid i neddukka tilstand.
Ein må difor rekna med at det stadig vil dukka opp både nye arter og slekter. I
dei siste to tiåra har det mellom anna dukka opp fleire nye arter mellom dei
lite kjende nebbkvalane. Teknologien har òg konstatert at dyr vi tidlegare rekna
som separate arter eigentleg høyrer til same art, slik tilfellet var med ganges-
og indusdelfin]. Desse vert no rekna som underarter av Platanista gangetica.

Etter Laura May-Collados og Ingi Agnarssons store gransking (publisert i 2005),
vert det rekna med 64 (63 omtykte) kvalarter . Resultatet frå studiet stemmer
godt med nyare DNA-forsking, men det vart òg gjort nokre nye oppdagingar. Dette
er det teke omsyn til nedanfor. Mellom anna slår undersøkinga fast at sørleg
vågekval (Balaenoptera bonaerensis) er nærmare i slekt med gråkval (Eschrichtius
robustus) enn med seikval (Balaenoptera borealis) og brydekval (Balaenoptera
edeni), men dette er det ikkje teke omsyn til i listene på kvalsidene våre. Det
er likevel ein indikasjon på at klassifiseringa av kvalane kanskje vil få nokre
endringar i åra som kjem.

I tillegg til artene som var med i undersøkinga inkluderer listene (på tannkval-
og bardekval-sidene) òg 20 arter som ikkje var med, men som gjerne vert rekna
som eigne artar. Manglande aksept for enkelte artar kjem eventuelt fram i den
einskilde artikkelen. Den totale lista inkluderer difor 15 bardekvalar og 69
tannkvalar (totalt 84 arter kval).

Det er uvist når mennesket fyrst byrja å jakte. på kval. Dei tidlegaste
arkeologienske funna som indikerer kvalfangst er vortne funne i Sør-Korea, der
innrissa teikningar (daterte til 6000 f.kr) syner at steinaldermenneske jakta på
kval med båtar og spyd. Hvalfangsteknikkar er likevel vortne meir teknologisk
sofistikert over tid.

Kvalfangst var til å byrje med avgrensa til nærkystområde, slik som til dømes
det baskiske fiskeriet, som jakta på den nordatlantiske rettkvalen frå 1400 til
1700-talet, og fiskeriet rundt og mellom Svalbard og Grønland frå 1600-talet til
1900-talet. Etter at moderne kvalfangstteknikkar dukka opp er visse kvalarter
vortne alvorleg påverka av fangstverksemda. Desse metodane vart motiverte på
1800-talet fyrst og fremst av ein aukande etterspurnad etter kvalolje, medan det
seinare på 1900-talet var etterspurnad etter kvalkjøt som var mest
utslagsgjevande, ettersom kvalolje i større grad vart bytt ut med petroleum.

Pelagisk kvalfangst vart driven av store kvalfangstekspedisjoner, som hadde eit
flytande kvalkokeri og opp mot 10 kvalbåtar. Noreg, England, Nederland og Japan
utrusta slike ekspedisjonar i 1950-åra, og fangsten vart hovudsakleg driven i
Sørishavet.

I 1982 vedtok Den internasjonale kvalfangstkommisjonen (IWC) ein fangststopp
(moratorium) for all kommersiell kvalfangst med verknad frå 1986. Noreg
reserverte seg mot stans i småkvalfangsten i Nordaust-Atlanteren, men innførte
mellombels stans i vågekvalfangsten frå 1987, i påvente av betre kunnskap om
bestandsstorleiken. Vitskapskomitéen i IWC har lagt fram både sikrare
bestandsoverslag og ein revidert forvaltningsprosedyre, men kommisjonen har
sidan 1990 likevel ikkje vore viljug til å revurdere moratoriet og
fangstkvotene.

I 2004 vart vågekvalbestanden i dei områda i Nordaust- og Sentral-Atlanteren der
Noreg driv fangst vurdert til 107 000 dyr - stor nok til å gje grunnlag for
berekraftig hausting. Totalbestanden i Sentral-Atlanteren vart i 2001 vurdert av
Den nordatlantiske sjøpattedyrkommisjonen til 63 500 dyr.

Etter eit opphald på fem år for studiar av bestandsgrunnlaget, vedtok regjeringa
at fangsten av vågekval skulle starte opp att i 1993. Reservasjonen mot
fangststoppen er heimla i Artikkel V i Hvalfangstkonvensjonen. Noreg sin
juridiske rett til å drive vågekvalfangst er dimed ikkje omstridd.

Dei norske kvotane på vågekval vert baserte på vitskapskomitéen sin reviderte
forvaltingsprosedyre. I 2005 var kvoten på 670 dyr, mdan den for 2007 er på 1052
dyr. Kvoten er altså like stor som i 2006, men det er ein viktig skilnad. I 2007
vil det verta tillate å ta inntil 900 dyr i områda langs kysten, det vil seie i
Nordsjøen, langs kysten frå Stad til Finnmark, i Barentshavet og ved Svalbard.

I januar 2007 fekk likevel ei mengd kvalarter endra statusen sin på den
internasjonalen raudlista for truga artar og vert no rekna som berekraftige
arter att. Dette kan føre til ny fangst på arter som lenge har vore totalfreda.
Artene som vert omfatta av endringa er i tillegg til vågekval, òg knølkval,
kvitkval, narkval, kvitnos, kvitskjeving og nise.

At det kom eit generelt forbod mot kvalfangst på 1980-talet var ikkje minst takk
vere eit sterkt engasjement frå ei rekkje ulike internasjonale
miljøorganisasjonar, der spesielt Greenpeace utmerka seg med metodane sine for å
stogga fangsten.

Ein av dei mest markante personane i motstandsrørsla mot kvalfangst var skippar
og miljø- og dyrevernaktivisten, kanadiaren Paul Watson, som var ein av dei tre
grunn-leggjarane av Greenpeace, og eit produkt av Greenpeace-rørsla sin intense
kampanje mot kvalfangst i det gamle Sovjet på 1970-talet. Watson var viljug til
å ty til meir ekstreme verkemiddel for å oppnå måla sine. Han forlét Greenpeace
og danna den nye og langt meir ekstreme organisasjonen Sea Shepherd Conservation
Society i 1977. Eit av verke-midla han tok i bruk var å renne kvalfagerskutene i
senk. Som skipper om bord på båten Sea Shepherd hevdar Watson å ha søkt 10
kvalskutar sidan 1979.

På denne tida hadde det allereie utvikla seg ei interesse for såkalla
kvalkikking i nokre land. Folk samla seg i grupper og drog til sjøs med båt for
å kike på kvalane, som kan vere ganske nysgjerrige dyr. Kvalkikinga utvikla seg
snøgt til å verta ei ny form for turisme i nokre land, kanskje spesielt i USA og
Canada som må reknast som leiande i utviklinga av denne nye næringa.

I dag er kvalkiking populært i mange land, òg i Noreg der ei mengd selskap no
tilbyd turistar å sjå kval gjennom eit produkt næringa har valt å kalle
kvalsafari. I Noreg er verksemda størst i nordområda - spesielt Andenes var
tidleg ute - der sjansen til å sjå kval er størst. Kvalsafari er òg vorten eit
populært produkt i land som Sør-Afrika, New Zealand og Australia, på Asorane og
i ei rekkje land rundt Middelhavet og det elles i Europa. I det siste har det òg
utvikla seg ei gryande næring i land som Chile og Argentina, som båe ligg
sentralt i høve til kvalkiking i Sørishavet.



https://nn.wikipedia.org/wiki/Krut

Krut er eit lågeksplosivt eksplosiv som blir bruka som drivstoff i skytevåpen.
Det finst to typar; svartkrut og røykfritt krut.

Svartkrut vart mest truleg funne opp i Kina, der det først blei brukt i
fyrverkeri, på 800-talet. Derifrå spreidde kunnskapen seg vestover med
silkevegen. Men det er vanskeleg å stadfeste nøyaktig og kor det vart funne opp.

Krut består av trekol, svovel og salpeter. I antikken var ein godt kjent med
eigenskapane til svovel og trekol. I Europa vart likevel eigenskapane til
salpeter først dokumentert av Robert Bacon og Albertus Magnus på 1200-talet.
Omkring 1248 skildrar Bacon ein indirekte formel på svartkrut i boka si «De
Secretis Operibus Artis et Naturae». Vidare gjev han oppskrifta for å laga
kinaputtar i boka «Opus Majus» frå 1268. Albertus Magnus skildrar, i ei bok han
skreiv før han døydde i 1280, ei oppskrift på ein kruttype for å laga «flygende
flammar» (rakettar og fyrverkeri).

I Europa er det likevel munken Berthold Schwarz i Freiburg som blir rekna som
opphavsmannen til krutet slik vi kjenner det. I europeisk samanheng starta ein å
bruke krut i våpen frå omkring år 1310, og det var det einaste praktiske
sprengstoffet fram til slutten på 1800-talet. I dag blir det mest bruka til
fyrverkeri.

I byrjinga var ikkje krutet blanda optimalt, og salpeteret var ikkje reint, men
på 1600-talet nådde ein tett på notidas optimale blandingsforhold: 75% salpeter,
10% svovel og 15% trekol.

På slutten av 1800-talet tok røykfritt krut over som drivstoff i skytevåpen. Det
vart opphavleg framstilt ved å dyppe bomull i ei blanding av konsentrert
svovelsyre og konsentrert salpetersyre. I dag blir det bruka nitrocellulose,
nitroglyserol eller blandinger av dette.



https://nn.wikipedia.org/wiki/Konged%C3%B8met_Portugal

Kongedømet Portugal var Portugal som monarki frå 1139 til 1910. Kongedømet låg
vest på Den iberiske halvøya og vart erstatta av Den første portugisiske
republikken etter det portugisiske kongenmordet i 1908 og 5.
oktober-revolusjonen i 1910.

Det andre portugisiske grevskapet (1093-1139) var etterfølgjar etter Det første
portugisiske grevskapet (868-1071), og vart ein kongedøme den 26. juli 1139 då
Afonso I var erklært konge av Portugal.

I 1908 vart kong Karl av Portugal myrda i Lisboa. Det portugisiske monarkiet
varte fram til 5. oktober 1910, då ein revolusjon styrta monarkiet og Portugal
vart ein republikk. Dette førte til ein 16 år lang kamp for å oppretthalde
parlamentarisk demokrati.

Gjennom historia bygde Kongedømet Portugal det som vart kjend som Det
portugisiske imperiet frå 1415. Dette viste tradisjonelt til dei store koloniane
dei hadde. Den største var Brasil (oppretta i 1500 og vart eit sjølvstendig land
i 1822). Resten av riket kom inn under Republikken Portugal fram til seint på
1900-talet, då dei siste oversjøiske territoriet til Portugal vart slepte fri
(mellom andre Portugisisk Afrika, som inkluderte Angola og Mosambik, i 1975, og
til slutt Macau i 1999).



https://nn.wikipedia.org/wiki/Konge

Konge er i dag den vanlegaste tittelen til den mannlege regjerande herskaren i
monarki av ein viss storleik. Den motsvarande kvinnelege tittelen er dronning. I
tidlegare tider var kongen ein vald leiar for ei viss folkegruppe, i dag er
kongen statsoverhovudet i eit større land, og tittelen går i arv etter bestemte
reglar. Ein konge held tittelen for livet, men han kan abdisera.

Den germanske kongen hadde tre hovudfunksjonar: Han var dommar i vanskelege
tvistar, stridsleiar i krig, og kultleiar under viktige blotingseremoniar, som
ved hovet i Uppsala. Kristne kongar som nekta å blota kunne miste makta si, slik
det hende med Håkon den Gode og Anund Gårdske.

Kongetittelen var arveleg, men alle sønene til ein konge hadde like stor rett på
trona, og den som skulle herska måtte godkjennast av folket. Dette kunne føra
til at riker blei styrde av fleire kongar på ein gong, delte opp i mindre riker,
eller at dei opplevde borgarkrig fordi ein hadde fleire jamsterke tronkrevjarar.

Ordet «konge» er kjend i alle germanske språk, og er blitt rekonstruert til
*Kuningaz, som ein finn att i det finske lånordet kuningas. Den opphavlege
tydinga er ukjend, sjølv om ulike teoriar seier at det tydde etterkomar av ein
herskar, hadde noko med slektskap å gjera, eller tyder «høyrer til kvinna», det
vil seie modergudinna, ettersom kongen òg hadde rolle som prest.

Etter kvart som føydalsystemet blei innført i Europa, blei riksgrensene og
arverekka fastlagde. Det var som regel den eldste sonen som hadde arverett til
trona, sjølv om døtrer òg kunne arva henne i nokre land. Kven som hadde
arveretten dersom kongen ikkje hadde legitime etterkomarar blei òg nøye
fastsett.

Med innføringa av kristendommen hadde kongen sjølvsagt mista stillinga si som
hovudblotar, og den katolske kyrkja tok over denne makta. Fleire monarkar hadde
konfliktar med kyrkja i mellomalderen, men tok etter kvart over styringa av
landet frå adelen i staden. Dei blei eineveldige monarkar. Med reformasjonen
fekk kongar som gjekk over til protestantismen òg meir religiøs makt.

Tilbakeslaget kom med folkelege oppstandar, som den franske revolusjonen. Mange
kongar blei styrta medan andre måtte gje frå seg makt. Utviklinga mot folkestyre
førde til slutt til at stillinga som monark blei til ein symbolsk rolle som
statsoverhovud men nesten utan politisk makt. Dette gjeld i alle dei europeiske
kongedøma i dag.



https://nn.wikipedia.org/wiki/Kommunisme

Kommunisme (av latin communis - felles) er ein politisk ideologi grunnlagd av
Karl Marx og Friedrich Engels. Kommunisme er òg eit omgrep som vert bruka om det
kommunistiske samfunnet, eit klasselaust, statslaust fridomssamfunn, og om dei
samfunnsformene som skal fremja ein overgang til eit slikt framtidssamfunn.

Innan marxistisk teori er kommunisme namnet på eit samfunnssystem der den
private eigedomsretten er oppheva og eigarskapet til produksjonsmidla er
overført til fellesskapet. Sentralt for kommunistane er at samfunnet er
klassedelt, og at ein i eit kapitalistisk samfunn har ein konflikt (klassekamp)
mellom kapitaleigarar (overklassen eller borgarskapet) og arbeidarar. Ein
overgang frå kapitalisme til kommunisme vil innebera at arbeidarklassen tek
statsmakta og makta over produksjonsmidla. Kommunistane ser på staten først og
fremst som eit middel for ein samfunnsklasse til å undertrykkja ein annan
klasse.

Marx meinte at det måtte ein revolusjon (i våre dagar vanlegvis kalla ein
sosialistisk revolusjon) til for å ta makta frå kapitalistane. Den første tida
etter ein slik revolusjon, fram til samfunnsklassane var oppheva og staten var
overflødig, kalla han den første fasen av kommunismen. Dagens kommunistar kallar
vanlegvis denne fasen for sosialisme.

I mennesket si tidlege historie fanst det ikkje samfunnsklassar, og folk levde
saman i små grupper og måtte samarbeida for å overleva. Slike samfunn kallar ein
urkommunistiske samfunn. Eksempel på dette kan vera til dømes indianarstammer
som lever av eigne ressursar.

Ordet kommunisme vert i dag ofte assosiert med dei forsøka som har vore på
revolusjonar og kommunistiske statar på 1900-talet, særleg Russland, seinare
Sovjetunionen, der ein gjennomførte den første sosialistiske revolusjonen
(Oktoberrevolusjonen). Vladimir Lenin vidareutvikla marxismen til det ein i dag
kallar marxismen-leninismen. Mellom anna utvikla han den leninistiske
partimodellen, ein partimodell som har vorte brukt av dei fleste vestlege
kommunistparti seinare.

På byrjinga av det førre århundret kalla begge retningane i den russiske
arbeidarrørsla, mensjevikane og bolsjevikane, seg for sosialdemokratar. Etter
revolusjonen i 1917 byrja bolsjevikane å kalla seg kommunistar i 1918, og frå
1919 då den kommunistiske Tredje Internasjonalen blei danna, har kommunismen
eksistert som politisk retning internasjonalt. Kommunistane understreka, i
motsetning til sosialdemokratane, at eit sosialistisk samfunn berre kunne
oppnåast gjennom ein revolusjon, der ein overtok statsmakta, knuste det gamle
statsapparatet og oppretta det såkalla proletariatets diktatur.

Også Mao Zedong gav viktige bidrag til kommunistisk ideologi ut frå
praktisk-politiske erfaringar etter at revolusjonen sigra i Kina i 1949. Etter
kvart splitta den internasjonale kommunistrørsla seg i to leirar, den eine fløya
støtta Sovjet og den andre støtta Kina. I Noreg støtta AKP(m-l) Kina og Albania,
medan NKP stod nærmare Sovjet.

I praksis utvikla dette «proletariatets diktatur» seg i alle land der
kommunistane tok makta til ein eittpartistat der den reelle makta låg/ligg hjå
leiinga i kommunistpartiet. Under leiarar som Josef Stalin i Sovjetunionen og
Mao Zedong i Kina blei diktaturet i stor grad eit personleg herredømme.
Stalinisme og maoisme har historisk vist seg å vera ein anti-demokratisk faktor
i mange land, sjølv om somme hevdar det finst døme på det motsette. Dei fleste
kommunist-regima har i dag anten falle, som i Russland, eller er heilt endra i
innhald, som i Kina, der ein har endra systemet til ein slags statsstyrt
kapitalisme, og deretter gradvis innført «vanleg» kapitalisme.

Den såkalla eurokommunismen eller reformkommunismen som har utvikla seg i ein
del vestlege kommunistparti etter Stalin sin død, kan i praksis seiast å vera
sosialdemokratiske retningar.

Kommunisme er i dag ei nemning som blir bruka av svært ulike parti. Det einaste
partiet i Noreg som kallar seg kommunistisk, er Norges Kommunistiske Parti, men
også Raudt seier i sitt prinsipprogram at dei har kommunisme som mål. For tida
finst det også to norske kommunistiske grupperingar som heiter Ten Folket og
Revolusjonær Kommunistisk Ungdom. Det er hevda at også den anti-rasistiske
organisasjonen SOS Rasisme er sterkt prega av kommunistar i sentrale
tillitsverv. Kommunismen som ideologi og kommunistiske parti har i dag liten
oppslutnad i Vesten. Delar av Sør-Amerika og Aust-Asia er dei stadene der
revolusjonære kommunistparti står sterkast.

Dei statane som i dag er styrt av parti som kallar seg kommunistparti, er Cuba,
Vietnam, Kina og Laos.



https://nn.wikipedia.org/wiki/Kantonar_i_Sveits

Kantonane i Sveits er delstatar i den føderale staten Sveits. Historisk og fram
til midten av 1800-talet var kvar kanton i den daverande konføderasjonen ein
suveren stat, med sin eigen hær og valuta; den noverande føderale strukturen
vart etablert i 1848.

Ifølgje konføderasjonsgrunnloven av 1999, er det offisielt 26 kantonar. Ved val
til det nedste kammeret (Ständerat) i konføderasjonsparlamentet og ved røysting
over føderale initiativ, reknar ein talet på statar (Stände) til 23. Landområda
Unterwalden, Appenzell og Basel vart kvar rekna for å vere halvkantonar.
Omgrepet halvkanton er fjerna, men kantonane i dei nemnde områda har ei røyst
der andre kantonar har to. Unterwalden består av Obwalden og Nidwalden,
Appenzell av Appenzell Ausserrhoden og Appenzell Innerrhoden, mens Basel er sett
saman av Basel-Stadt og Basel-Landschaft.

På 1500-talet bestod den sveitsiske konføderasjonen av tretten sjølvstyrte
statar. Desse statane vart kalla kantonar (også Stand, før også Ort), og det
fanst to ulike typar kantonar: Dei seks landkantonane og dei sju bykantonane.
Sjølv om dei teknisk sett var ein del av Det tysk-romerske riket, hadde dei
nærast vorte uavhengige da sveitsarane sigra over keisar Maximillian I i 1499.
Sjølvstendet vart erkjent gjennom freden i Westfalen i 1648.

Fram til 1798 var dei seks landkantonane demokratiske republikkar, mens dei sju
bykantonane var styrt av byråd. Men både land- og bykantonane var kontrollerte
av små oligarki av rike og mektige borgarar. Mellom bykantonane var Zürich, Bern
og Basel.

Kvar kanton har sin eigen grunnlov, lovgjevande forsamling, regjering og
dømmande makt. Den lovgjevande forsamlinga er i alle kantonane eit
eittkammerparlament, storleiken varierer mellom femtiåtte og to hundre
representantar. Nokre få lovgjevande forsamlingar er generalforsamlingar
(Landsgemeinden). Dei kantonale regjeringane består av anten fem eller sju
medlemmer. For namn på institusjonane deira, sjå Liste over lovgjevande og
utøvande makt i kantonane i Sveits.

Alle oppgåver som etter den sveitsiske grunnloven ikkje eksplisitt vedkjem
konføderasjonen, er oppgåver som høyrer til kantonane. Kantonane bestemmer sjølv
i kor stor grad kommunane skal kunne styre seg sjølv, noko som derfor varierer
mykje. Storleiken på kantonane spenner vidt: frå berre 37 til 7 105 km2;
folketalet varierer frå 14 900 til 1 244 400.

I kantonale saker, er det direkte demokratiet i form av generalforsamlingar
(Landsgemeinde) no avgrensa til kantonane Appenzell Innerrhoden og Glarus. I dei
andre kantonane blir dei demokratiske rettane uttrykt gjennom val. Sidan
kantonen Jura vart oppretta i 1978 har det ikkje vorte oppretta nokon nye
kantonar.

Fotnoter: 1 Den 31. desember 2001  Nasjonalstatistikk  2 km²  3 per km²  basert
på folketalet i 2000 4 setet for regjeringa og parlamentet; setet for
kantonsdomstolen er Trogen 5 setet for parlamentet er Frauenfeld og Weinfelden

Tobokstavsforkortingane for sveitsiske kantonar er mykje brukt, til dømes på
bilskilt og i ISO 3166-2-kodar med prefikset «CH-» – til dømes CH-SZ for
kantonen Schwyz.



https://nn.wikipedia.org/wiki/Kaktus

Kaktus er ei plante i kaktusfamilien (Cactaceae), som høyrer til ordenen
Caryophyllales. Familien omfattar 90 planteslekter, og om lag 2000 særprega
artar av blomsterplanter. Kaktusen er utbreidd i varme, tørre strøk.

Kaktusar er sukkulentar som lagrar vatn i stammen eller røtene. Alle kaktusar er
sukkulentar, men ikkje alle sukkulentar er kaktusar – namnet kaktus vert nokre
gonger brukt feilaktig om andre tjukke, saftige planter. Det som fyrst og fremst
kjenneteiknar kaktusar er ein sylindrisk, høg og greinete eller kort og
kuleforma stengel. Desse er gjerne omdanna til tjukke, saftige ledd som
tilpassing til overleving i tørre strøk. Dei fleste kaktusane er tilsynelatande
bladlause, for blada er reduserte til små skjelliknande danningar eller er
omdanna til tornar. Nokre få (i slekta Pereskia) har normale blad og er
bladfellande. Storleiken og forma på plantene varierer frå små piggeballar til
treliknande stammar med høgd på over 3 meter.

Kaktus er særleg utbreidd i Amerika, men finst også rundt Middelhavet og i
Aust-Afrika. Frå arten fikenkaktus (Opuntia ficus-indica) kjem den etande frukta
kaktusfiken. Safta frå andre kaktustypar vert brukt som ingrediens i ulike
sminke- og hudpleiemiddel.

Dei små og til dels mellomstore kaktusane er populære stoveplanter, men toler
ikkje overvatning, for kaktusar døyr av for mykje vatn. Plantecellene trekk då
til seg vatn til cellemembranane rivnar, og planta sluttar å transportere vatn
frå røtene. Likevel vil celle etter celle verte smitta av naboen under, til
heile planta er eit vasse skinn.



https://nn.wikipedia.org/wiki/Jordatmosf%C3%A6ren

Jordatmosfæren er eit lag av gass som ligg omkring planeten jorda og som blir
helde på plass av gravitasjonskreftene. Han inneheld om lag 78 % nitrogen og
21 % oksygen i tillegg til spor av andre gassar og vassdamp. Denne gassblandinga
blir vanlegvis kalla «luft». Atmosfæren vernar livet på jorda ved å absorbere
ultrafiolett solstråling og reduserer ekstreme temperaturskilnadar mellom dag og
natt.

Atmosfæren har inga fast grense. Han blir gradvis tynnare med høgda og forsvinn
til slutt ut i verdsrommet. Tre fjerdedelar av atmosfæren si masse finn ein
mellom jordoverflata og opp til 11 km høgd. I USA er personar som reiser over ei
høgd på 80 km rekna for å vere astronautar. Høgda 120 km markerer grensa der
effektane frå atmosfæren blir merkbare ved reisa tilbake til jorda. Kármánlinja,
ved 100 km, er også ofte brukt som grensa mellom atmosfæren og verdsrommet.

Temperaturen i jordatmosfæren varierer med høgda, og det matematiske forholdet
mellom temperatur og høgde varierer mellom dei forskjellige atmosfærelaga:

Atmosfærisk trykk heng direkte saman med vekta av lufta. Lufttrykket varierer
fordi mengda av luft (og vekta av ho) over jordoverflata varierer frå stad til
stad og med tida. Det atmosfæriske trykket fell med om lag 50 % frå overflata
til ei høgd på 5 km (dvs at om lag 50 % av den totale atmosfæriske luftmassen
finst i nivået under 5 km). Det atmosfæriske trykket ved havnivå er rundt 1013
hPa (eller millibar (mb)).

Sjølv ved høgder på 1000 km og høgare kan atmosfæren framleis merkast (som ein
t.d. kan sjå ved atmosfærisk friksjon på satellittar.

Altså er det meste av atmosfæren sin masse under 100 km, sjølv om det i området
over dette kan oppstå fenomen som nordlys og andre atmosfæriske fenomen.

Under turbopausen, i ei høgd på rundt 100 km, endrar ikkje samansetninga av
jordatmosfæren seg noko særleg (bortsett frå variasjon av vassdamp). Denne delen
av atmosfæren blir derfor kalla homosfæren. Over 100 km byrjar derimot
gassamansetninga til atmosfæren å variere med høgda. Dette kjem i hovudsak av at
utan vertikal blanding så fell gasstettleiken eksponentielt med høgda med ein
rate som er avhengig av den molare massen. Dette gjer at gassar med større
masse, som oksygen og nitrogen, forsvinn raskare med høgda enn lettare gassar
som helium, molekylært hydrogen og atmoisk hydrogen. Dermed eksisterer det eit
lag kalla heterosfæren over homosfæren der samansettinga av jordatmosfæren
varierer. I dei øvre delane av atmosfæren er det helium og hydrogen (molekyl og
atom) som dominerer gassamansettinga. Den eksakte høgda der heterosfæren og laga
den inneheld varierer mykje med temperaturen. [1]

Lufttettleiken ved havnivå er om lag 1,2 kg/m3. Naturlege variasjonar av
barometertrykket skjer i alle høgder som følgje av vêret. Denne variasjonen er
relativt liten i høgdene der menneske bur, men kan variere stort i den ytre
atmosfæren på grunn av varierande solinnstråling.

Den atmosfæriske tettleiken minkar når høgda aukar. Denne variasjonen kan ein
rekne ut ved å bruk tilstandslikninga. Meir avanserte modellar blir brukt av
meteorologar og romfartsselskap for å forutsjå vêret og kva tid satellittar vil
falle ned i atmosfæren.

I følgje Det amerikanske nasjonale senteret for atmosfærisk forsking er «den
totale gjennomsnittlege massen av atmosfæren 5.1480 x 1018 kg med ein årleg
variasjon på 1.2 til 1.5 x 1015 kg på grunn av varierande mengder vassdamp. Den
gjennomsnittlege massen av vassdamp er estimert til 1.27 x 1016 kg og den tørre
luftmassen til 5.1352 ±0.0003 x 1018 kg.»

For rundt 3,5 milliardar år sidan vart overflata kald nok til å danna ei skorpe,
men det var framleis mykje vulkansk aktivitet som slapp ut damp, karbondioksid
og ammoniakk. Dette førte til den «andre atmosfæren», som i hovudsak var
karbondioksid og vassdamp i tillegg til litt nitrogen. Det var så godt som ingen
oksygen, men nylege forskningsresultat antydar at det kan ha vore så mykje som
40 % hydrogen [2]). Denne «andre atmosfæren» hadde om lag 100 gonger så mykje
gass som den noverande atmosfæren. Ein antar at karbondioksid førte til ein
kraftig drivhuseffekt som hindra jorda i å fryse til.

I løpet av nokre millionar år kondenserte vassdamp og danna regn og hav, og
dette førte til at karbondioksid byrja å minke. Om lag 50 % av karbondioksiden
blei absorbert i hava. Ein av dei tidlegaste bakteriane som oppstod var
cyanobakterien. Fossil viser at desse bakteriane kan ha eksistert for rundt 3,3
milliardar år sidan og var dei første til å produsere oksygen. Dei var årsaka
til at jordatmosfæren blei omforma frå å vere anoksid til å bli oksid (altså frå
å ikkje innehalde oksygen til å innehalde oksygen). Bakteriane kunne omforme
karbondioksid til oksygen ved hjelp av fotosyntese, og utgjorde ei svært viktig
rolle med å tilføre oksygen i atmosfæren.

Fotosyntesiske planter oppstod seinare og omforma meir karbondioksid til
oksygen. Ettersom tida gjekk blei karbon absorbert i fossilt brensel,
sedimentære bergartar og dyreskjel. Oksygen reagerte med ammoniakk og danna
nitrogen, i tillegg til at bakteriar omforma ammoniakk til nitrogen. Plantene
voks i omfang og oksygennivået auka stort, medan karbondioksidnivået minka. I
starten blei oksygenet kombinert med forskjellige kjemiske stoff (som jern), men
etter kvart begynte oksygenet å bygge seg opp i atmosfæren, noko som førte til
masseutryddingar og vidare evolusjon. Når ozonlaget oppstod byrja livet på jorda
å bli betre verna mot ultrafiolett stråling. Denne oksygen-nitrogen atmosfæren
er «den tredje atmosfæren».

Denne moderne atmosfæren ar ei samansetning som er tvungen fram av blågrøne
algar i havet. O2 oppstår ikkje naturleg i atmosfæren og blir oppbrukt av
ikkje-organiske kjemiske reaksjonar, dyreliv, bakteriar og planter om natta,
medan CO2 vert produsert. Så CO2 byggjer seg opp i atmosfæren, men blir tatt opp
av algar i havet, som så produserer O2 som igjen blir ført tilbake til
atmosfæren.



https://nn.wikipedia.org/wiki/J.R.R._Tolkien

John Ronald Reuel Tolkien (3. januar 1892–2. september 1973) var ein britisk
filolog ved Universitetet i Oxford, frå 1925 til 1945 tilsett som professor i
angelsaksisk, og frå 1945 til 1959 som professor i engelsk språk og litteratur.
Han er likevel mest kjend for forfattarskapen sin, og vert i dag rekna som
skaparen av moderne fantastisk litteratur, som sidan hans tid har vorte ein
umåteleg populær sjanger over heile verda.

Dei best kjende Tolkien-bøkene er The Hobbit (Hobbiten), The Lord of the Rings
(Ringdrotten) og The Silmarillion (Silmarillion), som til saman skildrar, med
enorm detaljrikdom, ei tenkt verd kalla Middle-earth. Lingvisten Tolkien fann
opp eigne språk til den mytiske verda si, han dikta opp ei eiga verdshistorie,
og han teikna kart over fantastiske rike der menneske og menneskeliknande
skapningar som alvar, dvergar og hobbitar lever side om side i mellomalderaktige
samfunn. For alvane sine laga han eit fullstendig språk, som er vel dokumentert.

Tolkien hadde studert mytologi. Han såg på gamle mytar og gudelære først og
fremst som kulturberarar, og han var imponert over mellom anna den norrøne
gudetrua. Trass i inngåande kjennskap til Beowulf og Kong Arthur-mytane, syntest
Tolkien at Storbritannia mangla ein eigen mytologi, og han sette seg difor føre
å skapa ein. Som ingrediensar i mytologien sin brukte han mellom anna norrøne
namn frå Edda og historier frå det finske nasjonaldiktverket Kalevala. Verda i
bøkene, Middle-earth, er kalla opp etter Midgard, som var heimen til menneska i
norrøn mytologi.

I likskap med forfattarskapet til C. S. Lewis, som Tolkien var venn med, finst
det mykje poesi i dei fantastiske bøkene til Tolkien, og han skreiv òg mykje
lyrikk.

Då Hobbiten først vart gitt ut, var det få som venta at ein skulle selja mange
kopiar. Salet tok likevel av, og då Ringenes Herre kom ut om lag femten år
seinare var det mange som hadde venta på henne. Populariteten voks heller enn å
avta. Hippiane på 70-talet dyrka Tolkien som ein guru, og interessa for
skaparverket fekk eit nytt oppsving då filmskaparen Peter Jackson laga ein
filmtrilogi av Ringenes Herre i 2001-2003.

Ein heil sjanger, fantasy, er vaksen opp inspirert av Tolkien sitt Midgard og
kampen mellom det gode og det vonde. Medan dei fleste litteraturkritikarar ikkje
kan finna noko særleg av verdi i bøkene hans, har Tolkien fått tittelen
«hundreårets forfattar» i fleire lesarkåringar.

John Ronald vart fødd i Bloemfontein i Oranjefristaten (i dag ein del av
Sør-Afrika), men tre år gammal flytta han med mora og broren til England. Før
faren kunne fara etter dei døydde han, og Tolkien voks dermed opp farlaus.
Mesteparten av barndommen budde han i og nær Birmingham i England, mellom anna i
landsbyen Sarehole. Han gjekk på King Edward's School, St. Phillip's Grammar
School og vann eit stipend til Exeter College i Oxford der han tok til å studere
i 1911.

Til protestar frå resten av familien og svigerfamilien konverterte mora Mabel
Tolkien til katolisismen. I 1904, då John Ronald var tolv år gammal, døydde ho
av diabetes. Tolkien meinte mora sin sjukdom og død dels kom av dei problema ho
fekk med familien og omgivnadene som følgje av at ho konverterte, og han såg ho
mesta som ein martyr for katolisismen, noko som kom til å få stor innverknad på
hans eiga religiøse tru. Trua var ein viktig faktor i livet hans, og vart ein av
berebjelkane i forholdet hans til C. S. Lewis (forfattar av bl.a.
Narnia-serien). Samtalar med Tolkien var ein av dei utløysande faktorane som
gjorde at Lewis etter ein periode med religiøs tvil sa seg å vera ein kristen.

Som foreldrelaus vart Tolkien oppfostra av Fader Francis Morgan ved Birmingham
Oratory. Han budde ein periode på eit slags pensjonat i Birmingham der han møtte
og vart forelska i Edith Bratt (som seinare vart modell for Lúthien, ei
alveprinsesse i Silmarillion). Forholdet mellom John Ronald og Edith vart hindra
av at Tolkiens verje, fader Francis, forbaud at dei møttest, men etter at
Tolkien vart myndig, tok han opp att kontakten, og dei vart gifte i 1916.

Under første verdskrigen slutta Tolkien seg til det britiske forsvaret etter å
ha avslutta universitetsutdanninga si med eksamen med beste karakter i engelsk
språk og litteratur. Han var i Lancashire Fusiliers, den mest dekorerte britiske
eininga under krigen. Under krigen opplevde han dei grufulle hendingane og døden
i skyttargravene bl.a. i slaget ved Somme, og mista dei fleste av vennene sine
frå skoledagane i Birmingham. Sjølv hamna han til slutt på militærsjukehus fordi
han leid av skyttargravsfeber, noko som kanskje redda livet hans.

Mens han låg på sjukehus og prøvde å komma seg etter sjukdommen, begynte han å
skrive ein syklus av mytologisk inspirerte forteljingar under samletittelen The
Book of Lost Tales. Forteljingane var dels pastisjar på myter han kjende og
likte (f.eks. er forteljinga om Túrin Turambar ei omarbeiding av forteljinga om
Kullervo i Kalevala). Ein samnemnar eller ei ramme for syklusen skulle vera ei
tilknyting til England. Mange meiner at det å skrive fantastisk litteratur var
ein måte å flykte frå den harde røynda i det tjuande hundreåret, med fabrikkar,
maskinpistolar og bomber.

Etter krigen fekk Tolkien ei stilling ved The Oxford English Dictionary, ei av
dei høgst akta ordbøkene i verda. I 1920 fekk han ei lektorstilling i engelsk
språk ved Universitetet i Leeds, men han flytta tilbake til Oxford i 1925 då han
fekk eit professorat i gammalengelsk (anglosaksisk). I 1945 bytte han til eit
professorat i engelsk språk ved Merton College i Oxford, ei stilling han hadde
til han pensjonerte seg i 1959.

Gravert på gravsteinen på Wolvercote kyrkjegard i Oxford, der både han og kona
er gravlagde, står det «Beren og Lúthien». Ein hyllest til ei av dei største
kjærleiksforteljingane frå Midgard.

Etter Tolkiens død kom au verket Silmarleon ut. Dette var ei bok Tolkien sjølv
ikkje hadde vorte ferdig med, ho vart fullførd av son hans.

Filologi, studiet av språk, var Tolkien sin første akademiske kjærleik, og
interessa hans for lingvistikk inspirerte han til å finne opp femten kunstige
språk. Dei to mest berømte er dei to alviske språka frå Ringdrotten: quenya og
sindarin. Han utvikla seinare ein heil kosmogoni og ei historie for Midgard, som
bakgrunn.

Tolkien hadde taleferdigheiter i eit dusin europeiske språk, frå gammalengelsk
og gælisk til fransk og spansk, i tillegg til erfaring med andre germanske
språk. Personleg syntest han lydane i det finske språket var dei vakraste.

Populariteten bøkene hans oppnådde, har hatt ein liten, men stabil effekt på
bruken av språk i fantastisk litteratur, spesielt i bruken av forma dwarves i
staden for dwarfs og elvish i staden for elfin på engelsk.



https://nn.wikipedia.org/wiki/Irak-krigen

Irak-krigen var ein krig som byrja 20. mars 2003, då styrkar frå ein koalisjon
leidd av USA under George W. Bush invaderte Irak og styrta Saddam Hussein.
Krigen slutta offisielt den 31. august 2010, då den dåverande presidenten i USA,
Barack Obama erklærte at alle stridshandlingar skulle avsluttast. Dei siste
amerikanske styrkane forlét landet den 18. desember 2011. Etter dette har det
framleis funne stad ei rekkje valdshandlingar mellom indre grupper i Irak.

Krigføringa var svært omstridd. Før invasjonen hevda styresmaktene i USA og
Storbritannia at Irak hadde masseøydeleggingsvåpen og utgjorde eit trugsmål mot
dei sjølv eller deira allierte. Dette synet fekk ikkje støtte i tryggingsrådet i
SN, og ettersom Irak ikkje hadde gått til åtak mot USA, braut invasjonen
folkeretten. Det blei halde demonstrasjonar mot krigen over heile verda.

Irak-krigen kan reknast som eit framhald av tidlegare konflikter mellom Irak og
USA, som den første og andre Golfkrigen, og er blitt kalla den tredje Golfrigen.
Viktigare er likevel plassen i krigen mot terror, som USA byrja etter
terroråtaka 11. september 2001. Åtak med miltbrann-infiserte brev i Washington i
oktober 2001 retta søkelyset mot eit land som hadde hatt eit omfattande program
for å utvikla av masseøydeleggingsvåpen på 1980- og 1990-talet, og som også
hadde brukt kjemiske våpen. Irak hadde vore råka av internasjonale sanksjonar og
under oppsyn av SN sidan den andre Golfrigen. Saddam Hussein hadde kasta
våpeninspektørane ut av landet i 1998. Han blei også kopla til Osama bin Laden
og al-Qaida-nettverket. Etter invasjonen fann ein aldri prov for
masseøydeleggingsvåpen eller samarbeid med al-Qaida.

Irak opna for våpeninspeksjon frå UNMOVIC hausten 2002. Det blei ikkje funne
prov på at landet hadde masseøydeleggingsvåpen. USA la så fram ein rapport for
tryggingsrådet til SN som slo fast at landet framleis hadde biologiske våpen og
vidtrekkjande rakettar, og at det var fem år frå å utvikla kjernevåpen. Fleire
land var kritiske til militær handling, og USA valde saman med Storbritannia og
Spania å stilla eit ultimatum utan støtte frå SN: Landet ville gå til åtak mot
Irak om ikkje Saddam Hussein og sønene hans forlét landet innan 48 timar frå 17.
mars. USA byrja sin «Operation Iraqi Freedom» med å bomba Bagdad, halvannan time
etter enden av tidsfristen.

Invasjonen fann stad 20. mars 2003, og møtte liten motstand. Allereie 9. april
hadde amerikanske styrkar innteke Bagdad, og Saddam Hussein hadde flykta. 1. mai
erklærte George W. Bush krigshandlingane som avslutta, og meinte neste fase
skulle bestå av stabilisering. Saddam Hussein blei fanga ved Tikrit den 13.
desember 2003. Han blei seinare stilt for retten i Irak og dømt til døden.
Amerikanarar overlét styringa til irakarar, leidd av Iyad Allawi, i januar 2004.

Situasjonen i Irak var likevel alt anna enn stabil. Motstanden var stor, både
mot okkupasjonsmakta og i høve til indre grupper. Militsar slost mot
koalisjonsstyrkene og mot kvarandre. I tillegg til trugsmåla om vilkårleg vald
og bombeåtak, leid befolkninga i Irak også under langvarig mangel på
elektrisitet og vatn.

I løpet av 2004 fann to store slag stad i Fallujah. Det første var i april og
det andre og blodigaste i november. Fleire hundre sivile, over tusen
motstandssoldatar og over 100 koalisjonssoldatar døydde. 2004 var også året då
amerikansk mishandling av fangar ved Abu Ghraib-fengselet utanfor Bagdad blei
avslørt. Dette, saman med andre overgrep mot sivile, auka lokal og global
misnøye med stoda i Irak.

I januar 2005 blei det gjennomført val på ny nasjonalforsamling. Valet blei
boikotta av sunnimuslimar, slik at dei andre store gruppene i landet,
sjiamuslimar og kurdarar, fekk mykje politisk makt. I 2005 fann det stad 478
sjølvmordsåtak i landet, det største talet noko år i krigen.

Bombeåtaket mot sjiaheilagdommen Al-Askaria i Samarra den 22. februar 2006
innleidde blodige gjengjeldingsaksjonar som førte til fleire hundre drap over
dei neste dagane. Frykta for at Irak kunne gå inn i ein borgarkrig auka. For å
få kontroll på situasjonen auka president Bush talet på amerikanske soldatar i
Irak med 30 000 i første halvdel av 2007. Tidsrommet frå april til juni 2007
blei det dødelegaste for amerikanske soldatar, med 331 drepne. Den auka
innsatsen, eit fornya samarbeid med lokale stammeråd og ein strategi som gjekk
ut på å vinna tilbake omdømet frå befolkninga, fekk ned tala på drepne i 2008.
Hausten 2008 blei USA og det irakiske parlamentet einige om ei gradvis
tilbaketrekking som skulle fullførast i 2011. Koalisjonsstyrkene la vekt på å
trena irakarar til å ta over tryggleiksoppgåvene i landet sjølve. 5. august 2007
hadde alle danske soldatar forlate Irak. Dei fleste britiske soldatane forlét
landet 30. april 2009. I 2010 fekk den amerikanske operasjonen i Irak nytt namn,
«Operation New Dawn», som symbol på at stridshandlingane var over. Ettersom ein
ikkje hadde oppnådd nokon avtale om å la nokon amerikanarar vera att for å trena
irakarar vidare, forlét dei siste amerikanske styrkane Irak den 18. desember
2011.

Då amerikanarar forlét Irak i desember 2011 hadde over 100 000 sivile irakarar
døydd.[treng kjelde]. 4 487 amerikanske, 179 britiske og 139 andre
koalisjonssoldatar døydde i løpet av konflikten.[treng kjelde] Fleire tusentals
var skadde. I september 2012 blei framleis dødelege åtak førte inn på nettstaden
Iraq Body Count. Ei ny studie estimerer at rundt 460.000 døydde i perioden frå
2003 til 2011, men talet er usikkert.



https://nn.wikipedia.org/wiki/Hydrogen

Hydrogen (eldre òg vasstoff eller brenne) er ein fargelaus, luktfri og ugiftig,
men svært brennbar gass. Det er det lettaste av alle grunnstoff og har
atomnummer 1 og symbolet H.

Hydrogen kan reagera med dei fleste andre grunnstoff. Det finst i vatn, i alle
organiske stoff og i alle organismar. Det er det vanlegaste grunnstoffet i
universet, og så godt som alle stjerne]r i hovudserien består av hydrogen i
plasma-fase.

Hydrogen blir brukt i stor skala i industrien. Viktige område er produksjon av
ammoniakk for bruk i kunstgjødsel, herding av feitt og i oljeraffineri under
produksjonen av fleire petroleumsprodukt, slik som propan, diesel og
flybrennstoff. Hydrogen blir òg mykje nytta som rakettbrennstoff, mellom anna i
romferja.

I laboratoriet kan ein laga hydrogen ved å la ei syre reagera med eit metall,
til dømes sink. Når ein framstiller hydrogen kommersielt, skjer det vanlegvis
ved å bryta ned naturgass. Elektrolyse av vatn er ein enkel, men lite effektiv
metode. Forskarar prøver no å utvikla nye metodar som nyttar grøne algar for
hydrogenproduksjon.

Hydrogen er det lettaste grunnstoffet. Den vanlegaste isotopen har berre eitt
proton og eitt elektron og ingen nøytron. Smeltepunktet og kokepunktet til
hydrogen er berre 14,02 K og 20,27 K. Ved standardforhold er hydrogen ein
to-atomig gass, H2. Under ekstremt høgt trykk – som finst i sentrum av
gasskjemper – går hydrogen over til å bli eit flytande metall (sjå metallisk
hydrogen). Under det ekstremt låge trykket som ein finn i verdsrommet, har
hydrogen ein tendens til å eksistera som enkeltatom sidan konsentrasjonen er for
låg til at reaksjonar mellom einskildatom er sannsynlege.

Viss det er nok hydrogen i eit område av universet kan det oppstå skyer av H2,
som i neste omgang kan føra til stjernefødslar. Dette grunnstoffet spelar ei
viktig rolle som energikjelde for universet gjennom kjernefusjon i stjerner,
anten proton-proton reaksjon eller karbon-nitrogen syklus.

Store mengder hydrogen trengst industrielt, særleg i ammoniakk-produksjon, i
hydrogenering av feitt (herding) og oljer, og i produksjon av metanol
(tresprit). Hydrogen blir òg brukt i hydrodealkylering, avsvovling med hydrogen
og hydrokrakking.

Hydrogen kan mellom anna nyttast som brensel i forbrenningsmotorar,
rakettmotorar og i hydrogen-brensleceller. Brensleceller der hydrogen og oksygen
reagerer og danner vatn, er interessante for produksjon av elektrisk kraft, der
ein treng ein høg energi til vekt-brøk. Det blir mellom anna forska på å nytta
slike brensleceller som energikjelde i køyrety.

Sidan hydrogen er fjorten og ein halv gong lettare enn luft, blei det tidlegare
brukt for å gje oppdrift til ballongar og luftskip. Dette tok brått slutt etter
Hindenburg-katastrofa, der eit slikt luftskip forulukka i ein valdsam brann.

Hydrogen blei oppdaga som eit eige stoff ved eit tilfelle i 1766, då Henry
Cavendish eksperimenterte med kvikksølv og syre. Sjølv om han feilaktig meinte
at det stamma frå kvikksølvet, og ikkje frå syra, klarte han likevel å skildra
mange av eigenskapene til stoffet nøyaktig.

Antoine Lavoisier prova at dette stoffet og oksygen saman laga vatn, og gav det
namnet hydrogen, vassmakar, frå gresk hudôr (vatn) og gennen (skapa).

Hydrogen er det vanlegaste grunnstoffet i universet, og utgjer 75 % av normal
materie etter masse og over 90 % etter talet på atom. Grunnstoffet finst i store
mengder i stjerner og gassplanetar.

I forhold til den store førekomsten elles i universet er reint hydrogen svært
sjeldant i atmosfæren på Jorda. Den mest vanlege kjelda til hydrogen på Jorda er
vatn som består av to delar hydrogen og ein del oksygen (H2O). Andre kjelder er
de fleste former for organisk materie, olje og naturgass.

Hydrogen kan utvinnast på fleire måtar. Vassdamp vil ved høg temperatur reagere
med kol eller hydrokarbon som olje eller metan og danne ei blanding av C O
{\displaystyle CO} , C O 2 {\displaystyle CO_{2}} og hydrogen, H 2
{\displaystyle H_{2}} . I dag blir hydrogen oftast produsert frå metan. Ein kan
og produsere hydrogen med elektrolyse av vatn. Dette er langt dyrare enn
hydrogen laga frå metan. Tidlegare laga Norsk Hydro hydrogen på denne måten på
Rjukan, basert på rikeleg tilgang på vasskraft.

I laboratoriesamanheng kan hydrogen lagast av syrer som reagerer med uedle
metall slik som sink, frå aluminium og natriumhydroksid (natronlut, kaustisk
soda) eller kaliumhydroksid (kalilut).

Hydrogen dannar kjemiske sambindingar med dei fleste andre grunnstoff. Hydrogen
har ein middels elektronegativitet på 2,2 og kan vera det minst metalliske eller
det mest metalliske stoffet i desse sambindingane. Førstnemnde kallast hydrid og
er oftast sambindingar mellom hydrogen og metall, der hydrogen finst anten som
H- ionar eller som eit oppløyst stoff inni det andre grunnstoffet (f.eks.
palladium-hydrid). Sistnemnde er helst kovalente sambindingar, då H+ ionet berre
ville vera ei kjerne med eit proton som ville ha ein sterk tendens til å
tiltrekkja seg elektron. Begge variantar dannar syrer, men i sure løysingar
førekjem ion som H3O+ i det proton festar seg til andre molekyl.

I luft reagerer hydrogen med oksygen og dannar vatn, H2O. Det blir frigjort
mykje energi, og reaksjonen er eksplosjonsarta. Deuterium-oksid, eller D2O, blir
vanlegvis kalla tungtvatn. Hydrogen inngår òg i ei mengd sambindingar med
karbon. Fordi slike sambindingar utgjer hovudbestanddelen av alle kjende levande
organismar kallar ein dei organiske sambindingar, og læra om desse kallar ein
organisk kjemi.

Under normale forhold er hydrogengass ei blanding av to ulike slag molekyl som
har ulikt spinn i atomkjerneen. Dei to formene blir kalla orto- og para-hydrogen
(dette er ikkje det same som isotopar, sjå nedanfor). I orto-hydrogen er
kjernespinnet parallelt (dannar ein triplett), mens det i para-hydrogen er
antiparallelt (dannar ein singlett). Ved standardforhold består hydrogen av ca.
25 % av para-forma og 75 % av orto-forma, den såkalla normale forma.
Likevektsforholdet mellom dei to er temperaturavhengig, men fordi orto-forma har
høgare energi er ho ikkje stabil i rein tilstand. Ved låge temperaturar, kring
kokepunktet til hydrogen, finst nesten utelukkande para-forma.

Forvandlinga mellom dei to formene er ein treg prosess, og viss hydrogen blir
nedkjølt og kondensert raskt, blir ein stor del av orto-forma oppretthalden.
Dette har stor verknad for industriell framstilling og lagring av flytande
hydrogen fordi orto-para forvandlinga frigjer meir varme enn fordampningsvarmen,
og mykje hydrogen kan gå tapt ved fordamping fleire dagar etter kondenseringa.
Derfor brukar ein katalysatorar for orto-para forvandlinga under nedkjøling av
hydrogen.

Dei to formene har òg litt forskjellige fysiske eigenskapar. Til dømes er
smeltepunktet og kokepunktet til para-hydrogen omtrent 0,1 K lågare enn for
orto-hydrogen.

Hydrogen er det einaste grunnstoffet der isotopane har ulike namn. Symbola D og
T er likevel ikkje offisielt anerkjent.

Vidare er det blitt framstilt ei lita mengd kunstige, tyngre isotopar av
hydrogen med 3-6 nøytron i kjernen. Desse isotopane har halveringstider på om
lag 10−23–10−22 sekund, og det er berre laga nokre få enkeltatom av kvar. Dei er
framstilte ved at naturlege isotopar (²H, ³H) blir bombarderte med atomkjernar
frå t.d. deuterium (²H), tritium (³H) eller heliumisotopen 8He.

Hydrogen er ein svært brennbar gass og dannar eksplosive blandingar med oksygen
eller luft. Stoffet reagerer òg kraftig med klor og fluor, og då oppstår
saltsyre og flussyre.



https://nn.wikipedia.org/wiki/Humler

Humler er ei insektgruppe innan ordenen årevengjer. Gruppa høyrer til biene, og
er plassert i familien Apidae, humler og bier, saman med mellom anna
honningbier. Humler har tjukk og brei, vanlegvis tett hårdekt kropp, vengjene
verkar små i forhold til kroppen. Berre arbeidarane hjå humler som lever
sosialt, i samfunn, har stikkebrodd. Fleire av artene er såkalla «gaukehumler»
og lever som snyltarar i bolet til dei sosiale humlene.

Humler vert rekna som viktige for pollinering av mange planteslag, og i seinare
år det vorte vanleg med «ferdiglaga» humlebol i veksthus. Humlebestanden lèt seg
lett påverke av landbruk, skogbruk, hagebruk og andre slike aktivitetar. Humlene
si viktigaste næring er nektar og dei samlar pollen som mat til avkommet.

Det er over 250 ulike humler i verda, dei fleste på den nordlege halvkula, men
dei er også vanlege på New Zealand og Tasmania. Ein reknar med at det er 34
arter i Noreg.

Tradisjonelt har humler vore delt inn i to slekter, sosiale eller «ekte humler»
og gauk- eller snyltrehumler. Det er usikkert kor mange humler som finst i
Noreg. Ein har ein del underartar som kan vise seg å vere sjølvstendige artar,
og ein har artar som ein ikkje har sikre funn av i nyare tid. Nokre humleartar
som finst i nabolanda kan når som helst dukke opp i Noreg. Ein reknar likevel
med at det er 33 artar i Noreg.

Fargane på pelsen er viktig når ein skal finne kva art humla er. Men
variasjonane frå art til art er store, så skal ein vere mest mogleg sikker så
bør ein undersøkje humla med aukeglas og få tak i ein god bestemmingstabell.
Skal ein ha ei sikker bestemming av hannhumla er det faktisk mikrostrukturar på
hannen sine kjønnsorgan som kan fortelje oss kva for ein art ein har framfor
seg. Likevel vil ein stort sett kunne gjere ei rimeleg god grovbestemming ved
hjelp av farge og kroppsform.

Vengene er normalt gjennomsynlege, kanskje med eit svakt brunskjær. Nokre humler
har likevel mørke venger, som taigahumla (Bombus sporadicus). Steingaukhumla
(Psithyrus rupestris) har brunsvarte, mesta heilt ugjennomsynlege venger.

Vengene til humla er små i forhold til kroppen, og det er vorte framstilt som
eit mysterium at humler i det hele tatt klarer å flyge. Som hos dei fleste andre
insekt er det likevel ikkje arealet til vengene som viktigaste. Vengene bevegar
seg i åttetal sånn at dei verkar som småe propellar som gir både ei kraftig
oppdrift og framdrift. Vengekonstruksjonen er sånn at humler, i tillegg til å
bere si eiga kroppsvekt, òg kan bere med seg ei tilsvarande tyngd i form av
nektar- og pollen som ho flyg attende til bolet. Vengene slår om lag 200
vengeslag i sekundet når humla flyg.

Berre hohumler (dronningar og arbeidarar) har ein giftig stikkebrodd, som er
«omdanna» frå eggleggingsrøret. Normalt er han trekt inn i bakkroppen. Brodden
er glatt, utan mothakar, difor kan same humla stikke fleire gonger i motsetnad
til honningbiene, som har mothakar, sånn at dei berre kan stikke éin gong.

Humlestikket kan opplevast som ei brennande smerte. Denne brennande smerta har
ført til den heilt ukorrekte påstanden ein av og til høyrer om at «humlene stikk
ikkje, dei brenn». Men humlene har brodd, og når dei stikk kjem ei sterk smerte.
Stikket er likevel ikkje farleg med mindre ein reagerer allergisk. Dersom
humlene får vere uforstyrra, er dei særs fredlege. Dei stikk berre når dei dei
føler seg direkte trua. Humlestikk er difor langt sjeldnare enn vepse- og
bistikk.

Både hoer og hannar har heilt spesifikke duftstoff (feromon) som kan nyttast til
ei sikker identifisering av humleartane. Ved hjelp av feromonanalysar har ein òg
vore i stand til å skilje ut nye artar som tidlegare vart forveksla, eller som
ein trudde var variantar av ein og same art. Eit døme på dette er liten
fjellhumle som er vorte skilt ut frå lapplandshumle som ein eigen art. Ved hjelp
av desse duftstoffa er humlene i stand til å finne riktig art å pare seg med.

Eit merkeleg fenomen hos humler er at dei er «varmblodige». Dei er i stand til å
regulere kroppstemperaturen sin ved å forbrenne feitt og, ikkje minst,
karbohydrat i form av sukker frå nektar. Aktive humler har ein temperatur i
brystpartiet (thorax) på 35-40 °C. Ved stor aktivitet kan temperaturen kome opp
i godt over 40 °C. Humlene har velutvikla mekanismar som sørgjer for å halde
temperaturen hos aktive humler over 30 °C og under 44 °C.

Evna humlene har til å halde kroppen varm, gjer de òg i stand til å flyge ved
låge temperaturar. I høgfjellet er det ikkje sjeldsynt å sjå ei stor
humledronning flyge i snøvêr, med lufttemperaturar rundt null grader. Når
humlene er rolege og inaktive, sett dei ned «termostaten» og blir «vekselvarme»
og kroppstemperaturen tilpassar seg omgivnadene.

Humler finn ein stort sett alle stader kvar ein finn blomsterplanter som er
tilpassa humler og bier. Dei forskjellige artane har ulike
«blomsterpreferansar», men preferansane er kanskje ikkje så sterke som ein
skulle tru. Mykje skuldast truleg konkurranse artane i mellom. Når konkurrentane
forsvinn eller blir redusert i tal, ser ein ofte at andre humleartar «overtek»
preferansen. Det ser ein tydeleg hos tyrihjelmen. I fråver av tyrihatthumle finn
ein ofte andre artar på denne planten. Er derimot tyrihjelmhumleførekomsten
stor, er det mesta utelukkande denne arten ein observerer på tyrihjelm.

Plantar der arten klarer seg godt i konkurransen om ressursane blir ofte
føretrekt. Mange artar har òg klare preferansar til kva habitat dei liker. Et
døme på dette er tyrihjelmhumla, som helst oppsøkjer plantar i slekta hjelm
(Aconitum).

Humlebestanden lèt seg lett påverke av landbruk, skogbruk, hagebruk og diverse
aktivitetar. Ved massiv brenning av grasmark reduserast humlen sin sjanse til å
finne passande buplassar. Når ein slår grassletter og grøntområde mister humlene
mykje av det naturlege næringsgrunnlaget. Effektivt skogbruk reduserer talet på
blåbær, tytebær og dei planteartane humlene er bunden til. Sprøyting og brenning
av vegkantar og liknande drep også mange humler og øydelegg deira sjanse for å
finne bolplassar i desse områda.

Det finst 26 artar sosiale humler i Noreg. Dei sosiale humlene dannar samfunn
med fleire kastar, dronningar, arbeidarar og hannar som har forskjellige
oppgåver. Humlesamfunnet er som regel markert mindre enn vepsen og bia sitt, og
er samansett ofte berre av nokre få hundre individ. Eit slikt samfunn varer
berre eitt år, til forskjell frå samfunna honningbier og maur dannar, som varer
fleire år. Men det finst nokre humlesamfunn som er fleirårige. Desse humlene
dannar svermar på same måte som biene. Ein slik humleart er til dømes den
brasilianske arten Bombus atratus.

Dronningane er store hoer som kan parast, som kan overvintre og lage nye
humlebol. Arbeidarane derimot er hoer som ikkje kan parast, og som manglar evna
til å kunne overvintre. Men arbeidarane kan ta del i egglegginga dersom
dronninga døyr eller mistar sin dominerande status i kolonien. Arbeidarane sine
egg utviklar seg berre til dronar (hannar).

Som hos alle andre årevenger (veps), er alle hoer diploide (har eit dobbelt sett
med kromosom), mens alle hannane er haploide (har eit enkelt sett med kromosom).
Alle ufræva egg utviklast til hannar, medan alle befrukta egg utviklast til
hoer. Dronninga kan sjølv regulere kva egg som skal befruktast. Sia ingen
arbeidarar kan parast, vil alle egg som arbeidarane legg utviklast til hannar.

Dei sosiale humlene lever i bol som dronningane byrjar på om våren. Om våren,
når dronningane (dei befrukta hoene) vaknar etter vinterdvalen, et dei seg litt
opp på nektar og pollen frå blomande plantar, som selje som byrjar å blome særs
tidleg. Desse humlene er lett å kjenne att, store som dei er. Dei flyg rundt og
«snuser» på alle små mørke opningar, for å finne ein fin plass til bolet.

Ein del humleartar, som trehumla Bombus hypnorum, tek også gjerne i bruk
meisereir. Når meisane er borte snur ho heilt om på reiret, og når meisen kjem
att klarer ofte humla å drive vekk meisen frå reiret. Humlene sitt bol
plasserast alle stader kvar dei kan finne bra nok isolasjon i form av musebol,
fuglereir og andre opphopingar av isolerande materiale. Ikkje sjeldsynt finn vi
humlebol i isolasjonsmaterialet i hus.

Humler som åkerhumla Bombus pascuorum kan byggje opp bolet heilt frå grunnen av.
Ho drar då tørt gras og anna passande isolerande materiale saman til eit bol.
Trehumla kan nytte treflis eller isolasjon til hus i form av glasswatt eller
steinull til sine bol. Aller helst fortrekker dei likevel musebol eller
meisereir. Bol kan difor liggje under steinar, under ei rot, i jorda eller i eit
morke tre, i fuglekassar eller i isolasjonen i hus.

Humlene sitt bol skilar seg sterkt frå vepsebol og «bikubar». Medan larvene til
vepsar og bier lever i separate «sekskanta» celler, lever larvene til humlene i
store felles larvekammer. Før humlelarvene skal forpuppe seg, spinn dei ein
silkekokong som omsluttar kvar enkelt larve heilt. Det er desse kokongane som
feilaktig blir kalla humleceller, etter at humlen er klokke ut og har forlate
kokongen. Ei slik «celle» nyttast berre ein gong og attbrukast ikkje som hos
biene. Dei tomme humlekokongane blir likevel nytta til å lagre nektar/honning i.
Voksen blir bruka om og om att på stadig nye stader i bolet.

Hos pocket-makers lagrast pollen i eigne lommer som sit på larvekammeret, medan
hos pollen-storers lagrast pollen direkte i dei tomme kokongane. Hos
pollen-storers blir larva fôra med ei blanding av pollen og nektar som hoene
gulpar opp til dei. Hos pocket-makers blir larvene liggjande på ei pute av
pollen som humlene dyttar ned i lommene og inn under larvene. Larvene blir hos
desse liggande på eit teppe av pollen som dei kan ete direkte av.

Ikkje alle sosiale humler byggjer eigne bol. Nokre artar slik som kjempehumla
Bombus hyperboreus ser ut til å oppføre seg som ei gaukhumle ved at ho tek over
bolet til andre artar. Hos denne arten veit ein ikkje om det er arbeidarar, men
dronninga har pollenkorger og deltek sjølv i arbeidet med å sanke nektar og
pollen i motsetnad til hos gaukhumlene.

Humlene og humlebola er mykje plaga av parasittar. Dette er ei særs viktig årsak
til at humlebola raskt døyr ut, eller ikkje blir så store. Humlene er plaga med
innvendige parasittar som gjer dei meir eller mindre sterile, eller endrar
åtferd. Nokre parasittar går til åtak på larvene og et dei opp slik som
parasittfluga Brachicoma devia som er veldig vanleg i humlebol. Men også sjølve
humlebolet er plaga av humla sin «voksmòl» Aphomia sociella som et opp voks,
kokongar og organisk avfall i bolet. Sakte men sikker går bolet i oppløysing, og
hyllast etter kvart inn i mòllarvene sine silketrådar, for så til slutt å døy
ut.

Om våren kan ein ofte sjå dronningar som er heilt besett av mit. Desse er så
godt som heilt ufarlege for humlene. De berre nyttar humlene til å bli frakta
til bolet. Mange mitar overvintrar saman med dronninga. Seinare sit dei på
humler som skal ut og samle nektar og pollen, hopper av i blomen for så å krabbe
opp på ei humle som seinare vitjar blomen. Sånn vil stort sett dei fleste bol
bli smitta av mitar. Men i bolet et dei stort sett berre avføring og anna
organisk avfall, og det er berre viss dei blir ekstremt mange at dei kan valde
problem for humlene i bolet.

Desse humlene er sosiale parasittar, og samlar ikkje nektar og pollen. Dei
manglar pollenkorger på bakføtene. Dei opptrer seg som gauken, legg egga i bolet
til dei sosiale humlene, og lèt dei fø fram ungane. Men dei er ikkje heilt som
gauken, fordi gaukhumla prøver å ta over humlebolet. Lykkast ho med det, blir
det etter kvart berre gaukhumler i bolet. Som regel blir dronninga som før åtte
bolet drepe, men av og til lever gaukhumledronninga side om side med den gamle
dronninga. Det er likevel berre egga frå gaukhumledronninga som får utvikle seg
vidare. Hos gaukhumlene er det berre dronningar og hannar, og
gaukhumlearbeidarar finst ikkje.

Gaukhumler har tradisjonelt vore rekna som ei eiga slekt, Psithyrus, men den
nyare forskinga plasserer dei inn i slekta Bombus.

Humlene kan leggje både fræva og ufræva egg. Dei fræva egga utviklar seg til
diploide hoer (dronningar og arbeidarar) medan alle ufræva egg utviklar seg til
haploide hannar (dronar). For at humlene skal finne kvarandre, og ikkje minst
riktig humleart, utskil dei duftstoff (feromoner) som er artspesifikke.

Norsk entomologisk forening har utgitt ein rekkje Insekttabeller. Dette er små
og billige hefte der ein kan avgjere insekt til artsnivå. Norske Insekttabeller
9 tek for seg dei norske artane av humler.

Boka The Humble Bee frå 1912 er vorten ein klassiker for alle humleinteresserte.



https://nn.wikipedia.org/wiki/Hotel_Union_%C3%98ye

Hotel Union Øye er eit hotell i sveitsarstil som ligg på Øye ved Norangsfjorden
i Ørsta på Sunnmøre. Det vart bygd i 1891. Bygningen vart levert ferdig
prefabrikkert av trelastfirmaet M.Thambs & co, Trondheim. Dei som bygde Hotel
Union Øye bygde på same tid Hotel Union Geiranger i same stil. Men selskapet
gjekk konkurs før hotellet på Øye stod ferdig. Hotel Union Øye vart same året
kjøpt av konsul Peder Elibert Tonning. Petra, syster til Tonning, og Peter Stub
stod for den daglege drifta.

Fønix på Øye frå 1883, Hotell Nordangdal på Fivelstadhaugen frå 1885 og Hotel
Retiro på Nordang frå 1890. Konsul Tonning selde Hotel Union til Birgitte og
Martin Dahl i 1913. Då Martin Dahl døydde i 1954 tok sonen Karl Dahl og kona
Aslaug over drifta. Unnateke fem år på 1970-talet var det familien Dahl som åtte
og dreiv hotellet til i 1981. Då vart det kjøpt av Ørsta frikyrkje. Hotelldrift
vart kombinert med kursaktivitet fram til 1989.

Då kjøpte Ole Henrik Eidsvik hotellet. Kort etter overtok Per Ola Ratvik saman
med Johan Øye og Idar Nordang. Etter det har Hotel Union Øye vorte heilt
renovert.

Keisar Vilhelm II av Tyskland var fleire gonger på Hotel Union under dei årlege
turane til Noreg. Når han åt på hotellet hadde han med seg sine personlege
kokkar. På keisar Wilhelm II sitt rom står no keisaren sitt personlege badekar.

22. juli 1896 var kong Oscar II av Sverige og Noreg på vitjing. Lokale bønder
var samla ved hotellet og protesterte mot kongen.

I 1906 var kong Haakon, dronning Maud og kronprins Olav innom Hotel Union Øye på
signingsferda.

Dronning Wilhelmina av Nederland overnatta ofte på Hotel Union. Ofte var
kronprinsesse, seinare dronning Juliana med. Det vert fortalt at Wilhelmina på
det faste rommet sitt fekk senga snudd slik at andletet skulle vende mot aust om
ho døydde om natta.

Då dronning Sonja og kong Harald feira sølvbryllaup i 1993, var følgjet deira på
besøk på Hotell Union Øye.

Ei anna gruppe som har sett sitt preg på hotellet er fjellklatrarar og
fjellvandrarar. Mellom gjestane dei første åra var mange engelskmenn som kom til
Noreg for å klatre. Rundt Øye ligg alpine toppar som Jakta, Smørskredtinden,
Brekketinden og Slogen, som stig til vers rett bak hotellet. Fleire
førsteklatringar har vorte utførte med Hotel Union som utgangspunkt. Mange av
klatreopplevingane finn vi nedteikna i Climbers book, som vart gitt til hotellet
av Gerald Arbuthnot i 1897.

Den britiske klatraren som har vorte mest knytt til Hotel Union og Øye er
Charles W. Patchell. Mest kvart år frå 1892 til 1914 var han på hotellet. Frå
1923 til 1939 var han årviss gjest. Han hadde sitt eige rom der han hadde sine
private ting, og som ingen annan fekk leige. Fleire klatrande britar kom til Øye
på grunn av han. 15 førsteklatringar rundt Hjørundfjorden er knytt til namnet
hans. På 1920-talet fekk han bygd Patchellhytta i fjelldalen Habostaddalen
ovanfor Hotel Union Øye.

Av andre kjende gjestar som har fått rom kalla opp etter seg kan nemnast sir
Arthur Conan Doyle, Karen Blixen, Edvard Grieg og Claus Heiberg.



https://nn.wikipedia.org/wiki/Hedmark_fylke

Hedmark fylke er eitt av 19 fylke i Noreg. Fylket grensar mot Sør-Trøndelag
fylke i nord, Oppland fylke i vest og Akershus fylke i sør. I aust grensar
Hedmark til Sverige og dei svenske Dalarnas län og Värmlands län.

Hedmark fylke vart under namnet Hedemarkens amt skilt ut frå Oplandenes amt i
1781. Fylket kan delast opp i distrikta Hedmarken og Solør i tillegg til
Østerdalen, Odalen, Vinger og Eidskog.

Fylket har to byar: Hamar og Kongsvinger. I tillegg kallar Elverum seg by etter
det generelle høvet tettstadar med minst 5000 innbyggjarar og bymessig
folkesetnad kan nytta seg av.

Over heile fylket finn ein jordbruk, og i enda større grad skogbruk. Barskog
dominerer nesten fullstendig. Den eurasiatiske taigaen byrjar i fylket mellom
Hamar og Elverum, går vidare til Sysslebäck og Malung i Sverige og held fram til
Austersjøen og gjennom Finland og Russland til Stillehavet. Taigaen er
kjenneteikna av barskog som gran og furu på skogbotn av lyng og mose, med
innslag av bjørk og rogn og av og til grasdekte enger.

Det høgaste fjellet i fylket er Rondeslottet på 2178 moh., grensa til Oppland
fylke går over denne toppen, akkurat som same grense delar Noregs største innsjø
Mjøsa mellom fylka.

Elles ligg det meste av fylket i det som blir kalla lågland, sjølv om den
nordlege og nordvestlege delen har fjellområde som Rondane, og den nordaustlege
slike som Sylene. Frå Sylene er det høgland store delar av strekninga derfrå og
sørover langs svenskegrensa heilt til Finnskogen i Grue og Kongsvinger.

Klimaet i Hedmark er typisk kontinentalt og berre i sørvest dempar Mjøsa og
Oslofjorden vinterkulda.

Det bles sjeldan kraftig og som regel følgjer vinden dalføra, frå nordvest om
vinteren og frå søraust om sommaren. Om vinteren vil den svake vinden føre til
at ein ofte har temperaturinversjonar, der temperaturen stig med høgda. Januar
er kaldast med ein middeltemperatur frå −6 til −8 °C i sør, −10 til −13 °C i
nordlege dalstrøk. Stundom kan temperaturen falle til under −40 °C i nord og
Engerdal målte i januar 1987 −47 °C som kulderekord i fylket. I juli varierer
middeltemperaturen frå kring 16 °C i sør til kring 13 °C i øvre dalføre. Det er
òg kjøligare enn dette i høgda. Varmerekordane i fylket ligg på kring 30 °C. Dei
indre dalstrøka kan få frostnetter sjølv på sommaren.

Hedmark fylke har namn etter landskapet Hedmarken på austsida av Mjøsa,
gamalnorsk Heiðmǫrk, der fyrstelekken kjem av folkenamnet heidner.

Det er funne restar av steinalderbusettingar over nesten hele fylket.
Helleristningar av elg er funne ved Mjøsa i Ringsaker.

Det eldste bronsealderfunnet i Noreg er gjort på Nes på Hedemarken.
Jernalderfunn er gjort over heile fylket, spesielt mange frå vikingtida.
Gravhaugar finst frå bronsealder fram til kristen tid. Solør skal ha vore eit
mektig kongerike mellom 300 og 800 i følgje Ynglingesagaen .

I Hamar-området utvikla det seg ein byliknande struktur med kaupang på Åker i
Vang allereie på 500-talet.

I vikingtida vart dette senteret flytta til den odden i Mjøsa som seinare fekk
ei domkyrkje (domkyrkjeodden) i samband med at staden vart bispesete i 1152. Her
kan det rundt 1050 ha vore slått mynt.

Svartedauden ramma området hardt, og det var her som ellers i landet ei
nedgangstid. Rett før reformasjonen forsvann Hamar som marknad, og ved
reformasjonen i 1536 forsvann bispesetet.

Fylket vart råka av alle krigane Noreg og Danmark-Noreg var med i. Under den
andre verdskrigen var det viktige kampar mellom tyskarar og nordmenn ved
Midtskogen gard og Kongsvinger i april 1940. Tyske fly bomba Elverum i april
1940.



https://nn.wikipedia.org/wiki/Halvmaraton

Halvmaraton er eit løp på 21.097,5 meter, eller altså halvparten av eit
maratonløp. Det blir vanlegvis arrangert som eit landevegsløp. Før 1970-talet
var halvmaratonløp sjeldne, men det blir no arrangert mange slike løp, både som
halvmaratonklasse samtidig med eit maratonløp, og som eigne halvmaratonløp.

Det har vore ein auke i deltakinga i halvmaratonløp i dei siste åra. Ein
vesentleg grunn til dette, er at halvmaraton er ei utfordrande distanse, men
krev ikkje det same treningsgrunnlaget som maraton.

Verdsrekorden for menn er 58:33, sett av Samuel Wanjiru, Kenya, 17. mars 2007, i
den Haag, Nederland.

Verdsrekorden for kvinner er 1:06:25, sett av Lornah Kiplagat Nederland, 14.
oktober 2007 i Udine, Italia.

Det største halvmaratonløp i verda no skal vere Great North Run, halde på
hausten kvart år i Newcastle Upon Tyne i England, med venta 52 000 løparar i
2009.

Nesten like stort er Göteborgsvarvet som går i Göteborg i midten av mai kvart
år. I 2009 hadde dei 30-årsjubileum, med 53 593 påmelde, 41 019 startande og
40 523 fullførande. Dette var fleire påmelde enn Great North Run hadde i 2008,
og Göteborgsvarvet har som mål å bli størst i verda.

Det største nokon gong var Broloppet mellom København og Malmö med 79 719
fullførande, halde i samband med at Øresundbrua vart opna i 2000.



https://nn.wikipedia.org/wiki/Grevling

Grevling eller svintoks er eit mårdyr som finst i tempererte strok i mesteparten
av Eurasia. Han er spesielt talrik på Dei britiske øyane. I den norske faunaen
er han lett å kjenne att på dei svarte og kvite teikningane i andletet.

Ordet «grevling» kjem frå lågtysk og er i slekt med «grave». «Svintoks» er sett
saman av «svin» og «teksle» (grave eller hogge ut). Namnet på hundetypen
grevlinghund eller dachshund er avleidd av ordet grevling.

Pelsen til grevlingen er vanlegvis grå på oversida og svart på undersida, med
eit karakteristisk kvitt hovud med svarte striper over augo. Dei vert om lag 70
cm lange med ein 20 cm lang hale, og veg gjennomsnittleg 10 kg. Vekta kan
likevel variera; i delar av Russland kan dyret vega opp mot 32 kg om hausten før
det går i dvale.

Grevlingen held seg helst på utbeita enger og i skog med mykje meitemark i dei
øvste laga av jorda. Han mislikar område med mykje leire i jordsmonnet, sidan
det er så tungt å grava i.

Grevlingen er ein altetar, med hovudvekt på mindre dyr. Hovudbestanddelen av
kosthaldet er meitemark, men han et òg gjerne insekt, små pattedyr, egg, små
fuglar, røter og bær, frukt, nøtter og liknande, avhengig av årstid. I tettbygde
strok finn mange grevlingar mat i hagar og bosspann.

Grevlingar er nattaktive dyr som ligg i hia sine om dagen. Desse er ofte særs
omfattande tunnelnettverk, som hjelper dei å overleva gjennom særs varmt så vel
som særs kaldt vêr. Grevlingar i den nordlege delen av utbreiingsområdet, til
dømes dei norske bestandane, ligg i dvale om vinteren.

Grevlingen er eit territorialt dyr, men somme bestandar held seg til såkalla
klanar på opp til 12 dyr. Som regel vert desse leidde av eit alfa-par, som i dei
fleste høva er dei einaste klanmedlemmane med rett til å formeira seg.

Grevlingen kan leva i opp til 15 år, men dei færraste vert stort eldre enn 3. I
fangenskap har einskilde eksemplar vorte heile 19 år gamle. Etter det første
året er den vanlegaste dødsårsaka til grevlingen å bli drepen i trafikken.



https://nn.wikipedia.org/wiki/Gjedde

Gjedde (Esox lucius) er ein stor rovfisk som lever i ferskvatn og brakkvatn i
kalde og tempererte strok over heile den nordlege halvkula. I Noreg er han
vanlegast på Austlandet og i Finnmark, som regel på stadar med tett vegetasjon.

Gjedda er ein særs avlang fisk med finnane plassert langt bak på kroppen for
akselerasjonen si skuld. Fargen varierer frå vatn til vatn, men skal fungera som
kamuflasje. Gjedda er underbitt, og har særs kraftige kjevar. Alt dette er gode
tilpassingar til livet som snikjeger.

Gjedda lever åleine i vatn med mykje vegetasjon. Ho er ein effektiv jeger, med
bakhaldsangrep som den viktigaste jaktteknikken. Som regel står fisken stille i
sivet og ventar på at eit passande byttedyr skal koma nær nok til at han kan
hogga til. Føda til gjedda omfattar dei fleste fisk som er mindre enn gjedda
sjølv, men på grunn av piggane lærar dei fort å unngå stingsild. Dei et òg
frosk, symjande smågnagarar og ungar av symjefugl.

Egga klistrar seg til botnen eller vegetasjonen og klekkast etter 2-3 veker. Dei
første to vekene lever larvane av plommesekken sin, før dei får munn og går over
til å jakta på dyreplankton og insektlarvar. Yngelen er sjølv bytte for dei
fleste større fisk, òg vaksne gjedder.



https://nn.wikipedia.org/wiki/Gj%C3%A6r

Gjær, eller jest(er) er mikroorganismar som spaltar sukker til alkohol og
karbondioksid.

Gjær er ein viktig ingrediens ved gjærbakst. Tilset ein gjær til saft bær, frukt
eller rotgrønsaker utviklar det seg alkohol og resultatet blir vin eller sats
til spritproduksjon. Om ein tilset gjær til vatn, humle og malt blir resultatet
øl.

Gjær kan vera fleire ulike eincella soppar. Det er identifisert over tusen ulike
gjærartar, men dei fleste høyrer til sekksporesoppane.

Soppane kan anten pusta med oksygen (aerobisk) eller utan (anaerobisk). Gjær som
ikkje har tilgang på oksygen, vil omdanna sukker til karbondioksid og alkoholet
etanol.

Den eldste dokumenterte bruken av gjær kjem frå sumerarane. Om lag 7000 år gamle
inskripsjonar fortel at dei brukte rundt 40 % av kornet dei dyrka til å brygga
øl.

Likevel tok det lang tid før ein skjøna korleis gjæren verka. Gjæring blei sett
på som litt av ein trolldom, og ein følgde visse magiske tradisjonar for å
hjelpa han å verka. Somme stader i Noreg pleide ein mellom anna vaka over
ølbrygget.

Den første som verkeleg såg gjærceller var mikroskopmakaren Antonie van
Leeuwenhoek i 1680. Biologane Cagniard-Latour og Schwann identifiserte desse
cellene som soppar i 1837, og Louis Pasteur fann den siste puslespelbiten då han
slo fast at gjæring var ein prosess forårsaka av levande gjærceller.

Fram til 1700-talet hadde ein brukt lik gjær til brygging og baking. Dette var
mogleg med «låg» gjær, Saccharomyces cerevisiae, men ikkje med «låg» gjær,
Saccharomyces carlsbergensis, fekk ikkje brødet til å heva. I 1780 tok
nederlandske bryggarar til å laga og selja gjær som var meint for brødbaking.

Denne gjæren blei seld i flytande form. I 1825 tok den tyske fabrikken Tebbenhof
til å laga gjær med mindre vatn, i blokker. Ei seinare utvikling var tørrgjær,
der nesten alt vatnet er fjerna. Denne gjære held seg lengre, men er mindre
effektiv enn fersk gjær.

Til baking av brød, boller, pizza og liknande, vert det i norsk matlaging helst
nytta tørrgjær eller ferskgjær. Her skaper karbondioksidet holer i deigen som
gjer bakverket luftig. Alkoholet fordampar.

For framstilling av alkoholhaldige drikkar som øl og vin vert det som regel
dyrka fram koloniar av gjær med dei kvalitetane bryggjaren ynskjer. Somme
vinsortar vert ikkje tilsette gjær i det heile, men oppnår ynskt gjæring eine og
åleina med gjæren som bur på drueskinnet. Drikken blir lagra lufttett for å
halda på etanolet.



https://nn.wikipedia.org/wiki/Gitar

Gitar er eit opphavleg spansk strengeinstrument av tre. Gitaren (akustisk) er
samansett av ei lydkasse med hol, ein stol der strengane er festa og ein hals
med band. Klangbotnen er vanlegvis av nåletre som gran eller seder, mens hals,
sarg og botn er laga av ulike typar hardtre som lønn, rosetre, mahogni og andre.

Klassiske gitarar har nylonstrengar, men det er i dag òg vanleg med
stålstrengsgitarar, og mange av desse igjen er utstyrt med mikrofon slik at dei
kan spelast på gjennom ein forsterkar. Klassiske gitaristar nyttar ofte ei
gitarstøtte eller fotskammel.

Reindyrka elektriske gitarar (òg kalla el-gitar) er også vanlege og vert ofte
kalla plankegitar fordi dei ikkje har klangbotn og lydkasse. El-gitarane er
konstruerte som ein «planke» med magnetiske mikrofonar. Den mest populære
plankegitaren er Fender Stratocaster, ein gitartype som har eksistert praktisk
talt uforandra sidan 1954.

Gitaren har normalt seks strengar. Tre vert kalla basstrengar, og tre for
diskantstrengar. På «hovudet» på gitaren er det stemmeskruer for å halde
instrumentet stemt, og den normale stemminga går i kvarter frå E til A, frå A
til D osb, mens intervallet fra G-strengen berre er ein ters opp til H, og
deretter kjem nok ein kvart til E. Standardstemming for dei 6 strengane vert
difor tonane (frå lågast til høgast) E-A-D-G-H-E, «Ein Annan Dag Gjekk Han
Einsam». Gitarar kjem også med tolv strengar (tolvstrengsgitar) som har seks
strengepar der dei djupaste strengane er stemde i oktavar.

Mange stemmer om gitaren til open stemming, der strengane vert stemd i ein
akkord, som oftast ein dur-akkord. Dette er vanleg innan blues ved bruk av slide
eller bottleneck, eit metall- eller glasrøyr som kviler på strengane og lagar
tonar utan å røre ved gitarhalsen. Den vanlegaste opne stemminga er D-A-D-G-A-D.

Gitaren er eit ideelt akkordinstrument for bruk ved akkompagnement av song eller
eit melodi-instrument, men er eit velkjent soloinstrument òg. Det var særleg
klassisistiske komponistar som Fernando Sor og Maurio Guliani som har gitt oss
gitarkomposisjonar av høgare kompleksitet. Sonatane og etydane deira vert ofte
spela i vår tid.



https://nn.wikipedia.org/wiki/Ghana

Ghana er ein stat i Vest-Afrika med grense til Elfenbeinskysten i vest, Burkina
Faso i nord, Togo i aust, og med kyst til Guineabukta i sør. Landet er kalla opp
etter det mektige Ghanariket. Dette tidlegare riket låg nord og vest for dagens
Ghana, men mange etterkomarar av medlemmene i riket bur nå i republikken Ghana.

Området blei først kolonisert av Storbritannia som Gold Coast, Gullkysten, og
Britisk Togoland. Då desse territoria blei slått saman og fekk sjølvstende i
1957 tok dei namnet Ghana. Det var det første vestafrikanske landet som fekk
sjølvstende frå ei europeisk kolonimakt, og det først landet i Afrika etter
Sudan.

Etter ei rekke statskupp blei grunnloven til landet oppheva og politiske parti
forbodne i 1981. Ein ny grunnlov og fleirpartipolitikk blei innført i 1992.

Landet ligg nokre få grader nord for ekvator, og har tropisk klima. Mot
Guineabukta i sør har det sandstrender som blir kryssa av elver og bekkar. Nord
for kysten ligg sletter og krattland som så går over i regnskog med mange
skogdekte åsar. Vidare nordover er landet savanne med låge buskar og
grassletter.

Ghana er delt inn i ti regionar. Greater Accra Region, Central, Western,
Eastern, Ashanti, Volta, Brong-Ahafo, Northern, Upper West og Upper East. Dei
fleste av innbyggjarane i Ghana bur langs kysten og i dei to viktigaste byane
Accra og Kumasi. Tamale er den tredje største byen, og ligg i Northern Region.
Voltasjøen, den største menneskeskapte innsjøen i verda, ligg i store delar av
austre Ghana. Sjøen er blitt danna av Akosombodemninga.

Ghana er sett saman av fleire små folkegrupper som til saman snakkar over femti
ulike språk. Dei viktigaste språkgruppene er akan, der mellom anna fantiane frå
kystområda og ashantiane frå litt lenger nord høyrer til, guan, som kjem frå
sletteområda rundt Voltaelva, kwaspråka ewe og ga frå sør og søraust i landa, og
moshi-dagomba-språka i nord. Som tidlegare britisk koloni er engelsk språket for
styring og handel, og det finst fleire ghanesiske forfattarar som skriv på
engelsk. Ghanesarane kan som oftast ikkje berre språket som høyrer til der dei
bur, men gjerne eit, to eller fleire av dei andre språka i landet. Det mest
utbreiddte språket er twi. Twi blir brukt i heile landet av omkring 90 % av
befolkninga, anten som første eller andre språk. På skulen lærer ungane twi i
tillegg til morsmålet. Sjølv om så mange snakkar twi så er det ikkje berre dette
som blir brukt når ghanesarar som kan engelsk treffest. Då er det engelsk, som
er det offisielle språket i Ghana, som blir mykje brukt. Ghanesarane fører òg
samtalar der dei byter frå det eine språket til det andre.

Kristendommen er den største religionen i landet, med rundt 63 % av folket, og
dominerer særleg i sør. Islam er hovudreligionen i nord, og rundt 16 % av
ghanesarane høyrer til denne religionen. Dei siste om lag 21 % av folka har
ulike stammereligionar. Medlemmer av dei ulike religionane lever saman utan
konfliktar.

Islam har røter i Vest-Afrika frå 800-talet, då Ghanariket og deretter Mali- og
Songhairika blei påverka av dei muslimske samfunna i Nord-Afrika. Religionen kom
til dei nordlege områda av dagens Ghana på 1400-talet.

På om lag same tida kom kristne portugisiske misjonærar til kystområda.
Protestantisk misjonsverksemd på 1800-talet førte til at mange ghanesarar i dag
er metodistar, presyterianarar eller anglikanarar.



https://nn.wikipedia.org/wiki/Geologisk_tidsskala

Geologisk tidsskala er eit kronologisk skjema (eller idealisert modell) nytta
innan stratigrafi for dele inn tidsperiodar basert på forskjellige hendingar som
har skjedd opp gjennom historia til jorda. Tidskalaen og namna er lagt fram av
International Commission on Stratigraphy og tabellen under nyttar standard
fargekordar frå United States Geological Survey.

Ved hjelp av radiometrisk datering har ein funne ut at jorda er om lag 4570
millionar år gammal. Den geologiske tidsskalaen til jorda har vorte delt inn med
forskjellige einingar og etter hendingar som fann stad i kvar periode. Starten
og slutten på ein periode er vanlegvis avgrensa til store geologiske eller
paleontologiske hendingar, som masseutryddingar. Grensa mellom krittida og
paleogen er sett til ei slik utryddingshending der dinosaurane og mange sjødyr
døydde ut. Eldre periodar før ein har pålitelege fossilfunn er definert ved
absolutt alder.

Den største definerte tidseininga er supereon som er inndelt i eon. Eona er
vidare delt inn i æraer, som igjen er delt inn i periodar, epokar og stadia.
Samstundes har paleontologar definert eit system baset på endringar i observerte
fossilsamlingar. I fleire tilfelle har desse fauniske stadia vorte teke opp i
den geologiske terminologien, men generelt er det langt fleire anerkjende
fauniske stadia enn definerte geologiske tidseiningar.

Geologar nyttar ofte uttrykka øvre/sein, nedre/tidleg, og midtre/mellom-delar av
periodar og andre einingar, som «øvre jura» og «mellomkambrium». Øvre, midtre og
nedre er uttrykk som vert nytta om sjølve bergartane, i «øvre jura-sandstein»,
medan sein, midtre og tidleg vert nytta om tid, som i «avleiringar frå tidleg
jura» eller «fossil frå tidleg jura». Fordi geologiske periodar som skjedde
samstundes, men i forskjellige stader i verda ofte ser forskjellig ut og
inneheld forskjellige fossil, er det mange døme på at dei same periodane
tidlegare fekk forskjellige namn på forskjellige stader. Ei av nøkkeloppgåvene
til International Commission on Stratigraphy er å bringe orden i terminologien
og definere ein universell terminologi som kan nyttast i heile verda.

Eit av prinsippa for geologiske tidsskalaer var dei forskjellige berglaga som
ligg oppå kvarandre. Dette vart først føreslått av den persiske geologen
Avicenna (Ibn Sina) på 1000-talet.

Prinsippa for geologiske tidskalaer vart seinare definert av Nicholas Steno
seint på 1600-talet. Steno argumenterte for at berglag (eller strata) vert lagt
ned i rekkefølge og at kvart lag representerer ein tidsperiode. Han formulerte
òg superposisjonsprinsippet som seier at eit stratum er truleg eldre enn dei
over seg og yngre enn dei under seg. Prinsippet er enkelt, men det er ofte
vanskeleg i røynda. Utover 1700-talet oppdaga geologar at berglaga ofte var
erodert, forvrengd, skråstilt eller til og med snudd på hovudet. Strata lagt ned
på same tidspunkt, men på forskjellige stader kunne sjå heilt forskjellig ut, og
berglag på ein viss stad på jorda representerte berre delar av den lange
historia til Jorda.

Det første seriøse forsøket på å formulere ein geologisk tidsskala som kunne
nyttast overalt på jorda vart gjort seint på 1700-talet. Den viktigaste av desse
tidlege forsøka vart gjort av Abraham Werner, som delte bergartane i jordskorpa
inn i fire typar: Primær, sekundær, tertiær og kvartær. Kvar bergart var i
følgje teorien danna i ein spesifikk periode i jordhistoria. Ein kunne derfor
snakke om ein «tertiær periode» eller «tertiære bergartar». Tertiær (i dag
paleocen og pliocen) og kvartær (i dag pleistocen og holocen) var faktisk i bruk
til langt ut på 1900-talet.

Werner og mange på hans tid var tilhengjarar av den såkalla neptunistteorien som
gjekk ut på alt grunnfjell oppstod ved ein enorm enkeltståande flaum. Med James
Hutton og verket Theory of the Earth; or, an Investigation of the Laws
Observable in the Composition, Dissolution, and Restoration of Land Upon the
Globe føre Royal Society of Edinburgh i mars og april 1785 vart Hutton
grunnleggaren av moderne geologi. Hutton føreslo at det indre av jorda var varm,
og at det var denne varmen som dreiv danninga av nytt grunnfjell. Han meinte at
land vart erodert av luft og vatn og avleiringar la seg som lag på havbotn og at
varmen så etter kvart gjorde sedimenta til stein og heva det til nytt land.
Denne teorien vart kalla «plutonist», i motsetnad til den flaumorienterte
teorien.

William Smith, Georges Cuvier, Jean d'Omalius d'Halloy og Alexandre Brogniart
starta å identifisere strata etter fossila dei inneheldt tidleg på 1800-talet,
og dette gjorde at geologar kunne dele historia til jorda inn meir nøyaktig. Det
gjorde òg at dei kunne samanlikne berglag på tvers av landegrenser (eller til og
med kontinent). Om to lag inneheldt dei same fossila var sjanse stor for at dei
var lagt ned samstundes. Detaljerte studiar mellom 1820 og 1850 av strata og
fossil i Europa førte til definisjonar av geologiske periodar som framleis er i
bruk i dag.

Denne prosessen var dominert av britiske geologar og namna i perioden
reflekterer dette. Kambrium (det romerske namnet på Wales), ordovicium og silur
er kalla opp etter walisiske folk fordi periodane vart definert av
stratigrafiske lag i Wales. Devontida vart namngjeve etter grevskapet Devon i
England. Permtida er kalla opp etter byen Perm i Russland fordi den skotske
geologen Roderick Murchison var i området og definerte perioden.

Andre periodar igjen vart definert av geologar frå andre land. Trias vart til
dømes namngjeve i 1834 av den tyske geologen Friedrich Von Alberti. Jura vart
namngjeve av den franske geologen Alexandre Brogniart etter Jurafjella.

I 1977 starta Global Commission on Stratigraphy (i dag International Commission
on Stratigraphy) med arbeidet om å definere dei geologiske periodane globalt.



https://nn.wikipedia.org/wiki/Genova

Genova (genuesisk Zena[a]) er ein hamneby nord i Italia. Han er hovudstad i
provinsen Genova og regionen Liguria, og har om lag 588 688 innbyggjarar med om
lag 868 046 (2013) innbyggjarar i storbyområdet.

Genua var den gamle byen til ligurarane og namnet kjem truleg frå ligurisk og
tyder «kne» (frå gresk gony «kne»), som i «vinkel» ut i frå den geografiske
posisjonen og derfor i slekt med namnet til Genève. Det kan òg kome frå den
keltiske rota genu-, genawa (fl. genowe), som tyder «munning». Genova var òg
hovudstaden til Republikken Genova, eit mektig handelsimperium i renessansen.

Genova sin historie går tilbake til antikken. Dei første kjende innbyggjarane i
området vart ligurarane, ei italisk stamme.

Ein gravstad frå 500- til 400-talet fvt. viser at staden var busett av grekarar,
men den fine hamna var truleg i bruk mykje tidlegare, kanskje av etruskarar.
Truleg hadde òg fønikarane basar i Genova eller i nærleiken, sidan inskripsjonar
med alfabet som liknar det dei nytta i Tyre i Libanon har vorte funne.

I romartida var Genova i skuggen til mektige Marseille og Vada Sabatia, nær det
moderne Savona. I motsetnad til andre liguriske og keltiske busetnader i området
var han alliert til Roma gjennom ein foedus aequum («likepakt») i løpet av den
andre punarkrigen. Han vart derfor øydelagd av kartagarane i 209 fvt. Byen vart
gjenoppbygd og etter punarkrigane fekk han kommunerettar. Den opphavlege castrum
vart så utvida mot områda Santa Maria di Castello og San Lorenzo-neset.
Genuesarane handla med skinn, tømmer og honning. Varene vart frakta inn i landet
til viktige byar som Tortona og Piacenza.

Etter Vestromarriket sitt fall vart Genova okkupert av austgotarar. Etter
gotarkrigen gjorde austromarane byen til setet for statthaldaren deira.
Langobardane erobra byen i 643. I 773 vart det langobardiske kongedømet innlemma
i Frankarriket. Den første karolingiske greven i Genova var Ademarus, som fekk
tittelen praefectus civitatis Genuensis. Ademarus døydde på Korsika i kampar mot
sarasenarar. I denne perioden vart dei romerske bymurane øydelagd av
langobardane og bygd opp at og utvida.

Dei neste hundreåra var Genova berre ein liten fiskelandsby, men bygde sakte opp
handelsflåten sin som skulle gjere han til det leiande handelssentrumet i
Middelhavet. Byen vart plyndra og brend i 934 av arabiske sjørøvarar, men raskt
bygd opp att.

På 900-talet kom byen, no ein del av Marca Januensis (Det genuesiske
markgrevskapet), under Obertenghi-familien. Genova var ein av dei første byane i
Italia som fekk borgarrettar frå dei lokale lensherrane.

Før 1100 fekk Genova status som sjølvstendig bystat, ein av fleire i Italia i
denne perioden. Formelt var han ein del av Det tysk-romerske riket og biskopen
av Genova styrte byen, men den faktiske makta vart halde av fleire «konsular»
som vart vald kvart år av ei folkesamling. Genova var ein av dei såkalla
«maritime republikkane» i lag med Venezia, Pisa og Amalfi og handel,
skipsbygging og bankverksemd var medverkande til å byggje ein av dei største og
mektigaste marinane i Middelhavet. Adorno, Campofregoso og andre mindre
handelsfamiliar kjempa alle om makta i republikken, sidan makta til konsulane
gjorde at kvar familie kunne få rikdom og makt i byen. Republikken Genova
strekte seg over det moderne Liguria og Piemonte, Sardinia, Korsika og hadde i
praksis total kontroll over Tyrrenhavet. Genuesarane deltok i krosstoga og
oppretta gjennom dei koloniar i Midtausten, i Egearhavet, på Sicilia og i
Nord-Afrika. Det genuesiske krosstoget tok med seg eit grønt glasbeger frå
Levanten som genuesarane lenge rekna som Den heilage gralen.

Krossfararstatane kollapsa etter kvart, men Genova var alliert med
Austromarriket og dette opna handelsruter inn i Svartehavet og til Krimhalvøya.
Interne stridar mellom dei mektige familiane Grimaldi og Fieschi, Doria, Spinola
og andre skapte mykje uro, men generelt vart republikken drive som ei bedrift.
Genova sitt politiske høgdepunkt kom då dei sigra over Hertugdømet Pisa i
sjøslaget ved Meloria (1284) og over erkefienden Republikken Venezia i 1298.

Velstanden varte derimot ikkje. Svartedauden kom til Europa i 1349 frå den
genuesiske handelsstasjonen ved Caffa (Theodosia) på Krimhalvøya ved
Svartehavet. Etter den økonomiske kollapsen og det kraftige fallet i folketalet,
adopterte Genova det venetianske styresettet, og vart styrt av ein doge (sjå
doge av Genova). Krigane med Venezia heldt fram og Chioggiakrigen (1378–1381)
enda med siger til Venezia. Etter ein periode under Frankrike (1394–1409) kom
Genova under styret til Visconti-familien i Milano. Genova mista Sardinia til
Aragon, Korsika til interne opprørsstyrkar og koloniane i Midtausten til Det
osmanske riket og arabarane.

Christofer Columbus var fødd i Genova og donerte ein tiandedel av inntektene
sine etter oppdaginga av Amerika for Spania til banken i San Giorgio i Genova.
Den spanske koplinga vart forsterka av Andrea Doria, som oppretta ei ny grunnlov
i 1528, som gjorde Genova til ein satellittstat under Det spanske riket. Under
den økonomiske oppgangstida samla dei genuesiske familiane opp enorme verdiar.
Då Genova var på topp på 1500-talet trekte byen til seg mange kunstnarar,
inkludert Rubens, Caravaggio og Anthonis van Dyck. Den kjende arkitekten
Galeazzo Alessi (1512–1572) teikna mange av dei flotte bygningane i byen.

Genova vart råka av franske bombeåtak i 1684 og vart okkupert av Austerrike i
1746 under den austerrikske arvefølgjekrigen. I 1768 vart Genova tvinga til å
avstå Korsika til Frankrike.

I 1797, under press frå Napoleon, vart Genova eit fransk protektorat kalla Den
liguriske republikken, som vart annektert av Frankrike i 1805. Denne hendinga
vert nemnd i første setning i Lev Tolstoj sin Krig og Fred.

Sjølv om genuesarane gjorde opprør mot Frankrike i 1814 og frigjorde byen på
eiga hand, men på Wienerkongressen etter napoleonskrigane vart det avgjort at
han skulle innlemmast i Piemonte (Kongedømet Sardinia) og dermed enda den tre
hundre år lange kampen til Huset Savoie om å ta over byen. Kongen av Piemonte
sende til og med Bersaglieri-familien for å plyndre byen og omtalte genuesarane
som «avskum». Byen fekk raskt eit rykte på seg som ein stad for rørsler mot
Savoie, sjølv om unionen med Savoie var økonomisk svært nyttig. Då
Risorgimento-rørsla sprang opp venda genuesarane kampen sin for ein lokal
republikk til ein kamp om å samle heile Italia. I 1860 reiste Giuseppe Garibaldi
ut frå Genova med over tusen frivillige for å byrje felttoget sitt. Denne
hendinga vert kalla «avgangen til dei tusen» og eit monument er reist der dei
reiste ut.

Under den andre verdskrigen bombarderte den britiske flåten Genova og ei bombe
fall på domkyrkja San Lorenzo utan at ho eksploderte. I dag er bomba framleis
synleg for alle som vitjar domkyrkjeområdet.

I 2004 valde EU Genova som europeisk kulturhovudstad i lag med den franske byen
Lille.



https://nn.wikipedia.org/wiki/Frankfurt_am_Main

Frankfurt am Main er ein by ved elva Main i Tyskland og den største byen i
delstaten Hessen og den femte største i landet. Han har eit innbyggjartal på
litt over 670 000, men det urbane området går langt ut over bygrensene, og
sjølve storbyområdet har nesten 6 millionar innbyggjarar. Dette er det nest
største storbyområdet i Tyskland.

Frankfurt er eit senter for økonomi og transport i Tyskland. Her ligg mellom
anna Den europeiske sentralbanken, Frankfurt-børsen og er i lag med Paris ein av
dei to største finansmetropolane i Europa. I følgje Liverpool University var
Frankfurt den rikaste byen i EU i 2001 målt etter BNP per innbyggjar.

Vanlegvis vert byen berre kalla Frankfurt, sjølv om tyskarane stundom brukar det
fulle namnet for å skilje han frå den mykje mindre byen Frankfurt an der Oder i
Brandenburg.

Frankfurt er ein stor finansmetropol i Europa. Den europeiske sentralbanken,
Frankfurt-børsen, en av verdens største børser, og den tyske sentralbanken
Bundesbank ligg her. Det same er hovudkontora til storbankane Deutsche Bank,
Dresdner Bank og Commerzbank. Frankfurt er derfor også kjent som Bankfurt, eller
som Mainhatten på grunn av av dei mange skyskraparane i byen. Den høgaste
skyskraparen, i tillegg til åtte av dei ti høgaste i Europa, finst her.

Frankfurt er verdas største forlagsby. Verdas viktigaste bokmesse, Frankfurter
Buchmesse, blir halden her kvart år. Ho blei arrangert for første gong i 1478

Namnet Frankfurt er avleia frå den germanske stammen frankarane, og var
opphavleg Franconofurt. Namnet blir først nemnt i 794, då Karl den Store haldt
ei riksforsamling her. I det tysk-romerske riket var Frankfurt ein av dei
viktigaste byane. Frankfurter Messe blir nemnt for første gong i 1150. I 1240
gav keisar Friedrich II vitjande til byen keisarleg vern. Frankfurt blei ein
riksby, direkte underlagt keisaren, i 1372.

Frå 855 blei dei tyske kongane og romerske keisarane valde i Frankfurt. Frå 1562
blei dei òg krona i Frankfurt, med Maximilian II som den første. Tradisjonen tok
slutt etter 1792, då Franz II blei valt som den siste tysk-romerske keisaren.

Ein av dei travlaste flyplassane i europa er Frankfurt Flughafen som ligg rett
utanfor byen.



https://nn.wikipedia.org/wiki/Folketal

Folketal, innbyggjartal, folkemengd, folkesetnad eller befolkning blir oftast
brukt for å visa til kor mange menneske som held til innanfor eit geografisk
område.

Folketalet i verda har auka mykje sidan den industrielle revolusjonen og moderne
jordbruk vart innført.

Det er særleg i dei mindre utvikla landa folketalet aukar mest, og særleg i
Asia. I til dømes Pakistan føder kvar kvinne 4.8 born gjennom livet
(fødselsrate). I 1950 var folketalet i Pakistan 37 millionar, i 2005 158
millionar, og prognosane til SN seier at det i 2050 vil nå over 300 millionar.

Enkelte utviklingsland, som til dømes Kina, har innført tiltak mot ein ekspansiv
folkeauke. Tiltaka har vore omstridde, men det er ting som tyder på at desse
landa står sterkare når det gjeld økonomisk framgang og levevilkår for
innbyggjarane. I Kina trur SN at folketalet vil halda seg mellom 1,32 og 1,45
milliardar menneske i tida fram mot 2050 og at ein vil nå toppen kring år 2030.

I Afrika har ikkje folkeauken vore så høg til tross for ein særs høg fødselsrate
(til dømes 8,0(!) i Niger). Dette har grunnlag i låg levealder og høg
dødelegheit på grunn av svakt helsevesen og epidemiar som malaria og AIDS. Også
i Afrika er det forventa dobla folkemengd fram mot 2050.

I dei meir utvikla landa har fødselsraten gått markant ned. I Spania og Italia
føder kvar kvinne berre 1,3 born. SN trur at folketalet vil gå ned i Italia frå
58 millionar i 2005 til 50 millionar i år 2050. For å halda folketalet oppe
reknar ein at fødselsraten må vere om lag 2,1 i land med eit moderne helsevesen.
I desse landa ynskjer styresmaktene at fødselsraten skal gå opp for å kunne
halda oppe eit stabilt samfunn.

Relativ endring i folketalet mellom folkegrupper kan skyldast folkevandringar,
eller ulik fødselsrate, teknologi eller økonomi mellom gruppene. Dette fører
ofte til konfliktar og omveltingar. Døme på dette i nyare tid er Libanon, Kosovo
og omveltingane i Amerika etter at europearane invaderte dette kontinentet i det
15. og 16. hundreåret.



https://nn.wikipedia.org/wiki/Folkestyre

Folkestyre eller demokrati (frå gresk: δημοκρατία, demokratia) er eit styresett
der størstedelen av innbyggjarane i eit samfunn kan røysta over korleis
samfunnet skal styrast. I moderne folkestyre har alle statsborgarar over ein
viss alder røysterett, men somme tider med visse unntak, som fengsla eller
umyndiggjorte menneske. Vidare held ein val med jamne mellomrom, anten over
saker som skal avgjerast, eller over kven som skal representera folket og ta
avgjerder for det. Maktfordelingsprinsippet er grunnleggjande for moderne
folkestyre. Det same er ytringsfridom, særleg frie medium.

Omgrepet demokrati kjem frå Politikken av Aristoteles, og tydde hjå han det
styresettet der mange eller eit fleirtal styrer utan omsyn til alle sitt beste,
altså pøbelvelde eller fleirtalsdiktatur. Fleirtalsstyre som tek omsyn til alle,
eit styresett som kjem nærare det som vanlegvis blir omtala som folkestyre,
kalla Aristoteles for politi.

Eit heilt folk kan ikkje styra samtidig, det er ikkje gitt at alle folk høyrer
til folket i politisk forstand, kva som skal styrast er ikkje gitt i
utgangspunktet, og det ligg heller ikkje noko eksplisitt om rettar i omgrepet.
Difor er omgrepet ikkje så eintydig som ein ofte kan få inntrykk av.

Det ligg i omgrepet folkestyre at folkefleirtalet skal bestemme. Kva som er
fleirtal og mindretal blir avgjort i val, som skal vera frie og rettferdige.
Vala skal haldast med jamne mellomrom, slik at mindretal av i dag skal kunna bli
fleirtal i morgon.

Men det er ikkje heile folket som har røysterett. Dei som er under 18 år gamle
eller ikkje er norske statsborgarar, har ikkje stemmerett ved stortingsvala i
Noreg. Før i tida var det berre rike og jordeigande menn som hadde stemmerett i
Noreg - eit lite mindretal av folket.

Men sjølv med allmenn stemmerett for vaksne statsborgarar, er det ikkje
nødvendigvis eit fleirtal som bestemmer. Dersom valdeltakinga er låg, kan det
vera eit lite mindretal som framstår som fleirtal. Attom valde amerikanske
presidentar i nyare tid står om lag ein firedel av den vaksne befolkninga.

Den mest vanlege forma for folkestyre er det systemet ein kallar representativt
folkestyre. Her skal valde representantar for folkeviljen styra på vegner av
folket. Men kor representative representantane er, kan variera. I røynda har
ressursar mykje å seia for kven som blir valde. Det kan vera økonomiske
ressursar, og det kan vera mediemakt.

I dei fleste landa som kallar seg folkestyrde, er det vidare slik at store delar
av økonomien ikkje er underlagde folkevald styring, folkestyret sluttar så å
seia ved fabrikkporten eller ved bankdøra. Svært mykje makt blir utøvd og svært
store ressursar blir disponerte av nokre få leiarar i store internasjonale
konsern. Om slik kapitalisme kan sameinast med innhaldet i omgrepet folkestyre,
kan diskuterast.[treng kjelde]

Tilhøvet mellom folkestyre og rettar er ikkje eintydig. Folkestyre er
fleirtalsstyre, men fleirtalet kan ikkje gjera kva dei vil. Mindretal og individ
må ha visse grunnleggjande rettar, visse menneskerettar. Samtidig er det slik at
di fleire juridiske rettar individ og grupper har i eit system, di meir blir det
som kan gjerast av dei folkevalde begrensa. Såleis blir makta til det
folkefleirtalet som valde desse begrensa også. I prinsippet kan eit system fullt
ut basert på rettar, klara seg utan val og folkevalde, det greier seg med ein
ærleg administrasjon og eit godt utbygd rettsvesen.

Det er allmenn semje om at eit velfungerande folkestyre krev ei folkestyrd
offentlegheit som både informerer samfunnsmedlemmene og gir dei høve til fritt
ordskifte på grunnlag av ein viss kunnskap om samfunnet.[treng kjelde]



https://nn.wikipedia.org/wiki/Film

Film er det vanlegaste namnet på levande bilete, altså rørsler som er tekne opp
på eit medium og blir vist på ein skjerm eller eit lerret. Ein lagar dei ved å
filma ekte menneske og ting med kamera, og/eller ved bruk av ulike
animasjonsteknikkar. Film er både ei kunstform, ei underhaldningsform og ein
storindustri.

Bileta ein ser i ein film er alle stillbilete, men dei blir viste så fort at
auga våre ser rørsle. Det første mediet for å ta opp desse bileta var
fotografisk film, og frå dette kjem namnet film. Mange filmar blir framleis teke
opp på denne måten, men ein er òg gått over til å bruka analog video, lik den
dei bruker til fjernsynsopptak, eller digitale opptak.

Når filminga er ferdig forbetrar ein gjerne filmen ved å klippa og lima saman
opptak av ulike scenar og frå ulike kameravinklar, og ved å leggja til lyd, både
tale, lydeffektar og musikk. Produktet kan visast på kino, fjernsyn eller
datamaskinar, og lagrast på filmrullar, videoar, DVD-ar eller som datafiler.

Skuggespel er kanskje den første forløparen til film, i og med at dei viser ei
handling ved hjelp av lys, eit lerret og ting som ikkje er det dei ser ut som.
Meir kompliserte framvisarar, som laterna magica og zoetropet, projiserte
glasbilete ved hjelp av ein oljelampe. Slike framvisarar vart brukte til å visa
fleire bilete som var stort sett like, men så mykje endra at det verka som om
dei rørte seg. Dette visuelle «lureriet» har vorte grunnlaget også for moderne
film.

Fotografisk film gjorde det mogleg både å ta opp bilete frå det verkelege livet,
og å visa dei til større forsamlingar. Tidlegare måtte ein gjerne sjå inn
gjennom eit lite hol i den «magiske lanterna» for å få sjå dei levande bileta.

Dei første filmane hadde ikkje lyd, og vert kalla stumfilmar. Ein hadde først
ofte ein kommentator som fortalde tilskodarane kva som skjedde og las dialogen
mellom skodespelarane. Seinare kom ein på å skriva utsegnene ned og visa dei i
sjølve filmen. Det var òg vanleg å få ein musikar til å akkompagnera filmen med
musikk som passa til stemninga, helst på orgel eller piano. Seinare kunne ein
laga lydspor som gjekk samtidig som filmen. Nå kunne skodespelarane snakka, og
ein kunne ta opp og spela filmmusikk, som snart blei ein ny musikksjanger.

Overgangen frå stumfilm til lydfilm var revolusjonerande innan filmindustrien og
skjedde svært raskt. Å gå over frå svart og kvitt til farge, derimot, tok lengre
tid. Teknikken måtte utbetrast før dei fleste gjekk over til å laga fargefilmar.
I dag blir det svært sjeldan laga film i berre svart og kvitt, men nokre
regissørar vel det av og til av kunstneriske grunnar.

Filmar vart opphavleg viste på tivoliframsyningar, men vart snart så populære at
ein laga eigne teater til å visa dei fram permanent i. Det første filmteateret
opna i Pittsburgh i Pennsylvania i 1905, og i løpet av få år hadde ein fått
tusenvis av slike kinoteater (i byrjinga kalla cinematografar).

Filmar kan delast inn i fleire undergrupper. Eit viktig skilje går mellom
oppdikta filmar (spelefilmar) som er meir eller mindre utan tilknytnad til
verkelege hendingar, og dokumentarfilmar som skal referere seg til verkelege
hendingar og tilhøve.

Dei oppdikta filmane blir delte inn i sjangrar som er inspirerte av litteratur-
og teaterkunst. Men filmen har utvikla sine eigne verkemiddel og i nokre
tilfelle eigne sjangrar. Det vert ofte drege eit eit etter måten skarpt skilje
mellom reine underhaldningsfilmar og filmar som har kunstnerisk verde. Vanlege
sjangrar er skrekkfilm, spenningsfilm, filmkomedie, dramafilm og musikal. Ein
kan også dela inn dei oppdikta filmane etter produksjonsmetode, til dømes
dogmefilm for filmar med skodespelarar, eller animasjonsfilm for filmar som er
mest utan skodespelarar, men basert på animasjon, slik som teiknefilmar,
dokkefilmar, dataanimasjonsfilmar. Ei vanleg inndeling går òg på lengda av
speletida for filmen, kortfilm i motsetnad til langfilm, eller andre særtrekk
ved filmen, til dømes om filmen er i svart-kvitt i mosetnad til i fargar.

Somme typar masseproduserte underhaldingsfilmar som er mykje like i kva som vert
skildra og korleis skildringa er presentert, vert ofte omtala som tilhøyrande
særskilde sjangar, som til dømes «spaghetti-western», «Bollywood-filmar» og
«Hollywood-filmar».

Film er blitt den største industrien når det gjeld underhaldning. Levande bilete
har fengja folk frå første stund, og sidan hovudvekta deira ligg på det
visuelle, kan filmar lett visast over heile verda med berre lita omsetjing.
Nokre filmskodespelarar blei vidkjende stjerner som kunne tena utrulege summar
på å spela inn ein film.

Å laga film kan gje stor gevinst, men det kan òg føra til store kostnader.
Derfor blir dei fleste storfilmane laga av nokre få filmstudio som er
konsentrerte i eitt særskild område, som det amerikanske Hollywood eller det
indiske Bollywood. Desse bruker mykje pengar på å få stjerner til å spela i
filmane sine, på flotte og dyre ekstraeffektar, og på reklame som skal få mange
til å sjå filmane. I tillegg finst det mange uavhengige filmskaparar som lagar
«smalare» film, på eit mindre budsjett og for eit mindre publikum.

Ein kinobillett kostar for tida dei fleste stader rundt 75 kr (±20 kr). Dei
filmane som blir mest sedde, sel millionar av billettar. Den mest populære
filmen nokonsinne i Noreg, er Harry Potter og eldbegeret, som trekte 200 235
publikummarar i løpet av den første helga han gjekk på kino.



https://nn.wikipedia.org/wiki/Fairport_Convention

Fairport Convention er eit engelsk folkrock- og seinare elektrisk folk-band,
danna i 1967 og framleis aktive i dag. Dei vert i stor grad rekna som den
viktigaste gruppa i utviklinga av engelsk folkrock. Det tidlege albumet deira
Liege and Lief vert rekna som albumet som lanserte elektrisk folk eller engelsk
folkrock, som gav ein særeigen engelsk identitet i rocken og var med på å auke
merksemda for tradisjonsmusikk generelt. Dei mange medlemmane som har vore innom
bandet vert ofte rekna blant dei høgast verdsette og viktigaste musikarane i
sine periodar, og har spelt i mange andre kjende band, eller hatt viktige
solokarrierar. Sidan 1979 har dei vore vertar for Cropredyfestivalen, som er den
største årlege hendinga av sitt slag i England. Kvar for seg og i lag har
medlemmane i Fairport Convention fått mange prisar for medverknaden sin til
musikk og kultur.

Bassist Ashley Hutchings møtte gitarist Simon Nicol nord i London i 1966 då dei
begge spelte i Ethnic Shuffle Orchestra. Dei øvde i etasjen over legepraksisen
til far til Nicol i eit hus kalla «Fairport» i Fortis Green, nord i London, og
dette var opphavet til namnet då gruppa kom saman som Fairport Convention i 1967
med Richard Thompson på gitar og Shaun Frater på trommer. Etter den første
konserten deira i St Michael's Church Hall i Golders Green, nordvest i London
den 27. mai 1967, hadde dei den første av dei mange besetningsendringane då eit
medlem av publikum, trommeslagaren Martin Lamble, overbeviste bandet om at han
kunne gjere ein betre jobb enn Frater og erstatta han. Dei fekk kort tid etter
ein kvinneleg songar, Judy Dyble, som gav dei ein særeigen stil blant dei mange
banda i London på denne tida.

Fairport Convention spelte snart fast på undergrunnsklubbar som UFO og The
Electric Garden (som seinare vart Middle Earth Club) Etter berre nokre månader
fanga dei merksemda til manager Joe Boyd, som sikra dei kontrakt med Polydor
Records. Boyd foreslo at dei utvida besetningen med ein annan mannleg vokalist.
Songaren Iain Matthews (då kjend som Ian McDonald) kom med i bandet og det
første albumet deira, Fairport Convention, vart spelt inn seint i 1967 og kom ut
i juni 1968. På dette tidlege stadiet såg Fairport mot amerikansk folk og
folkrockartistar som Joni Mitchell, Bob Dylan og The Byrds for material og
inspirasjon. Namnet «Fairport Convention» og at dei hadde to solovokalistar
gjorde at mange trudde dei var eit amerikansk band, og dei fekk kallenamnet «det
britiske Jefferson Airplane» i denne perioden.

Etter skuffande platesal signerte dei ein ny kontrakt med Island Records. Før
den neste innspelinga forlet Judy Dyble bandet og vart erstatta av Sandy Denny,
ein visesongar som tidlegare hadde spelt inn plater som soloartist og i lag med
Strawbs. Den særeigne stemma til Denny, skildra av Clive James som «open,
lågmelt og med stor kraft» er eit av kjennemerka på dei to albuma som kom ut i
1969: What We Did On Our Holidays og Unhalfbricking. Desse innspelingane synte
at dei hadde vokse musikalsk og låtskrivinga til bandet hadde vorte betre. Dei
første av desse vart skriven av Thompson og heitte «Meet on the Ledge», som vart
den andre singelen deira og etter kvart ein uoffisiell kjenningsmelodi for
bandet. På det andre av desse albuma finn ein fiolinisten Dave Swarbrick på ei
innspeling av «A Sailor's Life», ein tradisjonell song som Denny tok med seg frå
viseklubbtida til bandet. Denne innspelinga markerte eit viktig vendepunkt for
bandet, og tennte ei interesse for tradisjonell musikk for Ashley Hutchings som
gjorde omfattande undersøkingar i biblioteket English Folk Dance and Song
Society i Cecil Sharp House. Dette temaet vart grunnlaget for det neste, og
langt meir ambisiøse albumet deira.

Desse to albuma gjorde bandet meir kjende. Radioprataren John Peel forfekta
musikken deira og spelte albuma deira på det viktige showet sitt på BBC. Peel
spelte òg inn fleire opptak som seinare vart gjeven ut som albumet Heyday
(1987). Dei fekk suksess med singelen «Si Tu Dois Partir», ein franskspråkleg
versjon av Bob Dylan sin «If You Gotta Go, Go Now». Singelen nådde 21. plassen
på singellista i Storbritannia, men sikra bandet ein plass på Top Of The Pops,
eit av dei mest populære musikkprogramma i Storbritannia gjennom tidene.

Den 12. mai 1969, på veg heim frå ein konsert i Birmingham, kræsja varebilen til
Fairport på motorvegen M1. Martin Lamble, berre nitten år gammal, og Jeannie
Franklyn, kjærasten til Richard Thompson, vart begge drepne. Resten av bandet
fekk òg skadar, nokre alvorlege. Ulukka hadde sterk påverknad på bandet. Det
vart nesten oppløyst og Matthews forlét dei, og danna etter kvart Matthews
Southern Comfort. Bandet kom derimot saman att med Dave Mattacks på trommer og
Dave Swarbrick, som hadde medverka til Unhalfbricking, vart no eit fullt medlem.
Boyd fekk bandet inn i eit leigd hus i Farley Chamberlayne nær Winchester i
Hampshire, der dei kom til kreftene igjen og arbeidde med å blande britisk
folkemusikk med rock and roll. Resultatet vart det fjerde albumet Liege & Lief.

Liege and Lief vert vanlegvis rekna som høgdepunktet i den lange karrieren
deira, og vart eit stort sprang framover i konsept og musikalitet. Albumet
bestod av seks tradisjonelle songar og tre originale songar skriven i liknande
stil. Av tradisjonelle songar finn ein den episke «Tam Lin», som varer over sju
minuttar, og «Matty Groves» som varer over åtte. Det var ein medley på fire
tradisjonelle songar, og mange av dei var livleg arrangert med Swarbrick si
energiske felespeling. Den første sida opna og slutta med to originale songar,
«Come all ye» og «Farewell, Farewell», som i følgje teksten på plateomslaget gav
plata ei kjensle av å vere eit konseptalbum. «Farewell, Farewell» og den siste
songen «Crazy Man Michael» synte òg låtskrivartalentet til Thompson, som skulle
karakterisere bandet seinare og den påfølgjande solokarrieren hans. Den særeigne
stilen på albumet kjem av at dei nytta elektriske instrument, med den
disiplinerte tromminga til Mattacks og feleakkompagnementet til Swarbrick i ein
overraskande og mektig kombinasjon av rock og tradisjonell musikk. Heile bandet
nådde eit nytt musikalsk nivå med dei flytande gitarane til Thompson og den
«overjordiske» vokalen til Denny.

Eit par britiske band hadde tidlegare eksperimentert med å spele tradisjonelle
engelske songar på elektriske instrument (som Strawbs og Pentangle), men
Fairport Convention var det første engelske bandet som fokuserte på å gjere
dette. Sjølv om dette i dag ofte vert kalla folkrock, nytta bandet og pressa på
denne tida uttrykket elektrisk folk eller engelsk folk, får å skilje det frå
meir amerikanskinspirert musikk. Desse skildringane vert lite nytta i dag.
Fairport Convention fann ikkje opp folkrock, men skapte ei særeigen engelsk
grein av sjangeren, som seinare skulle utvikle seg og vekselverke med
amerikanskinspirert musikk, men kan òg reknast som ein særeigen nasjonal
reaksjon i opposisjon mot han.

Liege & Lief vart lansert med ein utseld konsert i Royal Festival Hall i London
seint i 1969. Det nådde 17. plass på den britiske albumlista og låg på lista i
femten veker.

Det oppstod usemjer om kva retning bandet skulle ta etter denne suksessen.
Ashley Hutchings ønskte å utforske meir tradisjonell musikk og forlet bandet for
å danne grupper som òg vart viktige for engelsk folkrock, Steeleye Span og
Albion Band. Sandy Denny forlet gruppa og danna sitt eige band, Fotheringay.
Dave Pegg tok over på bassgitar og har vore med i bandet sidan. Bandet gjorde
ingen seriøse forsøk på å erstatte Denny, og sjølv om ho kom attende til bandet
ein kort periode, vart stilen til bandet no karakterisert av mannlege
vokalistar.

Trass i desse endringane produserte bandet eit nytt album, Full House (1970) som
vart eit suksessfullt prosjekt. Som med forgjengaren kombinerte dei
tradisjonelle songar, som ei mektig utgåve av «Sir Patrick Spens» med originale
songar. Songane vart hovudsakleg skrivne av Thompson og Swarbrick i lag, mest
synleg på «Walk Awhile», som vart ein fast song på konsertane deira. Trass i at
Denny forlet bandet, hadde dei framleis fire vokalistar, mellom anna stemmene
til Nicol og Swarbrick, som skulle dominere lydbiletet i denne perioden. Albumet
fekk god kritikk i både Storbritannia og Amerika og dei vart samanlikna med The
Band i Rolling Stone som erklærte at «Fairport Convention er betre enn nokon
gong.» Albumet nådde 13. plass på den britiske albumlista og vart liggande på
lista i elleve veker. Same året gav bandet ut ein ny singel, «Now Be Thankful»,
og debuterte i Amerika med ein turne i lag med Traffic og Crosby, Stills, Nash
and Young.

Like etter albumet kom ut forlet Thompson bandet for å gjere andre prosjekt og
etter kvart starte ei solokarriere. Dermed vart det Simon Nicol, som det einaste
originale medlemmet, og Dave Swarbrick som tredde fram som dei førande kreftene
i bandet. I 1970 flytta medlemmene og familiane deira inn i The Angel, ein
tidlegare pub i Hertfordshire og dette inspirerte det neste albumet deira, Angel
Delight (1971) det første til bandet som nådde albumlista i USA med ein 200.
plass. Det vart òg det einaste albumet deira som nådde Topp 10 i Storbritannia.
Det neste prosjektet var ein ambisiøs folkrockopera utvikla av Swarbrick, basert
på livet til John «Babbacombe» Lee, «mannen dei ikkje klarte å hengje», og
resulterte i albumet Babbacombe Lee (1971). Konseptformatet, opphavleg utan
fråskilde spor, skapte mykje presseomtale og albumet vart ein del spelt på radio
i USA der det nådde 195. plass. Ei utgåve vart produsert av BBC for TV i 1975
med forteljarstemme av Melvyn Bragg. Desse to albuma er òg kjende som første
gong der Fairport hadde spelt inn to album på rad med same besetning. Det vart
derimot ikkje lenge, og Simon Nicol forlet bandet seint i 1971 for å bli med
Ashley Hutchings i hans Albion Band. Like etter følgde Mattacks etter.

Berre Pegg og Swarbrick vart verande att og dei neste åra er blitt kalla
«Fairport confusion» («Fairport forvirring») sidan mange bandmedlemmer kom og
gjekk. I 1973 var Mattacks tilbake og to tidlegare medlemmer i Sandy Denny sitt
Fotheringay hadde kome med i bandet, den australske ektemannen til Denny, Trevor
Lucas, på vokal og gitar, og amerikanske Jerry Donahue på sologitar. Frå desse
besetningane spelte bandet inn to studioalbum: Rosie, kjend for tittelsporet av
Swarbrick (1973) og Nine (1974), det niande studioalbumet til bandet. På det
siste av desse skreiv Lucas fem av ni songar, som i lag med countrypåverknaden
til Donahue og den særs tekniske gitarstilen hans gav albumet ei særskild
kjensle.

Denny kom attende i bandet i 1974 og det vart stilt høge forventningar, både
kunstnarisk og kommersielt. Denny er med på albumet Rising for the Moon (1975),
som vart den høgaste plasseringa bandet fekk i USA med ein 143. plass. I
Storbritannia nådde det 52. plass. Under Rising-innspelinga vart Mattacks uvener
med produsenten Glyn Johns og vart erstatta med den tidlegare Grease
Band-trommeslagaren Bruce Rowland. Rising selde dårleg i heimlandet og dette
gjekk utover moralen, og trass i relativt god suksess forlet Lucas og Donahue
bandet, og det same gjorde Denny i 1976. Ho døydde i 1978 av hjernebløding, 31
år gammal, etter å ha fall ned ei trapp.

Rowland, Pegg og Swarbrick fullførte platekontrakten med Island Records ved å
gjere om det som i røynda skulle bli eit soloalbum av Swarbrick til albumet
Gottle O'Geer (1976), gjeven ut under namnet «Fairport» med forskjellige
studiomusikarar og produksjon av Simon Nicol, som etter kvart kom attende til
bandet. Dei signerte så ein platekontrakt med Vertigo, men platesalet heldt fram
å falle og etter å ha spelt inn to av fire album i kontrakten, The Bonny Bunch
of Roses (1977) og Tipplers Tales (1978), kansellerte Vertigo kontrakten deira.

I 1979 hadde den store marknaden for folkrock stort sett forsvunne, bandet stod
utan platekontrakt og Dave Swarbrick hadde fått tinnitus, som gjorde høglydte,
elektriske konsertar vanskelege. Fairport valte å gje seg. Dei heldt ein
farvellturne og ein siste utandørskonsert den 4. august i Cropredy, ein landsby
i Oxfordshire der Dave og Christine Pegg budde. Den endelege karakteren til
denne hendinga vart lettare å fordøye då det vart annonsert at bandet skulle
gjenforeinast.

Ingen plateselskap ønskte å gje ut konsertopptaka etter turneen og konserten, så
Peggs starta Woodworm Records, som skulle gje ut dei framtidige albuma til
bandet. Medlemmene spelte framleis stundom konsertar i lag, særleg på festivalar
rundt om i Europa, og etter eitt år heldt dei ein gjenforeiningskonsert i
Cropredy, som vart til den årlege Cropredyfestivalen. I løpet av dei neste åra
voks festivalen og vart den viktigaste faktoren til at bandet heldt saman. I
august 1981 heldt bandet den årlege gjenforeiningskonserten sin ved Broughton
Castle, i staden for Cropredy. Konserten vart innspelt og gjeven ut som albumet
Moat on the Ledge i 1982.

Peggs heldt fram å spele inn og gje ut Cropredy-konsertar som «offisielle
piratopptak». I tillegg til desse vart det halde nyårskonsertar. I 1983 vart
magasinet Fairport Fanatics (seinare Dirty Linen) starta av dei entusiastiske
tilhengjarane til bandet.

Dei andre bandmedlemmene levde liva og karrierane sine utanfor bandet. Nicol,
Pegg og Mattacks hadde spelt inn plater og turnert med Richard and Linda
Thompson ved fleire høve i 1970-åra, og gjorde det så igjen i denne perioden,
noko som enda med albumet Shoot Out the Lights og ein påfølgjande turne i 1982.
Bruce Rowlands gav opp musikkindustrien og flytte til Danmark. Dave Mattacks tok
då over som trommeslagar for dei sporadiske konsertane Fairport heldt. Dave Pegg
vart det første av fleire Fairport-medlemmer som vart med i Jethro Tull, noko
som gav han gode inntekter. Simon Nicol slo seg saman med Dave Swarbrick i ein
akustisk duett, med dette partnerskapet vart vanskeleg då Swarbrick brått flytte
til Skottland og frå 1984 fokuserte han på det nye bandet sitt, Whippersnapper.

I 1985 fann Pegg, Nicol og Mattacks ut at dei alle hadde noko ledig tid og eit
tilgjengeleg studio som høyrte til Pegg. Dei trenge nokre nye songar. Sidan
Swarbrick ikkje var ledig vart utvalet av tradisjonelle songar vanskelegare enn
på dei tidlegare albuma, og ein følte at ein trengde ein ny fiolinist og nokon
på vokal. Pegg og Nicol tok over arrangementa på ein instrumental medley, og
bandet tok inn jazz- og folkfiolinist Ric Sanders, som stundom hadde spelt med
Albion Band, og songaren Cathy Lesurf. Dei fekk òg hjelp av Richard Thompson.
Thompson og Lesurf medverka med songar og tok del i innspelinga. Ralph McTell
medverka òg med ein song til albumet, samt at han skreiv ein annan song i lag
med Nicol og Mattacks.

Resultatet vart albumet Gladys' Leap (1985), som generelt vart godt motteke i
pressa, men det skapte noko spaning i bandet sidan Swarbrick nekta å spele dei
nye songane på Cropredyfestivalen i 1985. Likevel valte dei å starte bandet opp
at på ny, utan Swarbrick. Ric Sanders vart invitert med i lag med gitarist,
låtskrivar og multi-instrumentalist Maartin Allcock. Nicol tok over som
solovokalist. Denne besetninga varte i elleve år, den mest stabile perioden i
historia til bandet.

Det nye bandet starta ei hektisk turneverksemd i Storbritannia og resten av
verda og førebudde songar for eit nytt album. Resultatet vart det instrumentale
Expletive Delighted! (1986). Dette synte virtuositeten til Sanders og Allcock,
men var kanskje ikkje så veldig populært hos tilhengjarane. Dette vart følgd opp
med In Real Time: Live '87, som klarte å fange energien og krafta til det nye
Fairport på scenen, trass i at det vart spelt inn i studio med publikumslydar
lagt på sidan.

I denne perioden spelte bandet for større og større publikum, både på turneane
og på Cropredy, og dei vart særs produktive når det kom til innspelingar.
Fairport hadde no Allcock som låtskrivar og arrangør og dei vendte seg mot nokre
av dei mest talentfulle i det samtidige folkrockmiljøet. Resultata vart Red &
Gold (1989) The Five Seasons (1990) og Jewel in the Crown (1995), sistnemnde
kalla «deira mestseljande og utan tvil beste album på mange år».

På dette tidspunktet var Mattacks oppteken med andre prosjekt, og bandet skifta
til eit akustisk format under turneane og gav ut det akustiske Old, New, Borrow
Blue som «Fairport Acoustic Convention» i 1996. Ein periode dreiv den firemann
store akustiske utgåva på parallelt med den elektriske. Då Allcock forlet bandet
vart han erstatta av Chris Leslie, som var ein anerkjend låtskrivar, på vokal,
mandolin og fele. I 1997 heldt bandet 30-årsjubileumskonsert under
Cropredyfestivalen.

I 1998 flytte Dave Mattacks til USA og Gerry Conway tok over på trommer og
perkusjon. Fairport lagde to studio album til for Woodworm Records: The Wood and
the Wire (2000) og XXXV (2002). Sp for Over the Next Hill (2004) grunnla dei eit
nytt plateselskap: Matty Grooves Records. I denne perioden turnerte bandet mykje
i Storbritannia, Europa, Australasia, USA og Canada, og sette opp ein stor
veldedighetskonsert for Dave Swarbrick i Birmingham Symphony Hall.

I 1998 vart bandet knytt til den bretonske musikaren Alan Simon. Dei har spelt
og innspelt alle rockeoperaene hans, mellom anna Excalibur-triologien (1998,
2007, 2010) og Anne de Bretagne (2008).

I 2007 hadde bandet 40-årsjubileum og dei feira med eit nytt album, Sense of
Occasion. Dei spelte heile albumet Liege & Lief på Cropredy dette året, som
sidan 2004 er kalla Fairport's Cropredy Convention, med besetninga frå 1969:
Dave Swarbrick, Ashley Hutchings, Dave Mattacks, Simon Nicol og Richard
Thompson, samt Chris While i staden for Sandy Denny.

Fairport Convention har vorte stadig meir respektert i media. Dei vann BBC Radio
2 Folk Awards sin ærespris i 2002. På same prisutdeling i 2006 fekk dei ein pris
for Liege & Lief som vart stemd fram som det viktigaste folkemusikkalbumet
gjennom tidene av lyttarane på Radio 2. Under prisutdelinga i 2007 fekk badnet
pris for beste folkevise gjennom tidene med «Who Knows Where the Time Goes?».



https://nn.wikipedia.org/wiki/EU

Den europeiske unionen (EU) er ein mellomstatleg organisasjon av europeiske
statar. Den vart etablert etter ei underteikning av representatar frå De
europeiske fellesskapene (EF) i byen Maastricht i Nederland, nemleg
Maastricht-traktaten. Det juridiske grunnlaget i dag er Nice-traktaten, som vart
gjeldande frå 1. mars 2003.

Alt samarbeid som finn stad i EU, skjer i dei tre søylene og er heimla i dei
ulike traktatane og traktatreglane som utgjer samarbeidet. EU er slik ikkje ein
eigen internasjonal organisasjon, men er eit samlebegrep for dei tre søylene.
Fordi EU ikkje er eit eige rettssubjekt, kan den heller ikkje opptre utad på
vegne av medlemslanda. Skal EU opptre utad som ei eining, må medlemslanda opptre
i fellesskap som statar - dei har ingen felles organ som har myndigheit til å
forplikte dei. Organa som kan opptre utad på vegne av medlemsstatane og til å
gje reglar som er bindande for dei, høyrer til Det europeiske fellesskap, dvs.
den første «søyla» i samarbeidet.

Makedonia, Montenegro og Island er offisielle søkarland. Tyrkia har forhandla om
eit eventuelt medlemskap heilt sidan 1987, men det har ikkje vore så stor
framdrifta. Det er mange grunnar til dette, både politiske og økonomiske. Dei
politiske grunnane er i stor grad relaterte til manglande demokratiske rettar i
Tyrkia og til striden med den kurdiske folkesetnaden.

Noreg er ikkje medlem av EU. I to folkerøystingar, den fyrste i 1972 og den
andre i 1994 vart det eit knapt fleirtal mot medlemskap. Begge røystingane førte
til ei splitting av opinionen, der eksportretta industri gjekk inn for norsk
medlemskap i EU medan særleg representantane for landbruksnæringa var imot.
Store delar av den kulturelle, økonomiske og politiske eliten var for
medlemskap. Dei fleste avisene var for. Denne debatten viste ei elite som var i
utakt med fleirtalet av folket. Motkulturane har svekka seg, men i denne saka
kom dei fram igjen. Det var også regionale skilnader. Mange av dei politiske
partia er splitta i synet på norsk EU-medlemskap, noko som har ført til at saka
i dag ikkje er på den politiske dagsorden. Ja-sida sitt argument var, at Noreg
skulle verte medlem, for å kunne påverke europeisk politikk, medan nei-sida
frykta redusert norsk sjølvstyre ved ein medlemskap. Noreg sitt medlemskap i
EFTA kan på mange måtar sjåast på som eit kompromiss mellom fullt EU-medlemskap
og det å stå heilt utanfor det europeiske samarbeidet [treng kjelde]. Etter
røystinga i 1972, så vart det underskriven ein frihandelsavtale mellom EFTA og
EEC, som EU heite då. Den avtalen vart seinare erstatta av EØS-avtalen.
Thorbjørn Jagland var ein sentral politikar på 1990-talet. Han vart seinare
leiar for nobelkomiteen, som gav Nobels Fredspris til EU i 2012 for
organisasjonen sitt arbeid for fred, forsoning, demokrati og utvikling i Europa.
På grunn av Noreg sitt tilhøve til EU, så var dette ei omstridd tildeling
[treng kjelde].



https://nn.wikipedia.org/wiki/Damaskus

Damaskus (arabisk دمشق, Dimashq) er hovudstaden og den nest største byen i Syria
etter Aleppo. I Syria vart byen òg kalla ash-Sham (arabisk الشام) og kallenamnet
er Sjasminbyen (arabisk مدينة الياسمين Madīnat al-Yāsmīn). I tillegg til å vere
ein av dei eldste kontinuerleg busette byane i verda, er Damaskus eit stort
senter for kultur og religion i Levanten. Byen har ein estimert folkesetnad på
1 711 000 (2009).

Byen ligg sørvest i Syria og er senteret i eit storbyområde med 2,6 millionar
menneske (2004). Geografisk ligg byen i dei austlege forberga til
Anti-Libanonfjella, 80 km aust for kysten av Middelhavet på eit platå 680 meter
over havet. Damaskus har eit halvtørt klima på grunn av regnskuggen frå desse
fjella. Elva Barada flyt gjennom Damaskus.

Han vart først busett i det andre tusenåret fvt. og vart valt til hovudstad i
Omajade-kalifatet frå 661 til 750. Etter sigeren til abbasidane vart hovudsetet
for den islamske makta flytta til Bagdad. Damaskus vart politisk mindre viktig
medan abbasidane styrte, og byrja først å bløme att under Ajjubide-dynastiet og
mamelukkane. Undet det osmanske styret var byen igjen i nedgang, men heldt ein
viss kulturell prestisje. I dag er han sete for dei sentrale styresmaktene og
heile regjeringa.

Namnet «Damaskus» vart først nedskrive i ei geografisk liste av Thutmose III som
«T-m-ś-q» på 1400-talet fvt. Opphavet til namnet «T-m-ś-q» er uvisst, men ein
trur det er før-semittisk. Han vert kalla Dimašqa på akkadisk, T-ms-ḳw på
egyptisk, Dammaśq (hebraisk דמשק) på arameisk og Dammeśeq (hebraisk דמשק) på
bibelhebraisk. Den akkadiske stavinga finst i Amarnabreva frå 1300-talet fvt.
Seinare arameiske stavingar av namnet innheld ofte ein innskoten resh (bokstaven
r), kanskje påverka av rota dr, som tyder «bustad». Dermed vart det på qumransk
Darmeśeq (hebraisk דרמשק) og Darmsûq (ܕܪܡܣܘܩ) på syrisk. Det latinske namnet på
byen er «Damascus» og vart henta frå gresk Δαμασκός, som kom frå arameisk
(hebraisk דרמשק, «ein godt fukta stad». På arabisk vert byen kalla Dimashqu
sh-Shām (arabisk دمشق الشام), sjølv om dette som regel vert korta ned til anten
Dimashq eller ash-Shām av innbyggjarane i Damaskus, Syria og arabiske naboar.
Ash-Shām er eit arabisk namn på «Levanten» og for «Syria», sistnemnde då særleg
den historiske regionen Syria, som vert kalla Bilādu sh-Shām (arabisk بلاد الشام
/ «Landet i Levanten»).

Karbon-14-datering ved Tell Ramad, i utkanten av Damaskus, indikerer at staden
kan ha vore busett sidan andre halvdel av 6000-talet fvt., mogelegeins kring
6300 fvt. Spor etter busetnader kring Barada er daterte attende til 9000 fvt.,
sjølv om det ikkje fanst nokre større busetnader innanfor murane til Damaskus
før 1000-talet fvt.

Damaskus var ein del av den antikke provinsen Amurru i kongedømet Hyksos, frå
1720 til 1570 fvt. Somme av dei tidlegaste egyptiske kjeldene er frå 1350 fvt.
Amarnabreva, då Damaskus (kalla Dimasqu) vart styrt av kong Biryawaza.
Damaskus-regionen, i tillegg til resten av Syria,vart ei slagmark kring 1260
fvt., mellom hettittane frå nord og the egyptarane frå sør, og enda med ein
signert avtale mellom Hattusili og Rameses II der førstnemnte gav
Damaskusområdet til Rameses II i 1259 fvt. Då havfolka kom til området, kring
1200 fvt., markerte det slutten på bronsealderen i regionen og nye utviklingar
innan krigføring. Damaskus var berre ein mindre del av dette biletet som i
hovudsak råka dei største byane i det antikke Syria. Men desse hendingane hadde
medverka til å utvikle Damaskus som eit nytt viktig senter som steig fram i
overgangen mellom bronsealderen og jarnalderen.

Damaskus er nemnt i Fyrste mosebok 14:15 som ein by som fanst på tida under
kongekrigane. I følgje den jødiske historikaren Flavius Josefus frå det første
hundreåret vart Damaskus (i lag med Trakonitis), grunnlagd av Uz, sonen til
Aram.

Damaskus er ikkje dokumentert som ein viktig by før aramearane, eit semittisk
folk frå Mesopotamia, kom her på 1000-talet fvt. Ved starten av det første
tusenåret fvt., vart fleire arameiske kongedøme danna, då aramearane enda den
nomadiske levestilen og danna samanslutta stammestatar. Eit av desse kongedøma
var Aram-Damaskus, med Damaskus som hovudstad. Aramearane som gjekk inn i byen
utan kamp, gav han namnet «Dimashqu». Dei merka seg jordbrukspotensialet til
dette området som framleis var underutviklinga og tynt folkesett, og dei
oppretta vassfordelingssystemet til Damaskus ved å bygge kanalar og tunnelar som
fordelte vatnet frå elva Barada. Det same nettverket vart sidan utbetra av
romarane og omajadane, og dannar framleis grunnlaget for vassystemet i den
eldste delen av byen i dag. Aramearane omgjorde opphavleg Damaskus til ein
utpost av eit laus forbund av arameiske stammer, kalla Aram-Zobah, basert i
Beqaadalen.

Byen fekk eit fortrinn i det sørlege Syria etter at Ezron, tronpretendenten til
Aram-Zobah, vart nekta trona av forbundet, flykta frå Beqaa og erobra Damaskus
med tvang i 965 fvt. Ezron styrta guvernøren i byen og grunnla den sjølvstendige
staten Aram-Damaskus. Etter kvart som denne nye staten ekspanderte sørover,
hindra det Kongedømet Israel frå å utvide nordover og dei to kongedøma hamna
snart i strid sidan dei begge ønskte å dominere handelen i aust. Under
barnebarnet til Ezron, Ben-Hadad I (880–841 fvt.), og etterfølgjaren hans
Hazael, annekterte Damaskus Bashan (i dag regionen Hauran), og gjekk til krig
mot Israel. Denne konflikten heldt fram til tidleg på 700-talet fvt. då
Ben-Hadad II vart erobra av Israel etter ei mislukka kringsetjing av Samaria.
Som følgje av dette gav han Israel handelsrettar i Damaskus.

Ei anna mogeleg årsak til avtalen mellom Aram-Damaskus og Israel var trugselen
mot dei begge frå Det nyassyriske riket som prøvde å ekspandere til kysten av
Middelhavet. I 853 fvt. leia kong Hadadezer av Damaskus ein levantinsk
koalisjon, med styrkar frå det nordlege kongedømet Aram-Hamath og soldatar frå
kong Ahab av Israel, i slaget ved Qarqar mot den nyassyriske armeen.
Aram-Damaskus kom sigrande ut, og hindra ei stund assyrarane frå inntrenging i
Syria. Etter at Hadadzezer vart drepen av etterkomaren sin, Hazael II, kollapsa
den levantinske alliansen. Aram-Damaskus prøvde å invadere Israel, men vart
hindra av ein ny assyrisk invasjon. Hazael gav ordre om å trekkje attende til
bymurane av Damaskus medan assyrarane plyndra resten av kongedømet. Dei klarte
ikkje å gå inn i byen, men erklærte at dei hadde teke over dalane Hauran og
Beqa.

På 700-talet fvt. var Damaskus i praksis omringa av assyrarane og gjekk inn i ei
dyster tid. Likevel vart han verande eit økonomisk og kulturelt senter i Det
nære austen og eit senter for den arameiske mostandsrørsla. I 727 fann det stad
eit opprør i byen, men dette vart slått ned av assyriske styrkar. Etter at
Assyria drog rundt i heile Syria for å roe ned opprør, vart Damaskus fullstendig
underlagt deira styre. Ein positiv effekt av dette var stabilitet for byen og
nytte av krydder- og røykjelsehandel med Arabia. Det assyrisk styret vakla kring
609–605 fvt., og Syria-Palestina var på veg inn i området til farao Necho II frå
Egypt. I 572 var heile Syria blitt erobra av Det nybabylonske riket, men kva
status Damaskus hadde under Babylon er relativt ukjend.

Damaskus vart erobra av Aleksander den store. Etter Aleksander døydde i 323
fvt., kjempa Selevkideriket og Det ptolemaiske dynastiet om Damaskus. Begge
sider hadde kortare periodar kontroll over byen. Selevkos I Nikator, ein av
generalane til Aleksander, gjorde Antiokia til hovudstad i det enorme riket
sitt, som følrte til at Damaskus vart mindre viktig samanlikna med nye
selevkidske byar som Latakia i nord. Seinare bygde Demetrius III Filopator om
byen etter det greske hippodamske systemet og gav han namnet «Demetrias».

I 64 fvt. annekterte den romerske generalen Pompeius den vestlege delen av
Syria. Romarane okkuperte Damaskus og tok han med i ein liga på ti byar kalla
Dekapolis fordi han vart rekna som eit viktig senter for gresk-romersk kultur. I
følgje Det nye testamentet var apostelen Paulus på veg til Damaskus då han fekk
eit syn av Jesus, og aksepterte han som følgje av dette som Messias. I år 37
overførte den romerske keisaren Caligula Damaskus til nabataisk kontroll. Den
nabataiske kongen Aretas IV Filopatris styrte Damaskus frå hovudstaden sin
Petra. Men kring år 106 vart Nabataea erobra av romarane, og Damaskus kom igjen
under romersk kontroll.

Damaskus vart ein metropol ved starten på 100-talet og i 222 vart han oppgradert
til ein koloni av keisar Septimius Severus. Under Pax Romana byrja Damaskus og
den romerske provinsen Syria å bløme. Damaskus var viktig som karavaneby med
handelsruter til det sørlege Arabia, Palmyra, Petra, og silkevegen frå Kina.

Den gamle bydelen Bab Tuma vart utvikla mot slutten den bysantinske tida av den
lokale austleg-ortodokse samfunn. I følgje Apostelgjerningane, apostelen Paulus
og apostelen Thomas budde begge i dette nabolaget. Romersk-katolske historikarar
reknar òg Bab Tuma som fødestaden til fleire pavar som Johannes V og Gregorius
III.

Etter at det meste av den syriske landsbygda vart erobra av Rashidun-kalifatet
under regjeringstida til kalif Omar, vart sjølve Damaskus erobra av den
muslimske generalen Khalid ibn al-Walid i august-september 635 fvt. Armeen hans
hadde tidlegare prøvd å ta byen i april 634, men utan suksess. No når Damaskus
var kome under dei muslimske arabarane, ønskte bysantinarane å ta attende den
prestisjefylte byen i Det nære austen. Under keisar Heraklios, sette
bysantinarane saman ein hærstyrke som var større enn rashidunane sin. Dei rykka
inn i sørlege Syria våren 636 og styrkane til Khalid ibn al-Walid trekte seg
attende frå Damaskus for å førebu ei ny framrykking. I august møttes dei to
styrkane langs Yarmouk der dei kjempa eit stort slag som enda med ein avgjerande
muslimsk siger der dei fekk kontroll over Syria og Palestina.

Medan muslimane styrte byen var folkesetnaden i Damaskus hovudsakleg
kristne—austleg-ortodokse og monofysittar—med eit veksande samfunn av muslimar
frå Mekka, Medina og Den syriske ørkenen. Guvernøren i byen, som vart utvald som
hovudstad i islamsk Syria, var Mu'awiya I. Etter at kalifen Ali døydde i 661
vart Mu'awiya valt som kalif for det veksande islamske riket. På grunn av den
enorme rikdommen klanen hans, omajadane, hadde i byen og dei tradisjonelle
økonomiske og sosiale banda han hadde med Hijaz og kristne arabarar i regionen,
valte Mu'awiya Damaskus som hovudstad for heile kalifatet. Då kalifen Abd
al-Malik kom til makta i 685, vart det innført ei islamsk mynteining og alt
overskotet frå provinsane i kalifatet vart sende til skattkammeret i Damaskus.
Arabisk vart òg innført som offisielt språk, og gav den muslimske minoriteten i
byen ein fordel over dei arameisk-talande kristne i adminsitrative saker. Det er
viktig å merke seg at då Damaskus vart erobra av muslimane var dei fleste
arabarane anten heidningar eller kristne. Damaskus var sjølv i hovudsak arameisk
med arabisktalande folk.

Etterfølgjaren til Abd al-Malik, al-Walid, starta bygginga av Den store moskeen
i Damaskus (òg kalla Omajademoskeen) i 706. Staden hadde opphavleg vore den
kristne katedralen St. Johannes og muslimane valte å framleis tileigne bygningen
til Johannes døyparen. I 715 var moskeen ferdig. Al-Walid døydde same året og
vart etterfølgd av Suleiman ibn Abd al-Malik og så Omar II, som kvar regjerte ei
kort stund før regjeringstida til Hisham i 724. Med desse kalifane vart Damaskus
gradvis mindre viktig sidan Suleiman valte å bu i Ramla og Hisham seinare valte
seg Rusafa. Etter at sistnemnde vart drepen i 743, byrja kalifatet til omajadane
— som då strekte seg frå Spania til India — å smuldre etter omfattande opprør.
Under regjeringstida til Marwan II i 744, vart hovudstaden i riket flytta til
Harran nord i Jazira-regionen.

Den 25. august 750 hadde abbasidane alt slått omajadane i slaget ved Zab i Irak,
og erobra Damaskus med lite motstand. Då Abbaside-kalifatet kom til makta, hamna
Damaskus i skuggen av Bagdad, den nye islamske hovudstaden. I løpet av dei seks
månadane av abbasidestyret, oppstod det opprør i byen, men dei var for isolerte
og ufokuserte til å vere ein verkeleg trugsel. Dei siste prominente omajadane
vart avretta, dei tradisjonelle tenestemennene i Damaskus vart forviste og
generalane frå byen avsette. Sidan vart familiegravplassen til omajadane skjenda
og bymurane rivne ned. Dette reduserte Damaskus til ein lite viktig provinsby.
Han forsvann raskt frå skriftlege kjelder det neste hundreåret og den einaste
viktige utbetringa i byen var skattkammeret abbasidane bygde ved Omajademoskeen
i 789. I 811 prøvde restane av Omajade-kalifatet å starta eit sterkt opprør i
Damaskus som til slutt vart slått ned.

Ahmad ibn Tulun, ein tyrkisk guvernør utpeikt av abbaisdane, erobra Syria,
inkludert Damaskus, frå overherrane sine i 878-79. For å vise dei tidlegare
Omajade-herskarane respekt, reisten han ein heilagdom over grava til Mu'awiya i
byen. Tulunidestyret i Damaskus varte berre ei kort tid, fram til 906, før det
vart erstatta av Qarmatia som var tilslutta sjiaislam. Sidan dei ikkj klarte å
kontrollere dei enorme områda dei okkuperte, trekte qarmatiarane seg ut frå
Damaskus og eit nytt dynasti, ikhshidane, tok kontroll over byen. Dei heldt
Damaskus sjølvstendig frå det arabiske hamdānidane i Aleppo og dei
Bagdad-baserte abbasidane fram til 967. Ein periode med ustabilitet følgde i
byen, og qarmatarane plyndra byen i 968, eit bysantinsk raid følgde i 970, og
fatimidane pressa på frå sør og hamdanidane i nord.

Sjia-fatimidane fekk kontroll i 970 og starta fiendskapen mellom dei og
sunni-arabarane i byen, som ofte gjorde opprør. Ein tyrkar, Alp Takin, dreiv ut
fatimidane fem år seinare, og gjennom diplomati hindra han bysantinarane frå å
prøve og annektere byen. I 977 reiv fatimidane under kalifen al-Aziz tilbake
kontrollen over byen og slo ned dei sunniislamske dissidentane. Den arabiske
geografen al-Muqaddasi vitja Damaskus i 985, og omtalte arkitekturen og
infrastrukturen i byen som «storarta», men levetilhøva var særs dårlege. Under
al-Aziz opplevde byen ein kort periode med stabilitet som enda med
regjeringstida til al-Hakim (996–1021). I 998 vart hundrevis av leiarar i
Damaskus arresterte for å ha skapt uro og avretta. Tre år etter al-Hakim på
mystisk vis forsvann, danna dei arabiske stammene i det sørlege Syria ein
allianse og gjekk til eit massivt opprør mot fatimidane, men dei vart slått
attende av den tyrkiske fatimideguvernøren i Syria og Palestina, Anushtakin
al-Duzbari, i 1029. Denne sigeren gav Anushtakin herredøme over heile Syria, og
overherrane hans vart misnøgde, men han fekk kontroll over innbyggjarane i
Damaskus. Han vert sendt i eksil av fatimidestyresmaktene til Aleppo der han
døydde i 1041. Fram til 1063 er det ingen skriftlege kjelder om byhistoria. På
den tida mangla Damaskus eit styre og hadde ein svak økonomi, og ein sterkt
redusert folkesetnad.

Då dei tyrkiske seldsjukkane seint på 1000-talet tok over makta vart Damaskus
igjen hovudstad i sjølvstendige statar. Han vart styrt av Abu Sa'id Taj ad-Dawla
Tutush I frå 1079 og han var etterfølgd av sonen Abu Nasr Duqaq i 1095.
Seldsjukkane oppretta eit hoff i Damaskus og reduserte systematisk inntoget til
sjia i byen. Det religiøse livet i byen vart òg viktigare gjennom
privatfinansierte institusjonar (madrasaer) og sjukehus (maristans). Damaskus
vart raskt ein av dei viktigaste byane som spreidde islamsk tenking gjennom den
muslimske verda. Etter Duqaq døydde i 1104, tok mentoren hans (atabeg),
Toghtekin, kontroll over Damaskus og Burid-linja av seldsjukkane. Under Duqaq og
Toghtekin var det stabilitet i Damaskus og byen steig fram or skuggen og vart
igjen eit viktig handelssentrum. I tillegg naut sunni-majoriteten i byen godt av
å vere ein del av den større sunni-strukturen styrt av forskjellige tyrkiske
dynasti som igjen var under dei Bagdad-basert abbasidane.

Medan herskarane av Damaskus var oppteken i kamp i lag med seldsjukkane i Aleppo
og Diyarbakir, erobra krossfararane, som kom til Levanten i 1097, Jerusalem,
Libanonfjella og Palestina. Duqaq verkar å ha vore nøgd med krossfararstyret som
ein buffer mellom området sitt og Fatimid-kalifatet i Egypt. Toghtekin såg
derimot på dei vestlege inntrengarane som ein farleg trugsel mot Damaskus som på
den tida òg omfatta Homs, Beqaadalen, Hauran og Golanhøgdene. Med militær støtte
frå Sharaf al-Din Mawdud frå Mosul, klarte Toghtekin å stoppe krossfararane i
Golan og Hauran. Mawdud vart myrda i Omajademoskeen i 1109 og Damaskus mista
høvet til å få støtte frå muslimane i nord og tvang Toghtekin til ein
fredsavtale med krossfararane i 1110.

Etter Tughtakin døydde i 1128, vart sonen hans, Taj al-Din Buri, herskaren av
Damaskus. Samtidig tok seldsjukk-prinsen frå Mosul, Imad al-Din Imad ad-Din
Zengi makta i Aleppo og fekk løyve frå abbasidane til å ta kontroll over
Damaskus. I 1129 vart kring 6 000 Isma'ili-muslimar drepne i byen i lag med
leiarane sine. Sunniane vart opphissa av rykta om at det var eit komplott av
ismailiane, som kontrollerte det strategiske fortet ved Banias, for å hjelpe
krossfararane med å erobre Damaskus mot at dei fekk kontroll over Tyr. Kort tid
etter massakren prøvde krossfararane å utnytte den ustabile situasjonen og gjekk
til åtak mot Damaskus med nesten 60 000 soldatar. Buri allierte seg med Imad
ad-Din Zengi og klarte å hindre armeen deira frå å nå byen. Buri vart myrda av
ismailiagentar i 1132 og vart etterfølgd av sonen sin, Shams al-Mulk Isma'il som
styrte som tyrann før han sjølv vart myrda i 1135 etter løynde ordrar frå mora
hans, Safwat al-Mulk Zumurrud. Broren til Isma'il, Shihab al-Din Mahmud,
erstatta han. Samstundes ønskte Imad ad-Din Zengi å få kontroll over Damaskus og
gifta seg med Safwat al-Mulk i 1138. Regjeringstida til Mahmud enda i 1139 då
han vart drepen av relativt ukjende årsaker av familiemedlemmar. Mu'in al-Din
Unur, mamlukken hans («slavesoldat») tok i røynda makta over byen og Imad ad-Din
Zengi kringsette med støtte frå Safwat al-Mulk, Damaskus det same året. Som svar
allierte Damaskus seg med krossfararstaten kongedømet Jerusalem for å stå imot
styrkane til Imad ad-Din Zengi. Imad ad-Din Zengi trekte derfor armeen sin og
fokuserte seg om nordlege Syria i staden.

I 1144 erobra Imad ad-Din Zengi byen Edessa, ein krossfararby, som førte til eit
nytt krosstog frå Europa i 1148. Samstundes vart Imad ad-Din Zengi myrda og
området hans delt mellom sønene, mellom anna Nur ad-Din, emir i Aleppo, som
allierte seg med Damaskus. Då dei europeiske krossfararane nådde fram, vart dei
og adelen i Jerusalem samde om eit åtak mot Damaskus. Omleiringa deira var
derimot fullstendig mislukka. Då byen verka å vere på kanten av å kollapse,
flytta krossfararane seg brått mot ein annan del av muren, og vart drivne
attende. I 1154 var Damaskus kome under Nur ad-Din si harde kontroll.

I 1164 invaderte kong Amalric av Jerusalem Fatimid-Egypt, som bad om hjelp frå
Nur ad-Din. Nur ad-Din sendte generalen sin Shirkuh, og i 1166 vart Amalric
slått i slaget ved al-Babein. Då Shirkuh døydde i 1169 vart han etterfølgd av
nevøen Yusuf, betre kjend som Saladin, som slo ein alliert styrke av
krossfararar og austromarane i ei omleiring av Damietta. Saladin styrta etter
kvart Fatimide-kalifane og sette seg sjølv inn som sultan av Egypt. Han byrja òg
å gjere seg sjølvstendig frå Nur ad-Din, og då både Amalric og Nur ad-Din døydde
i 1174, hadde han eit godt utgangspunkt for å ta kontroll over Damaskus og dei
andre områda til Nur ad-Din i Syria. I 1177 vart Saladin slått av krossfararane
i slaget ved Montgisard, trass i at han hadde fleire menn. Saladin kringsette òg
Kerak i 1183, men vart tvungen til å trekkje seg attende. Han starta til slutt
ein full invasjon av Jerusalem i 1187, og utsletta krossfarararmeen i slaget ved
Hattin i juli. Akko fall til Saladin kort tid etter, og sjølve Jerusalem vart
erobra i oktober. Desse hendingane sjokkerte Europa og førte til Det tredje
krosstoget i 1189, leia av Rikard I av England, Filipp II av Frankrike og
Fredrik I av Det tysk-romerske riket, men sistnemnte drukna på vegen.

Dei overlevande krossfararane fekk forsterkingar frå Europa og kringsette Akko i
lengre tid fram til 1191. Etter å ha erobra attende Akko, slo Rikard Saladin i
slaget ved Arsuf i 1191 og slaget ved Jaffa i 1192, og tok attende det meste av
kysten for dei kristne, men han klarte ikkje å ta attende Jerusalem eller noko
av dei indre områda av kongedømet. Krosstoget enda med fred med avtalen i Ramla
i 1192. Saladin let pilegrimar få vitje Jerusalem, og krossfararane fekk innfri
lovnadane sine, før dei fekk vende heim att. Dei innfødde krossfararbaronane
byrja å bygge opp att kongedømet frå Akko og andre kystbyar.

Saladin døydde i 1193 og det var ofte konfliktar mellom forskjellige sultanar
frå Ajjubide-dynastiet som herska over Damaskus og Kairo. Damaskus var
hovudstaden for sjølvstendige herskarar frå Ajjubide-dynastiet mellom 1193 og
1201, frå 1218 til 1238, frå 1239 til 1245, og frå 1250 til 1260. Ved andre
tider vart han styrt av Ajjubide-herskarar frå Egypt. Det var mogeleg å få tak i
silkemønster frå Austromarriket og Kina i Damaskus, ein av dei vestlege
endepunkta for Silkevegen, som gav opphavet til ordet «damask».

Ajjubide-dynastiet sitt styre (og sjølvstende) enda med den mongolske invasjonen
av Syria i 1260 etter mongolane vann slaget ved Ain Jalut same året. Damaskus
vart ein provinshovudstad i Mamelukkriket, styrt frå Egypt, etter at mongolane
trekte seg attende. Svartedauden i 1348–1349 tok livet av halvparten av
innbyggjarane i byen.

I 1400 kringsette den tyrkisk-mongolske erobraren Timur Lenk Damaskus.
Mamelukk-sultanen sende eit sendelag frå Kairo, mellom anna Ibn Khaldun, som
forhandla med han, men etter at dei trekte seg attende plyndra han byen.
Omajademoskeen vart sett i brann og menn og kvinner vart tekne som slavar. Mange
av kunstnarane i byen vart tekne til hovudstaden til Timur i Samarkand. Desse
var blant dei heldigare innbyggjarane. Mange vart myrda og hovuda deira samla
opp på ei slette utanfor nordausthjørnet av bymurane, der torget framleis har
namnet burj al-ru'us, som tyder «tårnet av hovud».

Tidleg i 1516 starta osmanske tyrkarar, som var uroa over faren for ein allianse
mellom mamelukkane og dei persiske safavidane, eit erobringstokt mot sultanatet
til mamelukkane. Den 21. september flykta mamelukk-guvernøren i Damaskus frå
byen, og den 2. oktober vart khutbaen i Omajademoskeen preika i namnet til Selim
I. Dagen etter kom den sigrande sultanen inn i byen og var der i tre månader.
Den 15. desember forlét han Damaskus via Bab al-Jabiya, for å erobre Egypt. Det
verka å vere lite endringar i byen. Ein hær hadde berre erstatta ein annan. Men
då han kom attende i oktober 1517, gav sultanen ordre om å bygge ein moske,
tekkiye og mausoleum ved Shaikh-heilagdomen Muhi al-Din ibn Arabi i
al-Salihiyah. Dette vart det første av dei mange store osmanske monumenta i
Damaskus.

Osmanarane vart verande dei neste 400 åra, utanom ein kort okkupasjonsperiode
med Ibrahim Pasha av Egypt frå 1832 til 1840. Fordi han var utgangspunkt for ein
av to store hadj-karavanar til Mekka, fekk Damaskus meir merksemd av porten enn
storleiken av byen skulle tilseie i denne perioden. Aleppo hadde fleire
innbyggjarar og var ein viktigare handelsby. I 1560 var Tekkiye al-Sulaimaniyah,
ein moske og karavanserai for pilegrimar på veg til Mekka, ferdig. Dei var
teikna av den kjende osmanske arkitekten Mimar Sinan, og kort tid etter vart ein
madrasa bygd ved sidan av.

Under det osmanske styret vart kristne og jødar rekna som dhimmi og fekk løyve
til å utøve religionane sine. Damaskusaffæren fann stad i 1840 der det jødiske
samfunnet i Damaskus vart skulda for ritualmord. Massakren av kristne i 1860 var
òg ein av dei viktigaste hendingane desse hundreåra, då kampar mellom drusarar
og maronittar i Libanonfjella vart dradd inn i byen. Fleire tusen kristne vart
drepne, men mange vart òg redda då den algeriske Abd al-Qadir, som var her i
eksil, og soldatane hans gjekk i mellom (tre dagar etter massakren starta), og
førte dei til tryggleik i bustaden og citadellen til Abd al-Qadir. Det kristne
kvarteret i gamlebyen (hovudsakleg busett av katolikkar) hadde mange kyrkjer,
som vart brend ned. Dei kristne innbyggjarane i det særs fattige og vanskelege
Midan-distriktet utanfor bymurane (hovudsakleg ortodokse) vart derimot verna av
sine muslimske naboar.

Den amerikanske misjonæren E.C. Miller skreiv i 1867 at innbyggjartalet i byen
var kring 140 000, der 30 000 var kristne, 10 000 jødar og 100 000
'mohammedanarar' og færre enn 100 protestantiske kristne.

Tidleg på 1900-talet byrja nasjonalkjensla i Damaskus, som først kom til syne i
ei kulturell interesse, å få politiske fargar, hovudsakleg som ein reaksjon på
tyrkifiseringa til Komiteen for samhald og framsteg-regjeringa i Istanbul i
1908. Mange patriotiske intellektuelle vart hengde av Jamal Pasha, guvernøren i
Damaskus, i Beirut og Damaskus i 1915 og 1916. Dette helte bensin på bålet for
nasjonalkjenslaa, og i 1918, då styrkane til Arabaroppstanden og dei britiske
styrkane nærma seg, skaut innbyggjarane mot dei tyrkiske soldatane som trekte
seg attende.

Den 1. oktober 1918 gjekk T. E. Lawrence inn i Damaskus, etter det australske
lett kavaleriet, leia av major A.C.N. 'Harry' Olden. To dagar seinare, den 3.
oktober 1918, gjekk styrkane til Arabaroppstanden, leia av prins Faysal inn i
Damaskus. Det vart oppretta eit militært styre under Shukri Pasha og Faisal ibn
Hussein vart utropt til konge av Syria. Den politiske spaninga auka i november
1917, då bolsjevikane i Russland avslørte Sykes-Picot-avtalen der Storbritannia
og Frankrike delte det austleg Arabia seg i mellom. Ei ny fransk-britisk
kunngjering den 17. november lovde «fullstendig frigjering av folka som lenge
hadde vore undertrykt av tyrkarane.» Den syriske nasjonalkongressen godkjende i
mars ei demokratisk grunnlov, men Versailleskonferansen hadde gjeve Frankrike
mandat over Syria, og i 1920 kryssa ein fransk arme kommandert av general
Mariano Goybet Anti-Libanonfjella, og slo ein liten syrisk styrke i slaget ved
Maysalun og gjekk inn i Damaskus. Franskmennene gjorde Damaskus til hovudstad i
mandatet for Syria.

Då det store syriske opprøret fann stad i Hauran i 1925, spreidde det seg til
Damaskus, og franskmennene slo det ned med tungt skyts og bombing av byen den 9.
mai 1926. Som følgje av dette brende området av gamlebyen mellom Al-Hamidiyah
Souq og Medhat Pasha Souq ned til grunnen og mange mista livet. Sidan den gong
har hendinga vorte kalla al-Hariqa («Brannen»). Gamlebyen vart omgjeve med
piggtråd for å hindre opprørarar frå å infiltrere frå Ghouta, og ein ny veg vart
bygd utanfor dei nordlege festningsvollane for å kunne flytte armerte kjøretøy.

Den 21. juni 1941, tre veker inn i det allierte Syria-Libanon-felttoget, vart
Damaskus erobra frå Vichy-Frankrike av britiske indarar og ein styrke med frie
franskmenn. Franskmennene gjekk med på å trekke seg ut i 1946 og Syria vart
blitt sjølvstendig. Damaskus vart verande hovudstad.

Opprøret starta med fredelege protestar våren 2011, men voks til ein borgarkrig
i løpet av dei neste åra. Den 6. januar 2012 eksploderte ei bilbombe i Damaskus
og meir enn 26 menneske mista livet, dei fleste sivile. Statleg media sa det var
eit sjølvmordsåtak og la skulda på terroristar. I januar 2012 nådde kampane
mellom den ståande hæren og opprørarane nådde utkanten av Damaskus, og folk vart
hindra frå å gå ut eller dra heim til husa sine, særleg når
tryggleiksoperasjonane vart intensivert frå slutten av januar og inn i februar.

Den 17. mars 2012 råka to bilbomber hjartet av byen, med luftforsvaret si
etterretningsteneste og hovudkvarteret til tryggleiksstyrkane som mål, og minst
27 menneske mista livet, dei fleste sivile. Ein islamsk Jihadi-gruppe kalla
«Jabhat al-Nusra» tok på seg ansvaret for bombeåtaka. Tidleg på morgonen den 19.
mars braut det ut eldkampar og eksplosjonar vest i byen i det rike
Mezzeh-strøket.

I juni 2012 trefte kuler og granatkardesker heimar i Damaskus ei natt då
soldatar kjempa mot den frie syriske armeen i gatene. Minst tre tanksgranatar
trefte bustadområde i Qaboun i sentrum av Damaskus. Intens geværeld i gatene
vart filma av innbyggjarane og posta på Internett.

Sidan slaget ved Damaskus, har tryggleiksføretak i byen auka. Det er mange
kontrollpunkt rundt om i byen. Trafikkproblem og arbeidsløyse har vorte store
problem og flyktningar frå landsbygda søv i byparkane.

Damaskus ligg kring 80 km inn frå kysten av Middelhavet, på andre sida av
Anti-Libanonfjella. Han ligg på eit platå 680 meter over havet. Byen har eit
areal på 105 km², der 77 km² er urbant, medan Jabal Qasioun dekkjer resten.

Gamlebyen i Damaskus, som ligg innanfor bymurar, ligg på sørbreidda av elva
Barada, som oftast er tørrlagt. Søraust, nord og nordaust for gamlebyen ligg
forstader som strekkjer seg attende til mellomalderen: Midan i sørvest, Sarouja
og Imara i nord og nordvest. Desse nabolaga voks fram langs vegen inn i byen,
nær gravene til religiøse personar. På 1800-talet utvikla kringliggande
landsbyar seg i dalsida av Jabal Qasioun, oppom byen, der nabolaget al-Salihiyah
alt låg kring heilagdomen Sheikh Muhi al-Din ibn Arabi. Desse nye nabolaga var i
starten busett av kurdiske soldatar og muslimske flyktningar frå dei europeiske
regionane av Det osmanske riket som hadde falle under kristent styre. Dei vart
derfor kalla al-Akrad (kurdarane) og al-Muhajirin (emigrantane). Dei låg to til
tre kilometr nord for gamlebyen.

Frå seint på 1800-talet byrja eit moderne adminsitrasjons- og handelssenter å
vokse opp vest for gamlebyen, kring Barada, med senter i eit område kalla
al-Marjeh eller Enga. Al-Marjeh vart etter kort tid namnet på det som først var
det sentrale torget i det moderne Damaskus, med eit rådhus. Domstolen,
postkontor og jernbanestasjonen låg noko høgare oppe litt lenger sør. Eit
europisert strøk voks kort tid etter opp langs vegen mellom al-Marjeh og
al-Salihiyah. Handels- og administrasjonssenteret i den nye byen vart gradvis
flytta nordover i dette området.

På 1900-talet utvikla det seg nye forstader nord for Barada, og til ein viss
grad i sør, innover i Ghouta-oasen. Frå 1955 vart strøket Yarmouk heimstad for
tusenvis av palestinske flyktningar. Byplanleggarar har prøvd å bevare
Ghouta-oasen så mykje som mogeleg, og utover på 1900-talet var utviklinga
hovudsakleg i nord, i det vestlege strøket Mezzeh og i nyare tid langs
Baradadalen i Dummar i nordvest og og i fjellsida av Berze i nordaust. Dei
fattigare områda, ofte bygd utan offisiell godkjenning, har hovudsakleg utvikla
seg sør for byen.

Damaskus brukte å vere omgjeve av ein oase, Ghouta (الغوطة al-ġūṭä), som får
vatn frå Barada. Fijeh-kjelda, vest i Baradadalen, brukte å gje byen drikkevatn.
Storleiken på Ghouta-oasen har minka etter kvart som bustadområda og industrien
i byen har utvikla seg, og er i dag nesten tørrlagt. Han har òg vorte forureina
av trafikken, industrien og kloakken frå byen.

Klimaet i byen er klassifisert som varmt ørkenklima (BWh) i
Köppen-Geiger-systemet, på grunn av regnskuggen skapt av Anti-Libanonfjella.
Somrane er tørre og varme, med mindre fukt. Vintrane er milde med noko regnfall,
stundom med snø. Årsnedbøren er kring 130 mm, frå oktober til mai.

Den historiske rolla Damaskus spelte som eit viktig handelssenter har endra seg
dei nyare åra i takt med den politiske utviklinga i regionen og utviklinga av
moderne handel. Dei fleste varene som vert produsert i Damaskus, og heile Syria,
vert eksportert til land i Arabia. Det har våre ein årleg, internasjonal
handelsutstilling i Damaskus sidan 1955.

Damaskus har potensiale for ein stor turistindustri. Den rike kulturen i byen
har berre vorte moderat utvikla sidan seint i 1980-åra. Sidan tidleg i 2000-åra
vart mange motehotell og kafear opna i gamlebyen for å tiltrekke seg turistar
frå både Europa og Syria. Eigedomssektoren blømer i Damaskus og Cushman &
Wakefield førte i 2009 Damaskus som den åttande dyraste byen i verda når det
gjaldt leige av kontorlokale.

Industrien i Damaskus er variert, frå tekstilar, næringsmiddelforedling, sement
og forskjellig kjemisk industri. Dei fleste fabrikkane er statseigde. Staten
tillet noko privatisering tidleg på 2000-talet med ei liberalisering av
handelen. Tradisjonelt handverk og kopargravering vert framleis produsert i
gamlebyen.

Børsen i Damaskus vart formelt opna for handel i mars 2009, og er den einaste
aksjebørsen i Syria. Han held til i bydelen Barzeh.

I 2011 var det estimert at innbyggjartalet i Damaskus var 1 711 000. Men
Damaskus er senteret i eit overfolka storbyormåde med eit estimert innbyggjartal
på fem millionar. Storbyområdet i Damaskus omfattar byane Douma, Harasta,
Darayya, Al-Tall og Jaramana.

Størsteparten av innbyggjarane i Damaskus er muslimar. Ein trur at det er meir
enn 2 000 moskear i Damaskus, og den mest kjende er Omajademoskeen. Dei kristne
utgjer kring 10 % av innbyggjarane. Det er somme kristne strøk i byen, som Bab
Tuma, Qassaa og Ghassani, med mange kyrkjer, mellom anna det eldgamle St.
Paulus-kapellet. I forstaden Soufanieh vart det rapportert ei rekke syn av
Jomfru Maria mellom 1982 og 2004.

Det finst eit lite jødisk safunn i Haret al-Yahud, det jødiske strøket. Det er
restar av eit eldgammalt og mykje større jødisk samfunn i Syria, som er datert
til romartida, om ikkje heilt attende til tida kring kong David.

Damaskus har særs mange historiske stader som er datert til dei mange
forskjellige periodane i byhistoria. Sidan byen er bygd opp etter kvart som det
har høvd seg, har det blitt nesten umogeleg å grave ut alle ruinane som Damaskus
ligg oppå. Ruinane ligg opp til 8 meter under dagens by. Citadellet i Damaskus
ligg nordvest i Gamlebyen. Den beine gata i Damaskus (omtalt i vekkinga av
apostelen Paulus i Apostelgjerningane 9:11), òg kalla Via Recta, var decumanus
(aust-vesthovudgata) i Romersk Damaskus, og strekte seg over 1500 meter. I dag
består gata av Bab Sharqi og Souk Medhat Pasha, ein tildekt marknad. Bab
Sharqi-gata er fylt med små butikkar og fører til det gamle kristne strøket Bab
Tuma (St. Thomas-porten). Medhat Pasha Souq er òg hovudmarknaden i Damaskus og
vart kalla opp etter Midhat Pasha, den osmanske guvernøren av Syria som
renoverte Souk. I enden av Bab Sharqi-gata ligg Ananias-huset, eit underjordisk
kapell som var kjellaren i huset til Ananias. Omajademoskeen, òg kalla Den store
moskeen i Damaskus, er ein av dei største moskeane i verda og ein av dei eldste
stadane med kontinuerleg bøn sidan islam oppstod. Eit skrin i moskeen er sagt å
inneheld lekamen til Johannes døyparen. Mausoleet der Saladin vart gravlagd ligg
i hagane like utanfor moskeen. Sayyidah Ruqayya-moskeen, heilagdomen til den
yngste dottera til Husayn ibn Ali, ligg òg nær Omajademoskeen. Det eldgamle
strøket Amara ligg òg innan gangavstand frå desse stadane. Ein annan populær
stad Sayyidah Zaynab-moskeen, der grava til Zaynab bint Ali ligg.

Sjiaer, fatemidar og Dawoodi Bohras trur at etter slaget ved Karbala (680 evt.)
i Irak, føre omajadekalifen Yezid førte hovudet til Imam Husain til Damaskus,
der det først vart bevart i gardsplassen Yezid Mahal, no ein del av området
kring Omajademoskeen. Alle andre gjenverande medlemmar av familien til Imam
Husain (som var i live etter Karbala) i lag med hovuda til alle følgjesveinane
som vart drepne ved Karbala, vart òg førte til Damaskus. Desse familiemedlemmane
vart haldne fanga i utkanten av byen (nær Bab al-Saghir), der dei andre hovuda
vart oppbevart, no kalla «Raous-us-sohda-e-karbala», og som vert vitja av alle
sjiaer. Det er ein qibla (ein stad for bøn) merka vert staden, der Imam
Ali-Zain-ul-Abedin brukte å be medan han var i fangenskap.

Gamlebyen i Damaskus som dekkjer kring 128 hektar er omgjeve av festningsvollar
på nord og austsida og delar av sørsida. Det er sju byportar att i dag, og den
eldste går attende til romartida. Med klokka frå nordsida av citadellet er
desse:

Andre område utanfor bymuren har òg ordet «port» i namnet: Bab al-Faraj, Bab
Mousalla and Bab Sreija, both i sør-west of the walled city.

På grunn av stor fråflytting frå gamlebyen (1995–2005 flytta meir enn 20 000
menneske frå gamlebyen til meir moderne bustader), står stadig fleire bygg tomme
og har forfalle stort. I mars 2007 annonserte det lokale styret at dei ønskte å
rive ned bygg i Gamlebyen langs eit 1400 meter langt strekke med
festningsvollar. Dette førte til at abyen vart plassert på lista til World
Monuments Fund over dei 100 mest truga stadane i verda. Det er håp om at
plasseringa på lista vil skape meir blest om trugslane mot framtida til den
historiske gamlebyen i Damaskus.

Damaskus er hovudsenteret for utdanning i Syria. Her ligg Damaskus universitet,
som er det eldste og største universitetet i Syria. Etter at det vart lov med
privatiserte høgare utdanningsinstitusjonar, vart det grunnlagd fleire nye
universitetet i byen og området rundt, som:

Hovudflyplassen er Damaskus internasjonale lufthamn, kring 20 km frå byen, med
ruter til mange byar i Asia, Europa, Afrika og Sør-Amerika.

Offentleg transport i Damaskus er mykje basert på minibussar. Det er kring
hundre linjer som er i drift inne i byen og somme av dei strekkjer seg utanfor
sentrum til forstadane. Desse har ikkje noko ruteplan og på grunn av få
offisielle busstopp, stoppar dei vanlegvis der passasjerane treng å gå av og på.
Som oftast er det mange bussar som tener dei same linjene, slik at ventetida
vanlegvis ikkje er lang. Linjene er ikkje nummererte, og i staden står det
skrive kvar bussen startar og endepunktet han er på veg til.

Chemins de Fer Syriens er det nasjoanle togselskapet i Syria og den første
hovudstasjonen i Damaskus var al-Hejaz-stasjonen, kring 1 km vest for gamlebyen.
Stasjonen er no nedlagt, men det er framleis skyttel til Damaskus
Kadam-stasjonen sør i byen, som i dag er hovudstasjonen i byen.

I 2008 annonserte regjeringa planar om å bygge ein Damaskus Metro der opninga
var fastsett til 2015.

Damaskus vart valt ut som arabisk kulturhovudstad 2008. Dette er eit intiativ
starta av UNESCO og feirar arabisk kultur og oppfordrar til samarbeid innan den
arabiske regionen.

Populære idrettar er fotball, basketball, symjing, tennis, bordtennis, ridekunst
og sjakk. Fleire fotballklubbar held til i Damaskus og desse deltar i Den
syriske elitedivisjonen som Al-Jaish, Al-Shurta, Al-Wahda og Al-Majd. Mange
andre idrettsklubbar ligg i fleire distrikt i byen: Barada SC, Qasioun SC, Nidal
SC, Al-Muhafaza, Al-Fayhaa SC, Al-Thawra SC, Dummar SC og Al-Arin SC.

Damaskus har eit ganske livleg natteliv. Kafear, der ein i tillegg til arabisk
kaffi og te kan få servert nargileh (vasspiper), er det mange av Damaskus.
Kortspel, brettspel (backgammon-variantar), og sjakk er aktivitetar som er mykje
å sjå på kafeane.

Tishreenparken er ein av dei største og populære parkane i Damaskus. Her vert
det årleg halde ei blomsterutstilling. Andre parkar er al-Jahiz, al-Sibbki,
al-Tijara, al-Wahda, m.fl.. Ghouta-oasen er òg eit populært fritidsområde. Mange
fritidssenter i byen driv sportsklubbar, symjebasseng og golfbanar.



https://nn.wikipedia.org/wiki/Dal

Dal eller dalføre er landområde som er lågare enn landet rundt og følgjer ei
viss retning. Dei fleste dalar er anten U-forma eller V-forma, eller ei blanding
av desse typane, avhengig av korleis dei er blitt til. Ein dal kan vera ein
enkeltdal, skapt av ein isbre eller ei elv, men dalar kan også ha sidedalar
eller henga saman i det som gjerne blir kalla dalføre.

Dalføre er gjerne lange eller samanhengande dalar, slik som Gudbrandsdalen,
Hallingdal eller Numedal.

Dalar med bratte, parallelle sider og jamn breidde, gjerne også flat botn, er
utforma gjennom erosjon av ein strøymande isbre. Mange slike dalar blei laga i
nedisingsperiodane under kvartærtida som tok til for rundt to millionar år
sidan.

Dalar som har form som ein V med skrånande sider er danna ved elve-erosjon. Der
desse dalane blir danna av rasktflytande elver, gjerne i fjella, vil dalsidene
vera bratte og dalbotnen smal. Ei tregare elv med mindre helling vil laga vidare
dalar med slakare sideskråningar.

Langs dalsidene er det gjerne mykje laus stein som glir ned mot ei elv og blir
malne sund og frakta bort av elvestraumen. Ein svært djup og bratt elvedal blir
kalla canyon. Ein elvedal som er tørr mesteparten av tida blir kalla ein vadi
(wadi).

Ein riftdal er ei særskild dalform som er danna gjennom forkastingar i
jordskorpa. Riftdalen i Afrika er eit kjent døme på dette.



https://nn.wikipedia.org/wiki/DVD

DVD er eit digitalt lagringsmedium som vert brukt til lagring og avspeling av
film med høg video- og lydkvalitet og til lagring av data. DVD har i stor grad
teke over for VHS-kassetten. DVD er ei optisk plate som ser ut som ei CD-plate,
men som har langt større lagringskapasitet. Ei DVD-plate kan normalt lagre
opptil om lag 8 gigabyte med data, mot opptil 800 megabyte på ein CD.

For å spele av ei slik plate må ein ha ein DVD-spelar. Desse kan kjøpast både
til TV og PC.

I byrjinga av 1990-åra var det to optiske lagringsstandardar under utvikling;
den eine var Multimedia Compact Disc (MMCD), støtta av Philips og Sony, og den
andre var Super Disc (SD), støtta av Toshiba, Time-Warner, Matsushita Electric,
Hitachi, Mitsubishi Electric, Pioneer, Thomson og JVC. IBM jobba for å samle dei
ulike selskapa bak éin enkelt standard, i frykt for at den kostbare krigen
mellom VHS og Betamax i 1980-åra ville gjenta seg. Resultatet var DVD-formatet,
kunngjort i september 1995. Den offisielle DVD-spesifikasjonen vart gjeven ut i
versjon 1.0 i september 1996. Han vert forvalta av DVD Forum, tidlegare kjent
som DVD Consortium, samansett av dei 10 opphavlege selskapa og over 220 andre
medlemer. Dei første DVD-spelarane og -platene var tilgjengelege i november 1996
i Japan og i mars 1997 i USA.

«DVD» var opphavleg ei forkorting for digital video disc; nokre medlemer av DVD
Forum meinte at det skulle stå for digital versatile disc for å streke under
bruken utover video. Toshiba, som driftar den offisielle DVD Forum-nettstaden,
nyttar framleis denne ordlyden. Medlemene i DVD Forum har aldri vorte samde om
kva som er det rette, og det offisielle namnet på formatet er såleis «DVD»;
bokstavane er ikkje ei offisiell forkorting, sjølv om ordet vert uttalt slik.

Ein eittlags DVD kan lagra 4,377 gigabyte med data (men det står ofte «4.7GB» på
disken, av di det eksakte talet er 4 699 979 766 byte, og giga- kan òg tyda ein
milliard), nesten sju gonger so mykje som ein standard CD-ROM. Ein dobbeltsidig
DVD har plass til om lag 8,5 gigabyte.

Eldre DVD-spelarar berekna på filmavspelning kan berre visa filmar som er på
MPEG-format, men mange nyare DVD-spelarar kan spela av filmar på AVI-formatet
DivX òg.



https://nn.wikipedia.org/wiki/Conchita_Wurst

Thomas Neuwirth (fødd 6. november 1988 i Gmunden) , òg kjend som Tom Neuwirth og
Conchita Wurst, er ein austerriksk songar og dragartist.

I 2012 deltok Wurst i Österreich rockt den Song Contest, den austerrikske
uttakinga til Eurovision Song Contest 2012, under namnet Conchita Wurst og enda
på andreplass med songen «That's What I Am».

11. september 2013 vart det klårt at Wurst skulle representere Austerrike i
Eurovision Song Contest 2014 i København i Danmark. Österreichischer Rundfunk
valte songen «Rise Like a Phoenix», som vart framførd på engelsk. Austerrike
delok i den andre semifinalen der landet vann med 169 poeng; tolv frå Finland,
Irland, Sveits, Hellas, Romania, Italia og Storbritannia, ti frå Malta, Israel,
Gerogia, Polen, Litauen og Slovenia, åtte frå Noreg, sju frå Kviterussland, seks
frå Makedonia og fire frå Tyskland. Hadde ein berre nytta telefonrøystar hadde
bidraget vunne med 155 poeng, og hadde ein berre nytta juryrøystar hadde
bidraget vunne med 138 poeng. Landet kvalifiserte seg til finalen der det vann
med 290 poeng; tolv frå Sverige, Italia, Slovenia, Finland, Spania, Sveits,
Nederland, Storbritannia, Belgia, Portugal, Israel og Irland, ti frå Island,
Noreg, Frankrike, Ungarn, Malta, Gerogia og Litauen, åtte frå Ukraina, Romania
og Danmark, sju frå Tyskland og Moldova, seks frå Latvia, fem frå Russland og
Albania, fire frå Estland, tre frå Makedonia, to frå Montenegro og eitt frå
Aserbajdsjan. Hadde ein berre nytta telefonrøystar hadde bidraget vunne med 311
poeng, og hadde ein berre nytta juryrøystar hadde bidraget vunne med 224 poeng.
Dette var den andre gongen Austerrike vann Eurovision Song Contest, førre gong
var i 1966.

Valet av Wurst var kontroversielt i Austerrike, og fire dagar seinare hadde over
31 000 personar trykka «likar» på ein «Anti-Wurst»-Facebookside.

I oktober 2013 ville Informasjonsdepartementet i Kviterussland at den
kviterussiske kringkastaren Nayjanalhaja dziarzjaunaia teleradyjokampanija
Respubliki Belarus skulle redigere bort framføringa til Wurst. Dei frykta at
framføringa ville vere med på å framheve synd. I desember 2013 henda noko
lignande i Russland.

Under ein pressekonferanse 19. desember 2014 der Österreichischer Rundfunk
presenterte Mirjam Weichselbraun, Alice Tumler og Arabella Kiesbauer som
programleiarar for Eurovision Song Contest 2015 i Wien i Austerrike, vart i
tillegg Wurst presentert som programleiar for green room. Ho opna den fyrste
semifinalen med å framføre «Rise Like a Phoenix» saman med
Radio-Symphonieorchester Wien, og som pauseunderhaldning i finalen framførde
Wurst «You Are Unstoppable» og «Firestorm». Saman med Weichselbraun, Tumler,
Kiesbauer, Left Boy, eit lokalt barnekor og Radio-Symphonieorchester Wien
framførte ho «Building Bridges» under opninga av finalen.



https://nn.wikipedia.org/wiki/Bulgaria

Republikken Bulgaria ligg i søraust i Europa og grensar til Svartehavet i aust,
til Hellas og Tyrkia i sør, til Serbia og Republikken Makedonia i vest, og til
Romania over elva Donau i nord. Frå og med 1. januar 2007 er Bulgaria medlem i
EU.

Landet har fått namn etter bulgararfolket, som leia av khan Asparoukh kom inn på
nord-balkanske landområde og blanda seg med slaviske og thrakiske innbyggjarar.
Den første bulgarske staten blei til i 681, og landet var ei viktig europeisk
stormakt på åtte- og nihundretalet. Det kjempa mellom anna mot Det bysantinske
riket om kontroll over Balkan.

Bulgaria utgjer delar av dei gamle områda Thrakia, Moesia og Makedonia. Den
sørvestlege delen av landet er fjellkledd med to alpine fjellkjeder - Rila og
Pirin - og lenger aust dei lågare, men meir utstrekte Rodopifjella. I Rila ligg
det høgaste fjellet på Balkan, Musala med ei høgd på 2925 meter. Den lange
fjellkjeda Balkanfjella går frå vest mot aust i sentrale delar av landet, nord
for den vidkjende Rozovadalen (Rosedalen). Ein har åskledde landskap og sletter
i søraust, langs kysten av Svartehavet, og langs den største elva i Bulgaria,
Donau, i nord. Andre store elvar i landet er mellom anna Struma og Maritsa i
sør.

Balkan har fått namnet sitt frå Balkanfjella (eller Stara Planina) som delar
Bulgaria i to frå Serbia i vest til Svartehavet i aust.

Dei største byane i landet er Sofia (1 246 791), Plovdiv (376 918), Varna
(345 522), Burgas (259 985), Ruse(177 538), Stara Zagora (163 193), Pleven
(121 700), Dobritsj (115 861) og Sliven (100 300).

To fjellrekkjer og to breie dalar påverkar mykje av klimaet i Bulgaria gjennom
heile året, og klimaet er ein overgang mellom middelhavsklima i sør og klimaet i
sørlege delar av Russland i nord. Balkanfjella går aust-vest gjennom sentrale
delar av landet, og skjermar delvis dei sørlege låglanda mot vinterkulda frå
nord. Langs den sørlege grensa finn vi Rodopifjella, som hindrar varm og fuktig
luft frå Hellas i å strøyme nordover. Det er likevel varmt i Bulgaria om
sommaren. Sofia er eit par grader kjøligare enn dei låge dalane i aust, og
spesielt kysten langs Svartehavet er mildare om vinteren. Hausten fører ofte med
seg moderate temperaturar og er den tørraste tida på året, medan vinteren som
regel er kjølig og skya. Snø er ganske vanleg i store delar av landet.



https://nn.wikipedia.org/wiki/Brus

Brus er ein leskedrikk laga med kolsyre, søtingsmiddel og interessante smakar og
fargar. Ordet er ei forkorting for bruslimonade, og namnet viser til den
brusande effekten som kolsyra gjer drikken.

På svensk kallar ein produktet sockerdrycka eller 'sukkerdrikk', ettersom sukker
er slik ein viktig del av brusen. Saman med kolsyra gjer sukkeret brusen
skadeleg for tenner. Det finst òg sukkerfri brus som er søta med andre stoff,
som aspartam, cyklamat og sakkarin, som kan vera mindre skadelege for tennene.
Ved at brus har svært låg PH-verdi og inneheld svært mykje raffinert sukker, er
den òg rekna for å vera skadeleg for resten av kroppen.

Ulike brustypar har ofte, eller påstår at dei har, smak av ulike typar frukt.
Bruslimonaden hadde sitronsmak medan ein annan gammal norsk brus, Solo, var
kjenneteikna av appelsinsmaken sin. Det finst òg meir eksotiske brussmakar, som
ananasbrus og litchibrus.

I tillegg finst det fleire brustypar utan naturlege smakar. Coca cola er kanskje
den best kjende av desse, men rødbrus og champagnebrus er andre eksempel.

Vatn som ikkje er tilsett sukker og råsaft frå frukt eller andre kunstige
smaksemne, men berre kolsyre, blir kalla mineralvatn.



https://nn.wikipedia.org/wiki/Bod%C3%B8_kommune

Bodø kommune er fylkeshovudstad i Nordland fylke. Ein person frå Bodø blir
gjerne kalla bodøværing.

I 1968 vart Bodø kommunesamanslegen med Bodin og dekkjer no heile Bodø-halvøya,
Væran, Nordstranda, Innstranda, Løding, Kjerringøy (sidan 1984 med Tårnvik) og
Saltstraumen. Skjerstad kommune vart 1. januar 2005 innlemma i Bodø. Skjerstad
fekk eit eige servicetorg i Misvær for å ivareta trongen for kommunale tenester.
Bodø kommune grensar i nordaust mot Sørfold kommune, i aust mot Fauske og
Saltdal kommune, og i sør mot Beiarn og Gildeskål kommune.

Namnet Bodø er fyrst kjent frå 1500-talet, som namn på lenet som låg under
lensherresetet Bodøgård (som ligg 2-3 km søraust for Bodø sentrum). Det
gammalnorske namnet på den garden var Bodin, som truleg er samansett av
gammalnorsk boði «bòde, undervass-skjer» (etter bòdane i vika utanfor Bodøsjøen,
som er nauststaden til garden) og vin «hamnegang, grasslette». I så fall tyder
Bodin «grassletta ved bòde-vika». Dette namnet, som vart uttala «Bådin», med
trykk på å-en og tonefall som i «Karin», utvikla seg i folkemålet til Bòddøya
(«Båddøya»), og Bodø er ei fordansking av den forma.

Bodø sitt kommunevåpen er ei gul sol på raud bakgrunn. Byvåpenet er teikna av
Hallvard Trætteberg, og vart vedteke ved resolusjon av regjeringa den 24. juli
1959. Byvåpenet symboliserer at Bodø er den fyrste byen nord for polarsirkelen.

I 2002 vart Nordlands Framtid og Nordlandsposten samansmelta til Avisa Nordland,
og er i dag den einaste dagsavisa utgjeven i Bodø.

Fotballaget Bodø/Glimt har spelt i Tippeligaen sidan 1993. Klubben var og det
fyrste Nord-Norske laget som vann fotball-NM (1975).

Den norske kyrkja har sju kyrkjer og eitt kapell i Bodø; Bodin kyrkje, Bodø
domkyrkje, Helligvær kapell, Kjerringøy kyrkje, Rønvik kyrkje, Saltstraumen
kyrkje, Tverlandet kyrkje og Hunstad Kyrkje. Domkyrkja frå 1957 er rekna å vera
eit av dei finaste døma på nyare norsk arkitektur, og var ei av dei fyrste
kyrkjene i Noreg med frittståande klokketårn. Bodin kyrkje er frå om lag 1240
med interiør frå 1700-talet og Hunstad kyrkje vart ferdigstillt i 2013.

Kystbatteriet Nyholmens skanse frå 1808 er restaurert og ope for ålmenta. Salten
Museum frå 1903 er ein av dei få bygningane som stod av flyangrepet i 1940.
Norsk Luftfartsmuseum opna i 1994. 43 kilometer nord om byen ligg Kjerringøy
gamle handelsstad.

Nordland Musikkfestuke er den største musikkfestivalen i Nord-Noreg. Bodø
internasjonale orgelfestival har vorte arrangert årleg sidan 2002, i samarbeid
med det store kyrkjemusikkmiljøet rundt Bodø domkyrkje. Elles har Bodø fleire
orkester og kor; av dei kan nemnast Bodø Sinfonietta, Bodø orkesterforening,
kammerkoret Con Brio og Rønvik vokalensemble.

Fridthjov Anderssen (1876-1937) utmerkte seg som organist, dirigent og komponist
i Bodø.

Bodø fekk nokre av dei første nordnorske jazzorkestra i mellomkrigstida. I
1950-åra vart Bodø Jazzklubb starta og med det starta den meir populærmusikalske
utviklinga.

Saltstraumen, verdas sterkaste tidevasstraum er tvillaust den mest kjende
attraksjonen i Bodø kommune. Ikkje langt unna ligg dei mektige Børvasstindane
som også er godt synlege frå Bodø sentrum, eit mykje nytta motiv av kunstnarar
som Oscar Bodøgaard. Per Karlsatind (1036 m) er kanskje mest kjend, medan
Lurfjelltiden (1284 m) er det høgaste fjellet i kommunen. Keiservarden, oppkalla
etter keisar Wilhelm II av Tyskland, ligg 366 meter over havet og er kjend for
si vide utsikt, der ein mellom anna kan sjå Lofotveggen. Steigtind (793 m) er
kanskje det mest særeigne fjellet.

Øya Landegode er med si karakteristiske form mykje nytta i marknadsføringa av
Bodø. I havet utanfor byen ligg fleire befolka øyar, mellom anna Helligvær,
Givær og Bliksvær.

Bodø er eit viktig trafikknutepunkt. Bodø lufthamn er ein stor og moderne
flyplass to kilometer utanfor sentrum, med fleire daglege avgangar til Oslo og
andre norske byar. Bodø er òg endestasjon for Nordlandsbanen, med dagtog og
nattog mot Trondheim og lokaltog til Rognan i Saltdal (Saltenpendelen). Riksveg
80 går austover og kjem inn på E6 ved Fauske, medan Fylkesveg 17 (Kystriksvegen)
tek av sørover ved Saltstraumen. To av dei lengste riksvegfergestrekningane i
Noreg går frå Bodø til Værøy og Røst. Det er daglege bussruter frå Bodø til
nord-Sverige og Narvik/Tromsø, og snøggbåtruter til Helgeland og Lofoten,
Nordlandsekspressen.



https://nn.wikipedia.org/wiki/Biller

Biller (Coleoptera) er ein insektorden. Dette er ei av dei dyregruppene som er
rikast på artar. Meir enn 350 000 billeartar er skildra. Over 3 000 av dei finst
i Noreg.

Biller er, som alle andre insekt, delt inn i tre hovudbolkar: hovud, bryst og
bakkropp. Hovudet ber store fasettaugo og eit par antenner, som regel med elleve
ledd. Munndelane er bitande med to par kjevar - mandiblane og maxillane.
Maxillane og underleppa har kvart sitt par med palpar, maxillarpalpane består av
fire ledd, medan leppepalpane er treledda.

Brystet eller thorax er samansett av tre ledd, som hjå andre insekt. Frambrystet
dannar mellom anna den store ryggplata protonum mellom hovudet og dekkvengjene,
ei plate som ofte er særs viktig ved artsbestemming. Mellombrystet bèr dei
sterkt kitiniserte, ugjennomsiktige dekkvengjene, som vert nytta til å verna om
dei sårbare flygevengjene på bakbrystet. Den felles innerkanten til dekkvengjene
vert kalla saumen, og framme i denne ser me ofte eit lite trekanta skjold
scutellum. Flygevengjene er membranøse og ligg i kvilestilling bretta saman på
langs under dekkvengjene.

På brystet sit òg beina til billene. Dei har tre par, eit på kvart brystsegment,
og kvart bein er sett saman av minst fem ledd: Hofte coxa, lårring trochanter,
lår femur, legg tibia og som regel fem tær tarsus. Ytste tåledd har oftast eit
par klør.

Bakkroppen eller abdomen er sett saman av opp til åtte synlege ledd, i tillegg
til to som ligg gøymd bak lårledda på bakerste beinpar. Kvart segment er sett
saman av ei ryggplate tergitt og ei bukplate sternitt, som vert heldt saman av
ei elastisk bindehud. Som regel er heile bakkroppen skjult under dekkvengjene,
men hjå somme artar er dei bakste ledda synlege og vert då kalla pygidium.
Udekte segment er ofte sterkt forpansra med kitin.

Billene er farga ulikt på grunnlag av pigmentstoff i eksoskjelettet deira. Dei
fleste artane er dominerte av brune og svarte nyansar på grunn av fargestoffet
melanin, men det finst òg ein del gule, raude og oransjefarga artar med mykje
karotin. Metallglinsande fargar er heller ikkje uvanleg.

Biller har fullstendig forvandling, det vil seie at dei går gjennom fire stadium
i løpet av livet: egg, larve, puppe og imago eller vakse insekt.

Billelarvar er, som dei vaksne, bygd opp av tre grunnleggande kroppssegment.
Hovudet er sterkt kitinisert og velutvikla med opp til seks punktaugo (ocelli)
og bitande munndelar som dei vaksne. Antennene er tre eller fire ledd lange.

Mange billelarvar manglar bein heilt, mellom anna snutebiller og barkebiller.
Dei som har bein har anten seksledda eller femledda bein. Som hjå dei vaksne er
det seks av dei, og dei sit fest til brystsegmenta.

Bakkroppen til billelarvane består av ti segment, stundom med modifikasjonar.
Ryggsida av niande ledd har ofte para utvekstar - viss dei er ledda kallar me
dei cerci, og viss dei er uledda kallar me dei urogomphi. Mange billelarvar har
dessutan ein støttefot under tiande ledd. Somme vasslevande billelarvar har
trakegjeller langsetter bakkroppen.

Det finst over 350 000 beskrivne billeartar, og dei er kjende frå så godt som
alle habitat der ein kan venta å finna insekt. Dei fleste biller er landdyr som
lever i skog, åker og eng, på stepper eller i ørkenar. Mange artar har òg
tilpassa seg ferskvatn og brakkvatn, men ingen er kjende frå havet.

Dei aller fleste biller er planteetarar. Mange brukar til dømes larvestadia sine
inne i plantevev, særleg under bark og i ved. Det finst òg mange som grev i
bladvev eller dannar gallar.

Det finst òg mange biller som lever av kjøt. Løpebiller, vasskalvar og mange
kortvengjer er døme på aktive predatorar som jagar og fangar bytteorganismane
sine, medan til dømes åtselbiller og stumpbiller hovudsakleg lever av åtsel.
Berre nokre særs få biller lever parasittisk.



https://nn.wikipedia.org/wiki/Bilbao

Bilbao (baskisk Bilbo) er den største byen i Baskarland og provinshovudstad i
den spanske provinsen Bizkaia. Byen ligg ved Biskayabukta og har rundt 350 000
innbyggjarar. Bilbao er ein viktig hamneby med skipsverft, handel og
jernindustri. Byen har universitet og er kjend for Guggenheim-museet sitt.

Bilbao ligg ved Bilbaoestuaret og er ein stor hamneby og eit industrisenter.
Storbyområdet rundt byen har kring 950 000 innbyggjarar, noko som er det femte
største i Spania. Sjølve byen er den tiande største i Spania.

To små fjellkjeder, Pagasarri i sør og og Artxanda i nord, ligg kring byområdet.
Dette har gjeve byen kallenamnet sitt, «el botxo», eller «holet»

Bilbao vart grunnlagd som ein landsbyn av Don Diego Lopez de Haro V, herre av
Bizkaia, den 15. juni 1300 på motsette side av elva frå ein eldre fiskelandsbyen
(i dag Bilbao la Vieja eller Bilbo Zarra, «Gamle Bilbao»).

Opphavet til bynamnet er uklårt. Enkelte meiner det kan kome frå bel vado, det
gamle spanske ordet for «vadestad», medan andre meiner det kjem frå det baskiske
bi albo som tyder «to elvebreidder».

I 1511 fekk Bilbao eit konsulat av den spanske krona, og dette gjorde at byen
vart den største hamnebyen for eksport av Merino-ull frå Castilla til
nordeuropeiske byar som Antwerpen. Bilbao vart den viktigaste byen kommersielt
og økonomisk på den spanske nordkysten i perioden under Det spanske imperiet.

I 1602 vart Bilbao hovudstad i Bizkaia etter den tidlegare hovudstaden Bermeo.
Velstanden i byen auka konstant dei neste hundreåra, særleg etter det vart
oppdaga store jernførekomstar i dei omliggande åsane. Mot slutten av 1600-talet
klarte Bilbao seg bra gjennom den økonomiske krisa som råka Spania, mykje på
grunn av jernmalmen og handelen med England og Nederland. På 1700-talet voks
byen framleis og utfylte nesten heile landområdet mellom fjella.

På 1800-talet kom den industrielle revolusjonen til Bilbao og det vart utvikla
gruve-, stål og skipsindustri. På byrjinga av 1900-talet var Bilbao den rikaste
byen i Spania.

Bilbao vart omleira fire gonger av karlistane under karlistkrigane, men byen
vart aldri erobra, noko som går igjen i mottoet til byen.

Bilbao var på republikanarane si side under den spanske borgarkrigen og var
hovudstad for den første basksiske sjølvstyrte regjeringa leia av José Antonio
Aguirre. Ein forsvarsring, Cinturón de Hierro (Jernbeltet), vart bygd rundt byen
med kraftig artilleri og mange bunkersar med tunnelar i mellom. Trass i dette la
troppane til Franco omleiring på byen. Bruene vart øydelagde for å hindre
fienden, men byen var elles forholdsvis urørt av krigen.



https://nn.wikipedia.org/wiki/Bhutan

Bhutan er eit lite land i Himalaya i Sør-Asia. Landet grensar til India og
Folkerepublikken Kina. Det eigentleg namnet på Bhutan, Druk Yul (uttala dru ü),
tyder drakelandet.

Landet er kjend for å vera eitt av dei mest avsondra i verda gjennom ein
medviten politikk ført av dei bhutanske kongane. Mellom anna er det påbode å
bera tradisjonelle klede. Få utlendingar har fått reisa inn i landet, og moderne
massemedia har vore haldne ute. I dag er likevel både turisme og media i vekst.

Fram til 1998 hadde kongen totalitær makt i landet, men etter det har han
gradvis gjeve frå seg meir og meir makt. Kong Jigme Singye Wangchuck
gjennomførte ein prosess som leidde fram til valet i Bhutan 2008, det første
frie valet i landet. Singye abdiserte i 2006, og overlét trona til den unge
sonen Jigme Khesar Namgyal Wangchuck. Bhutan vil framleis vera eit monarki, og
begge partia som stilte ved valet la stor vekt på rolla til kongen.

Bhutan har i røynda tre klimasoner. Den særlege er kring 50 km brei med høgder
frå 150 til 2000 moh og her er det tropisk klima. Monsun som kjem her om
sommarne fører med seg mykje nedbør, som vert pressa opp mot dei høge fjella og
gjev store mengder regn. Nedbørnormalen er her kring 2500 mm. Lenger nord ligg
den ca. 75 km breie sentrale sonen som for det meste ligg mellom 2000 og 4000
moh. Her er det temperert klima med monsunregn. Ved grensefjella i Store
Himalaya er klimaet nær arktisk.

I nordlege område av landet har ein derimot ein god del torevêr om våren, lenge
før monsunen kjem. Midt i monsuntida, frå juni til september, kjem mykje av
nedbøren om natta, og ein kan ha litt sol om ettermiddagen før bygene kjem.
Landet har ein normal årsnedbør på om lag 3000 mm, og det meste kjem frå mai til
oktober. Under dei høgaste fjelltoppane er vintervêret vanlegvis klårt med frost
om morgonen, og av og til litt tåke.



https://nn.wikipedia.org/wiki/Austersj%C3%B8en

Austersjøen, også kalla Det baltiske havet, er eit innhav som inneheld
brakkvatn. Sjøen ligg mellom Sverige og Finland i vest, Estland, Latvia, Litauen
og Russland i aust og Polen, Tyskland og Danmark i sør. Store øyar er Gotland,
Öland, Bornholm, Dagö, Ösel, Åland og Rügen.

Sjøen har ei flatevidd på rundt 400 000 km² og gjennomsnittleg djupne på 60 m.
Det djupaste punktet er 459 m, nord for Gotland. Han er forbunde til Kattegat
gjennom tre tronge sund — Øresund, Storebælt og Lillebælt. Dette hindre
vassutskifting og fører til at innhaldsstoff, som salt og forureiningar, blir
fanga. I sentrale delar av sjøen er saltinnhaldet 6–10 ‰. På siste halvdel av
1900-talet opplevde sjøen store utslepp av svovel og nitrogen. Desse
næringsstoffa førte til algeblomstring, som igjen førte til oksygenmangel og ein
daud havbotn.

Den baltiske straumen fører brakkvatn ut av Austersjøen til Skagerrak, medan ein
saltare understraum fører saltvatn inn i Austersjøen.



https://nn.wikipedia.org/wiki/Asbj%C3%B8rnsen_og_Moe

Namneparet Asbjørnsen og Moe er blitt som eit anna ord for norske folkeeventyr.
Peter Christen Asbjørnsen og Jørgen Moe var to eventyrsamlarar. Dei leita opp,
skreiv ned, tolka og gav ut eventyr tidleg på attenhundretalet. Resultatet blei
ei tjukk samling av eventyr. Mykje i desse eventyra liknar på andre
indoeuropeiske forteljingar, men noko i dei er særskilt for Noreg.

Dei to trefte kvarandre på Norderhov (gamle) prestegard i 1826. Dei var begge
blitt sende dit for å gå på eit artiumsførebuande kurs som prosten Støren heldt.
Asbjørnsen og Moe oppdaga at dei begge to var interesserte i folkediktinga i
landet. I 1830-åra byrja dei å reisa rundt og samla inn stoff. Det meste høyrde
dei i innlandsbygdene på Austlandet, men særleg Moe drog òg lenger. Dei klarte å
vitja store delar av Sør-Noreg, frå fjorddalar til høgfjellsbygder.

Dei to kunne reisa saman, men for å dekka eit størst mogleg område skilde dei
oftare lag. Dei hadde òg ulike interessefelt; Asbjørnsen likte best soger og
folketru, medan Moe satsa på folkeviser. Men eventyra brann dei for, begge to.
Asbjørnsen førtetrekte kortare skjemteeventyr, medan Moe såg etter undereventyr
og kristne legender.

Asbjørnsen og Moe var ein del av den norske nasjonalreisinga. Dei leita etter
ein særnorsk kulturskatt, og var særleg interesserte i gamle dialektord og anna
som gjorde eventyra dei fann, typisk norske. I utgjevingane deira var likevel
eventyra skrivne på dansk, men med mange norske ord som mykje danna folk på den
tida såg på som vulgært.

Samlinga Norske folkeeventyr blei gjeven ut i åra frå 1841 til 1844 og blei
seinare omsett til fleire språk. Ho blei då, og er framleis, sett på som eit
viktig bidrag til komparativ mytologi i Europa.



https://nn.wikipedia.org/wiki/Albania

Albania (albansk: Republika e Shqipërisë) er eit middelhavsland i
Søraust-Europa. Landet grensar til Montenegro i nord, Kosovo i nordaust,
Republikken Makedonia i aust, Hellas i sør, Adriaterhavet i vest og Det joniske
hav i sørvest. Landet er eit ganske nytt demokrati, med det fulle namnet
Republikken Albania.

Ås- og fjellterreng utgjer mykje av landområda i Albania, der det høgaste
fjellet, Korab i distriktet Dibra, strekkjer seg opp til 2 753 m. Bortsett frå
hovudstaden Tirana, som har 800 000 innbyggjarar, er dei største byane Durrës,
Elbasan, Shkodër, Gjirokastër, Vlorë, Korçë og Kukës. I albansk grammatikk kan
ord ha både bestemt og ubestemt form, og dette gjeld òg for byar. Derfor er òg
Tiranë og Tirana, og Shkodër og Shkodra brukt.

Albania har eit klassisk middelhavsklima, men har om lag dobbelt så mykje regn
som til dømes Roma i Italia. Frå november til midt på våren kan ein vente regn
om lag annakvar dag, men ein har og ein god del sol og mildvær i løpet av
vinterhalvåret. Sommaren er varm og fuktig, men ein lett nordavind gjev meir
behaglege forhold på kysten. Om lag ein gong i veka sveipar torebyger innover
landet og vidare inn i Makedonia. Enkelte fjellområde er høge nok til å få ein
god del snø og kaldt vêr om vinteren. Fjellområda er elles blant dei områda i
Europa som får mest nedbør. Tirana har ein årleg nedbørsnormal på 1353 mm, men i
enkelte av månadane på hausten regnar det ikkje så mykje mindre enn i Bergen.

Rundt tusen år f.Kr. var dagens Albania folkesett av illyriske stammar. I år 168
f.Kr. blei området ein romersk provins fram til det blei delt i år 395. Tida som
følgde var prega av slaviske invasjonar og lokale maktkampar. I 1344 blei landet
annektert av Serbia.

Etter at Gjergj Kastrioti Skanderbeg (d. 1468) i fleire tiår hadde stått imot
den osmanske hæren, kom landet under osmansk herredøme i 1478, noko som varte
fram til 1912. Eit fleirtal av innbyggjarane gjekk etter kvart over til islam,
men ein del blei verande katolske eller ortodokse kristne.

Den såkalla Prizren-ligaen gjorde krav om auka sjølvstyre i 1877-78 utan at
dette førte fram. Men då osmanarane leid nederlag i Balkankrigen proklamerte
albanske leiarar Albania som ein sjølvstendg stat 28. november 1912 og skipa ei
mellombels regjering. Året etter blei staten internasjonalt anerkjend, men mista
Kosovo. Med mindre justeringar blei grensene bekrefta i 1921, etter fyrste
verdskrigen.

I 1928 utropte president Ahmet Zogu seg sjølv til konge og styrte fram til andre
verdskrigen i 1939, då landet blei okkupert av Italia. I 1943 overtok
Nazi-Tyskland, men blei drive ut av partisanar i 1944. Den kommunistiske
nasjonale frigjeringsfronten leia av Enver Hoxha skipa straks kommunistisk
styre. I 1947 braut Albania med Jugoslavia og allierte seg med Sovjetunionen
fram til brotet i 1961, då landet forlét Warszawapakten. Frå 1960 var det
einaste allierte landet deira Kina. I 1967 blei Albania utropt til verdas første
ateistiske republikk. Frå 1978 var grensene til landet heilt stengt, og
diktaturet blei stadig meir undertrykkande. Etter Hoxha overtok Ramiz Alia.

I 1991 hadde landet sitt første fleirpartival. I 1992 blei den første
ikkje-kommunistiske regjeringa vald. I 1999 tok Albani imot hundretusenar av
flyktningar frå Kosovo-krigen. 28. november 2012 feira landet hundreårsjubileum
som sjølvstendig stat.



https://nn.wikipedia.org/wiki/Akershus_fylke

Akershus fylke er eitt av 19 fylke i Noreg. Det grensar til Hedmark i nord,
Oppland i nord-vest, Buskerud i vest, Oslo i sør-vest og Østfold i sør-aust. I
aust grensar fylket til Värmlands län i Sverige.

Akershus er samansett av to åtskilde delar, skilde frå kvarandre av fylket Oslo
og av Indre Oslofjord. Mellom dei to fylka Oslo og Buskerud dannar dei to
kommunane Asker og Bærum til saman ein eksklave i vest, «Vestregionen», som
vanlegvis vert omtala med fellesnemninga Asker og Bærum. Aust og sør for Oslo
ligg regionane Romerike og Follo.

Akershus som fylke er nært knytt til Oslo. Så nær er tilknyttinga at
administrasjonen ligg i Oslo. Fylkeskommunen held til i «Galleriet», same bygg
som hovudbusstasjonen i Oslo. Gamle Aker herad var ein del av Akershus fylke og
omfatta inntil 1. januar 1948 store delar av det noverande Oslo. Aker herad var
sokna Ullern, Vestre Aker, Østre Aker og Nordstrand. Vestre Aker strekte seg
heilt inn i sentrum av byen, til Studenterlunden. Etter kvart kan store delar av
Akershus reknast inn i eit Stor-Oslo.

Akershus len blei oppretta på 1500-talet og femna attåt det som er Akershus i
dag også det som i dag er Hedmark Oppland, Buskerud og Oslo. I 1662 blei
Akershus amt oppretta, og i 1685 blei Buskeruds amt skilt ut som eige amt. I
1768 blei Hedmark og Oppland skilt ut til Oplandenes amt, og daverande
Christiania blei skilt ut frå Akershus i 1842. 1. januar 1919 fall nemninga amt
bort og blei erstatta med nemninga fylke.

Namnet på Akershus fylke kjem opphavleg frå Akershus festning. Ordet «Akershus»
er samansett av det norrøne ordet akr som tyder åker, og hús i tydinga borg
eller kastell.

Våpenet til Akershus fylke synar ein trappegavl i sølv på blå bakgrunn, der
trappegavlen er basert på konturen av Akershus festning. Det er teikna av Finn
Fagerli og blei fastsett under kongeleg resolusjon 11. desember 1987.

Det er fire byar i fylket, Drøbak, Lillestrøm, Ski og Sandvika. Både Lillestrøm
og Sandvika høyrer med til tettstaden Oslo.

Akershus har eit kontinentalklima, men Mjøsa og Oslofjorden dempar og forseinkar
vinterkulda i nærliggande område. Middeltemperaturen for januar varierer frå
kring -4 °C nær Oslofjorden til kring -8 °C dei skjerma nordlege områda. Juli er
den varmaste månaden med ein middeltemperatur på 15-17 °C, høgast i låglandet
kring Oslofjorden, som er den høgaste middeltemperaturen i heile landet.

Mjøsa, Vorma og Oslofjorden er av dei mange fuktkjeldene i fylket som gjer at
det vert relativt mykje tåke. Mest tåke er det om hausten og tidleg på vinteren
og årsmiddelet i låglandet er 3-6 %.



https://nn.wikipedia.org/wiki/Abort

Abort er avbrotet av eit svangerskap før fosteret er ferdig utvikla, slik at
fosteret døyr. Det er vanleg å skilja mellom spontan abort, som skjer uventa og
som følgje av feil ved fosteret, ytre påverknader eller ukjende grunnar, og
provosert abort, som kan skje som følgje av eit medisinsk inngrep eller gjennom
vald mot livmora.

Abort kan vera eit medisinsk problem, eit rettsleg problem og eit etisk problem.
Innan svangerskapsmedisin har ein arbeidd for å finna grunnar til at
spontanabortar skjer og måtar å hindra dei på. Det er også blitt utarbeidd
trygge måtar å framprovosera sjølvvald abort på. Etisk er abort omdiskutert, med
ulik vekt lagt på den gravide kvinna sin rett til å bestemma over eigen kropp og
helse, stilt opp mot fosteret sin rett til forsøk på liv. Rettsleg finst det
mange ulike tilnærmingsmåtar til inngrepet, der abort kan vera totalforbode
innan nokre rettssystem og nærast påkravd i andre.

Spontan abort kan skje gjennom heile svangerskapet fram til fosteret er
levedyktig. Etter denne tida blir svangerskapsavbrot før fostertida er over
kalla prematur fødsel. Det finst inga klar tidsgrense mellom spontanabort og for
tidleg fødsel, og tidsrommet har flytta seg i takt med utviklingar innan
nyføddmedisin.

Det er ganske vanleg for kvinner å spontanabortera, særleg tidleg i
svangerskapet. Mange befrukta egg forsvinn før kvinna er klar over at ho er
gravid. I svangerskap som blir oppdaga, leier rundt 15 % til spontan abort. Om
kvinner spontanaborterer tre gonger etter kvarandre utan å oppnå ein
barnefødsel, blir det sett på som habituell abort som kan trenga undersøking.

Innan moderne medisin kan ein framprovosera abort med medikament eller
kirurgisk. Det er vanleg å kombinera antiprogesteron og prostaglandin som
abortframkallande middel. Desse får som regel livmora til å støyta ut fosteret
og alle svangeskapsprodukta. I nokre høve (ca. 3 %) trengst også ei kirurgisk
utskraping. Abort med medikament kan i Noreg utførast heime fram til 9.
svangerskapsveke og deretter på sjukehus.

Kirurgisk abort kan føregå ved hjelp av eit vakuumsug etter at livmorhalsen er
noko blokka opp. Inngrepet tek rundt 5 minutt, og blir utført under narkose.
Operasjonen kan ha komplikasjonar som ufullstendig tømming, infeksjonar eller
perforasjon av livmorveggen. Ved moderne medisinske metodar er det uvanleg med
alvorlege komplikasjonar som eventuelt sterilitet.

Det finst mange grunnar til at spontanabortar hender, mange av dei ukjende. Hjå
menneske skjer over halvparten av tilfella på grunn av kromosomfeil hjå
fosteret. Andre grunnar kan vera hormonforstyrringar og ulike infeksjonar. Hjå
husdyr kan ein oppleva abortepidemiar som følgje av baktriar som Brucella
abortus, Campylobacter foetus eller Salmonella og virus som pestivirus,
herpesvirus og parvovirus.

Det er kjent at nokre kvinner har større sjanse for å abortera, og at denne
aukar jo eldre dei vert. Spontanabortar kan òg skje på grunn av ytre faktorar,
som svolt: Dersom mora ikkje har nok mat til seg sjølv, vil ho i alle fall ikkje
ha nok mat til å fø eit barn.

I nokre artar er spontanabortar ein velutvikla overlevingsmekanisme: Hjå dei
høgproduktive kaninane kan til dømes hoa ta opp fostera i kroppen igjen dersom
ho føler seg svært truga. Ho unngår dermed å føda ungar i ein sårbar situasjon,
og får tilbake all næringa ho har brukt på dei.

Kunstig abort kan verte utført på grunn av fare for mora eller ungen si helse
under den kommande fødselen, fordi det er feil eller misdanningar ved fosteret,
eller på grunn av sjukdom hos fosteret. Eit abortinngrep kan òg vere utført
etter at kvinna har vorte utsett for valdtekt eller andre overgrep eller at
kvinna har ein særs vanskeleg livssituasjon.

Kunstige abortinngrep kan òg verte gjennomført fordi fosteret ikkje fyller
forskjellige krav foreldra har til det (eit døme på dette er kjønnsbestemt
abort). Abort vert òg nytta som ei form for nødprevensjon etter samleie der det
ikkje vart nytta prevensjon, eller prevensjonsmidla ikkje virka.

Abortar av begge typar kan kalle fram sterke kjensler. Medan spontanabortar
stort sett fører til sorg berre hjå dei det gjeld, er kunstige abortar eit emne
som har vore (og er) underlagt stor debatt i store delar av (om ikkje heile)
verda.

Nokre rørsler er bygd på religiøse, kulturelle og politiske (statlege) lovverk
eller grunnpilarar som forbyr sjølvvald abort. Andre rørsler meiner at det er ei
kvar kvinne sitt val om ho vil bera fram eit barn eller ikkje.

Dei mest radikale abortmotstandarane reknar alle former for sjølvvald abort som
regelrett barnedrap, medan dei mest radikale abortforkjemparane meiner det er
eit angrep på fridomen til ei kvinne (med andre ord menneskerettane) å nekte ho
kontroll over sin eigen kropp.

Ofte går det eit skarpt skilje i abortspørsmålet mellom radikal-konservativt
religiøse grupperingar og sekulære grupperingar, men det er langt i frå ein fast
regel.

I Noreg er ikkje nokon av dei mest radikale synspunkta lenger dominerande i
offentlegdomen og media i særleg stor grad, men det finst radikale feministiske
organisasjonar og radikal-konservative kristne organisasjonar med liknande
formuleringar i føremålsparagrafane sine. Det er berre på motstandarsida at det
finst eigne organisasjonar som berre konsentrerer seg om abortspørsmålet.
Kristne meiningsberande media, som til dømes avisa Dagen tek oftare opp
abort-debatten enn det som er vanleg elles i norsk media.

I dag er det relativt stor stønad i dei fleste norske samfunnsgruppene for den
abortlovgjevinga Noreg har. Hausten 2013 gjorde Kristeleg Folkeparti,
Framskrittspartiet og Høgre avtale om at fastlegar må få reservasjonsrett mot
mellom anna å måtta tilvise pasientar til abort.

Historisk har abort vore ukjend, skjult eller forbode mange stader. Først på
1900-talet blei inngrepet generelt godkjend i lovverk, først i Sovjetunionen i
1920, deretter på Island i 1935.

Abortlovgjevinga varierer frå land til land, der somme tillèt det til svært
seint i svangerskapet, medan andre berre tillèt det i særskilde tilfelle, som
når mora er i fare. Nokre få stader er all framprovosert abort forbode.

I 1978 vart det gjort endingar i Lov om svangerskapsavbrudd som heilt klårt gav
gav norske kvinner rett til å ta abort. Endringa av abortlova i -78 var
kulminasjonen av ein hard og oppheita strid som hadde stått på lenge. Lova vart
knappast vedteke i Stortinget med ikkje meir enn ei røyst i overvekt.

Etter lovendringa kan kvinner no sjølve avgjere om dei ønskjer å ta abort fram
til den tolvte veka i svangerskapet. Etter tolvte veke i svangerskapet lyt ein
søke om tillating hos ei sokalla abortnemnd. Abortnemnda kan innvilge inngrep om
eitt av dei følgjande krava er oppfylt:

Etter atten veker er det ikkje tillate med abort. Lova opnar likevel for at
nemnda kan innvilge inngrep om «det er særlig tungtveiende grunner for det» fram
til den 23. veka i svangerskapet. Etter den veka reknar lovgjevaren (Stortinget)
det som sannsynleg at eit foster kan vere levedyktig utan mora.

Partiet SV har programfesta at dei ynskjer fri abort fram til sekstande veka,
noko som er i samsvar med krava åt organisasjonar som Kvinnefronten og
Kvinnegruppa Ottar. Partiet Raudt har programfesta eit ynskje om sjølvbestemt
abort fram til attande veka. I Noreg er det organisasjonen Menneskeverd som
frontar kampen mot fri abort.

I USA vart sjølvvald abort innført i 1973 med ei høgsterettsavgjerd i den
sokalla «Roe vs. Wade»-saka. Høgsterett slo fast at lover som forbaud abort
braut med den grunnlovsfeste retten til privatliv. I teorien gav Høgsterett høve
til å innføra restriksjonar på abortar utførte i andre eller tredje trimester,
men i praksis har alle seinare lovendringar som set avgrensingar på abort vorte
avviste av retten som ukonstitusjonelle. Dersom pasienten klarar å finna ein
lækjar som er viljug til å gjera inngrepet, er det juridisk sett inga grense for
kor langt ut i svangerskapet ein kan taka abort. I USA vert det gjennomsnittlege
teke 1,5 millionar framprovoserte abortar i året, og om lag 1 % av desse vert
utførte etter den 21. svangerskapsveka. I Noreg er det ikkje lov å taka abort
etter 23. svangerskapsveka med mindre livet åt mora er i akutt fåre.

Medan Høgsterett i USA ser på retten til abort som heimla i grunnlova, er stoda
den motsette i Irland. Her vart det i 1983, etter ei folkerøysting om saka, lagt
inn eit tillegg til grunnlova som slo fast "the right to life of the unborn,
with due regard to the equal right to life of the mother'". I 1992 slo
Høgsterett i Irland fast at eit 14 år gamalt valdtektsoffer kunne fara utanlands
og taka abort av di det elles var fare for at ho kom til å taka sitt eige liv.



https://nn.wikipedia.org/wiki/%C3%98l

Øl er eit samleomgrep på alkoholhaldige drikkar brygga på korn. Øl er kjent frå
oldtida og det første ølet vart truleg brygga for meir enn seks tusen år sidan.
Også i Noreg har øl ein lang tradisjon. Gulatingslova hadde reglar med strenge
straffer for dei som ikkje følgde reglane for ølbrygging, ettersom rituell
brygging og drikking av øl hadde ei religiøs meining. Til dømes skulle joleølet
drikkast til takk til Kristus og Maria for godt år og fred. I fylgje lova kunne
ein bonde verte fråteken gard og grunn om han ikkje hadde brygga øl dei siste
tre åra. Som regel vart då halvparten av eigendommen overført til kongen og
andre halvparten til biskopen.

I eldre tid vart norsk øl laga av bygg eller havre og tilsett til dømes bark for
å gi smak til brygget. Humle, frukta frå planta humle (Humulus lupulus), ei
fleirårig slyngplante som høyrer til hampfamilien, vart ein del av oppskrifta på
1100-talet, og i dag er det rundt 40 sorter humle som vert brukt til ølbrygging.

Norsk øl vert i dag vanlegvis brygga av malt av bygg krydra med humle. Somme
ølslag vert laga av kveite. Nokon ølsortar bruker andre eller fleire
tilsettingar enn humle.

I Noreg har vi tradisjon for lokale bryggeri, sjølv om større selskap i stor
grad har teke over. Det største norske bryggeriet er i dag Ringnes, som danske
Carlsberg eig, og som har overteke fleire tidlegare sjølvstendige norske
bryggeri og sentralisert produksjonen. Andre store bryggeri er Hansa og Aass.
Mesteparten av ølet som vert seld i Noreg er pilsnerøl brygga i Noreg.

I 135 år var norsk ølbrygging underlagt «Renhetsloven» av 12. oktober 1857. Den
norske lova bygde på det tyske «Reinheitsgebot» frå 1516. Begge desse lovene
seier at ein ikkje må nytte andre råstoff til framstilling av øl enn dei
klassiske: Malt, humle, vatn og gjær. Den norske lova vart bekrefta i «Lov om
tilvirkning, innførsel og beskatning av øl» av 1912. I 1987 vart reinheitslova
oppheva i Tyskland og i 1994 i Noreg, men framleis (2005) bryggar dei fleste
norske bryggeria ølet sitt berre på dei fire klassiske ingrediensane. Somme har
teke i bruk billegare ingrediensar som ris, mais eller sukker som erstatning for
noko av maltet.



https://nn.wikipedia.org/wiki/We_Are_the_Champions

«We Are the Champions» er ein song av det britiske rockebandet Queen, først
gjeven ut i 1977 på albumet News of the World. Han var skriven av Freddie
Mercury og er ein av dei mest populære songane til Queen og ein av dei mest
kjende rockeanthemane.

Songen vart ein hit verda over og nådde andreplassen på UK Singles Chart, og
fjerdeplassen på Billboard Hot 100 i USA. I 2009 vart «We Are the Champions»
innlemma i Grammy Hall of Fame, og vart stemma fram som favorittsongen i verda i
ei verdsomfattande undersøking i 2005 av Sony Ericsson. I 2011 konkluderte ei
gruppe forskarar at songen var den mest fengande i popmusikkhistoria.

«We Are the Champions» har vorte ein sports-anthem for sigrande lag under
idrettsarrangement, og var mellom anna offisiell kjenningsmelodi for fotball-VM
1994. Songen er òg ofte nytta eller referert til i popkulturen og har blitt
spelt av mange andre artistar.

Songen var skriven av Freddie Mercury med tanke på å få respons frå publikum.
Brian May sa: «Me ønskte at publikum skulle vinke og synge. Han er særs samlande
og positiv».

Musikalsk er han basert kring pianopartiet til Mercury, medan Roger Taylor og
John Deacon spelar trommer og bassgitar. May la til noko gitar, i starten berre
subtilt, men etter kvart kjem ein «solo» som vert spelt samstundes med det siste
refrenget. Mercury brukte mange jazzakkordar og refrenget består av fire eller
fem stemmer med vokalharmoniar. Solovokalen er krevjande, og den høgaste tonen
er C5. Ein av dei mest kjende framføringane av songen fann stad under Live
Aid-konserten på Wembley Stadium i London i 1985.

B-sida til singelen var «We Will Rock You», og dei to songane følgde kvarandre
på albumet, og vart òg ofte spelt etter kvarandre som avslutningsnummer på
konsertane til Queen. Stundom vert dei spelt i lag på radio òg. Songen vart
framført som avslutningsnummer i 1992 på Freddie Mercury Tribute Concert der
alle artistane dukka opp på scenen og song bak solovokalisten Liza Minnelli.

Videoen til songen vart filma i New London Theatre Centre den 6. oktober 1977 og
vart regissert av Derek Burbridge. Ein alternativ versjon som byrjar i
svartkvitt, før han glir over i fargar når trommene og gitaren kjem inn, vart
sendt på Top of the Pops 2 og består av andre videoopptak frå den same dagen.

I 2011 konkluderte ei gruppe forskarar at songen var den mest fengande i
popmusikkhistoria, trass i at han ikkje hadde nådd toppen av salslistene nokon
stad. Dr. Daniel Mullensiefen sa om studiet, «Alle musikalske hittar baserer seg
på matte, vitskap, lydteknikk og teknologi; frå fysikken og frekvensane i lyden
som avgjer tonehøgd og harmoni, til dei høgteknologiske digitale prosessorane og
synthesizerane som kan legge til effektar for å gjere songen meir fengande. Me
oppdaga at det finst ein vitskap bak allsongen og spesielle kombinasjonar av
nevrologi, matte og kognitiv psykologi kan produsere ein unngåande elliksir av
den perfekte allsong-songen.»

I 1977–1978 vart «We Are the Champions» gjeven ut på singel i mange land, og
nådde andreplassen på UK Singles Chart. fjerdeplassen på Billboard i USA, topp
10 i Irland, Nederland og Noreg, og topp 15 i Tyskland, Austerrike og Sverige.

I 1992, 1993 og 1998 vart singelen gjeven ut på ny i Frankrike, og lågt totalt
45 veker inne på singellista der, og nådde høvesvis 19., 14. og 10. plass, siste
gongen under fotball-VM 1998.

«We Are the Champions (Ding a Dang Dong)» er ein song frå 2006 av Crazy Frog,
inspirert av Queen sin versjonn. Han vart gjeven ut som singel den 5. juni 2006.
Samstundes vart det gjeve ut ein coverversjon av Queen sin song med same namn, i
samband med fotball-VM . Vokalarrangementet inneheld ein sampling frå
originalutgåva til Queen.



https://nn.wikipedia.org/wiki/Varme

Varme (med standardsymbol Q) er etter ein streng definisjon overføring av
termisk energi frå ein stad med høgare temperatur til ein stad med lågare
temperatur. SI-eininga for varme er Joule (J). Som folkeleg omgrep blir ordet
som regel nytta om temperatur og at eit objekt med høg temperatur «er varmt».
Teknisk sett er altså dette ei feil oppfatning, og kjem frå gamalt av då ein
trudde varme bestod av partiklar. Når det var mykje av dette «stoffet» var det
mykje varme, altså var temperaturen høg. SI-eininga for temperatur er Kelvin
(K).

Varme strøymer mellom område som ikkje er i termisk likevekt med kvarandre.
Varme strøymer frå område med «høg» temperatur til område med «låg» temperatur.
Alle fysiske lekamar har ei gjeven mengd indre energi som er knytt til den
tilfeldige røyrsla av deira molekyl (eller atom for einatome substansar). Denne
indre energien er positivt korrelert (tilnærma lineært) til temperatur på
lekamen. Om to lekamar med ulik temperatur er i termisk kontakt, så vil dei
utveksle indre energi heilt til temperaturane er utjamna. Mengda energi som er
utveksla er det same som overført varme.

Når ein lekam frigjer varme til omgivnadane er Q < 0, og motsett gjeld når ein
lekam får tilført varme frå omgivnadane Q > 0.

Varmeinnhald, varmeoverføring og varmetettleik (varmefluks) blir alle
symbolisert med bokstaven Q, og blir derfor blanda i hop i ulike samanhengar.

Varmemengda Δ Q {\displaystyle \Delta Q} som må til få å endre temperaturen til
eit materiale frå ein starttemperatur T0 til ein sluttemperatur Tf er avhengig
av varmekapasiteten til materialet etter relasjonen:

Varmekapasiteten er både avhengig av mengda av materialet som utveklsar varme og
eigenskapane til materialet. Varmekapasiteten kan faktoriserast på ulike måtar,
og mest vanleg er produktet av masse og spesifikk varmekapasitet (ofte berre
kalla spesifikk varme):

Både molar og spesifikk varmekapasitet er berre avhengig av dei fysiske
eigenskapane til materialet som blir varma opp, og ikkje av særskilde
eigenskapar av materialet. Definisjonane for varmekapasitet er tilnærma rett for
faste stoff og væsker, medan avviket for gassar kan vere stort. Den molare
varmekapasiteten vert delt i to, avhengig av om temperaturendringar skjer ved
konstant volum (isokor prosess) eller konstant trykk (isobar prosess). Det er
vanlegvis enklast å bruke termodynamikken si første lov saman med ei likning som
gjev samanhengen mellom gassen sin indre energi og temperaturen.

Kokande vatn ved normalt lufttrykk ved havoverflata vil alltid vere på 100 °C
uansett kor mykje varme som vert tilført. I staden vil varmen medverke til å
endre fasen til vatnet eller aggregattilstanden frå væske til vassdamp. Varmen
som endrar vatnet sin fase blir kalla latent varme (som kjem av det latinske
ordet for skjult). Latent varme er varme per masse som er nødvendig for å endre
aggregattilstanden for eit gjeve stoff. Dvs.:

der M 0 {\displaystyle M_{0}} er massen som i utgangspunktet er i den nye
tilstanden, og M er massen som til slutt er i den nye fasen.

Som nemnt over vil varme flytte seg frå eit område med ein gjeve temperatur til
eit område med lågare temperatur. Denne varmetransporten føregår enten via
konduksjon (direkte kontakt), konveksjon, stråling eller som ein kombinasjon av
desse.

Termisk konduksjon er den vanlegaste måten varme blir transport i eit fast
stoff. På mikroskopisk skala skjer varmeoverføringa ved at atom eller molekyl i
rørsle vekselverkar med naboatom og/eller molekyl, og på den måten overfører
noko av sin energi (varme) til desse. I isolatorar vil varme hovudsakleg blir
overført ved Fononvibrasjonar.

Metall i fast form har stor termisk konduktivitet eller varmeleiingsevne. Det er
dei frie elektrona som medverker til det meste av varmeleiinga. (Ein har òg
fononstraumar, men desse medverkar med mindre enn 1 %). Dei frie elektrona leiar
òg elektrisk struam i metall, og det kan forklare kvifor termisk konduktivitet
og elektrisk konduktivitet om lag har same verdiar for alle metall. Det betyr at
metall som er gode til å leie elektrisitet òg er gode til å leie varme, t.d.
kopar.

Peltier-Seebeck-effekten omhandlar fenomenet om at ein temperaturgradient set
opp eit elektrisk felt i eit elektrisk leiande fast stoff. Termoelektrisitet
oppstår i ein vekselverknad mellom elektrona, varmestraumar og elektriske
straumar.

Konveksjon er normalt den dominerande varmetransport-mekanismen i væsker og
gassar. Konveksjon er omrøring i ei væske som oppstår ved at ei varm væske har
mindre tettleik enn kaldare væske, og dermed vil stige. T.d. når vatn blir varma
opp i ein kjele på ein komfyr, vil varmt vatn frå botn av kjelen stige opp slik
at det blandar seg med det kaldare vatnet i overflata, eller tvingar dette ned
mot botn. Eit anna døme finn vi i atmosfæren der sola varmar opp jordoverflata,
og lufta nær overflata byrjar å stige oppover i lufta. Dette kan føre til
konvektive skyer og etter kvart nedbør.

Det er vanleg å skilje mellom to typar konveksjon, fri konveksjon (eller
naturleg konveksjon) driven av tyngde/oppdrifts-krefter, og tvungen konveksjon
som krev ei mekanisk kraft, som ei vifte eller ei pumpe.

Varmestråling er òg en varmeutvekslingsmekanisme. Det er den einaste
varmeutvekslinga som ikkje treng eit transportmedium, og derfor den einaste
måten varme kan transporterast gjennom vakuum. Varmestråling er eit direkte
resultat av atom/molekyl-rørsler i materialet. Sidan desse atoma og molekyla
inneheld lada partiklar (proton og elektron), vil rørsla deira føre til ein
elektromagnetisk stråling som fraktar energi vekk frå overflata. Samtidig vil
den same overflata motta stråling frå omgivnadane. Mengda utsendt stråling aukar
med temperaturen. Netto strålingsutveksling vil gå i pluss eller minus avhengig
av temperaturskilnadane mellom dei forskjellige mediuma som medverkar.

Ved romtemperatur (~300 K) vil strålinga høyre til den infraraude delen av
spekteret. Det betyr ikkje at dette er det einaste frekvensområdet som medverkar
til strålinga. Frekvensane som blir sendt ut følgjer i stor grad lova for
stråling frå ein svart lekam, som inneber at strålinga fordelar seg over eit
stort frekvensområde med eit intensitetsmaksimum som er temperaturavhengig (Wien
si forskyvingslov). For varme lekamar vil dei mest intense frekvensane ligge i
den synlege delen av spekteret. Dette er årsaka til at visse lekamar blir
raudglødane når dei blir svært varme. Kvar gong elektromagnetisk stråling blir
sendt ut og så blir absorbert, har det skjedd ei varmeoverføring. Dette
prinsippet vert brukt i mikrobølgjeomnar og ved laserskjering.



https://nn.wikipedia.org/wiki/Urinsyregikt

Urinsyregikt, ekte gikt eller berre «gikt» er ein stoffskiftesjukdom som kjem av
for høg konsentrasjon av urinsyre i blodet. Når syrekonsentrasjonen blir for høg
løyser ho seg ikkje opp slik ho skal, og dannar i staden krystallar. Desse kan
leggja seg i ledd eller under huda. Ei vanleg form for urinsyregikt er podagra,
når krystallane legg seg i stortåledd.

Betennelsesreaksjonen som urinsyrekrystallane fører med seg gjer at pasienten
føler seg sjuk, ofte trøytt, med høg feber, kvalme og sveitte. Eit åtak som
ikkje får behandling kan vara nokre dagar eller veker. Det varierer kor ofte ein
får åtak, frå månader til fleire år.

I nokre høve, særleg ved langvarig sjukdom, kan ein få urinsyreavleiringar i
underhudsvev. Dei dannar små knutar kalla tofi.

Sjukdommen kan påvisast ved å undersøka om det finst karakteristiske
urinsyrekrystallar i væske frå leddet. Væska vil òg ha høgt innhald av kvite
blodceller.

Urinsyregikt kan oppstå om nyrene skil ut for lite eller for mykje urinsyre, om
urinsyra ikkje blir skilt ut i tilstrekkeleg grad i urinen, eller ein
kombinasjon. Tilstanden kan skuldast arvelege tilhøve ved stoffskiftet eller
dannast som biverknad av visse legemiddel eller som følgje av sjukdommar eller
skader. Kosthald og plutseleg avmagring kan også medføra urinsyregikt.

Ein skil mellom primær urinsyregikt, som oppstår åleine, og sekundær
urinsyregikt, som oppstår i samband med ein annan tilstand, som nyresjukdom,
blodkreft, nokre former for blodmangel og søvnapné. Ytre tilhøve som
cellegiftbehandling, kraftig avmagring eller diaré kan også gje tilstanden. Ofte
er det likevel vanskeleg å påvisa ein direkte årsak til urinsyregikt.

Menn har mykje større risiko for å utvikla tilstanden enn kvinner. Hjå menn kan
han vanlegvis utviklast etter fylte 40, hjå kvinner etter menopause. Ofte vil
dei som lid av sjukdommen vera noko overvektige.

Urinsyregikt har historisk vore kjend som ein «rikmannssjukdom» fordi tilstanden
ofte er knytt til (relativt høge) inntak av alkohol, fruktsukker, kjøt og sjømat
— ein livsstil knytt til rikdom. Kjøt og sjømat inneheld purin, som blir brotne
ned til urinsyre i kroppen (syra høyrer til også denne gruppa). Ein trudde lenge
at eit høgt inntak av purinhaldige grønsaker kunne ha samanheng med utvikling av
sjukdommen, men dette har vist seg å ikkje stemma.

Ein kan førebygga utvikling eller anfall av urinsyregikt ved å unngå overvekt og
ha eit lågt inntak av risikomat og -drikke (kjøt, sjømat, alkohol og fruktose).
Kaffi, mjølkeprodukt, eit tilstrekkeleg inntak av C-vitamin og å vera i god form
kan redusera risikoen.

Sjukdommen blei skildra av legar i det gamle Egypt, av grekaren Hippokrates, som
merka seg at han ikkje fanst hjå evnukkar eller kvinner før menopausen, og av
romerske Aulus Cornelius Celsus, som også nemnde sambandet mellom alkohol og
nyreproblem og sjukdommen.

I 1679 skildra nederlandske Antonie van Leeuwenhoek for første gongen
urinsyrekrystallar sett i mikroskop. I 1848 fann engelske Alfred Baring Garrod
fram til sjukdomsårsaka som for mykje urinsyre i blodet.



https://nn.wikipedia.org/wiki/Torsk

Torsk (Gadus morhua) er den økonomisk viktigaste fisken i torskefamilien. Han
sym langs heile norskekysten, det sørlege Barentshavet, Nordsjøen og Skagerrak.
Det finst to artar: vandrande oseanisk torsk eller norsk-arktisk torsk, også
kalla skrei, og meir eller mindre stadbunden kysttorsk. Fiskenamnet er ei
samandraging av 'tørrfisk' (norr. turskr av turrfiskr).

Torsken kan bli opptil 150-200 cm lang og vega over 50 kg. Han har tre
ryggfinnar, to gattfinnar og ein finne under munnen som minner litt om skjegg.

Fargen på fisken endrar seg med habitatet. I havområde med mykje algar får
gjerne skinnet eit raud- eller grønskjer, medan fisk som lever nær botnen eller
over sandbotn gjerne blir bleikgrå i fargen.

Ein har drive torskefiske langs norskekysten sidan steinalderen. Det er kjent at
sjøfarande hadde med seg tørka torsk på lange utferder, og allereie i vikingtida
eksporterte nordmenn den tørka fisken til Sør-Europa, særleg til Spania og
Italia. Denne handelen har gått føre seg i over tusen år utan brot, og er
fortsatt viktig. Tørrfisken blir i første rekke produsert i Lofoten, der fisket
etter gytemoden skrei skjer ved byrjinga av kvart år.

Sidan 1970-talet har torskefisket vore regulert i Noreg for å avverga overfiske,
men også før denne tida styrte Lofotloven aktiviteten på innersida av Lofoten.



https://nn.wikipedia.org/wiki/Tittel

Tittel er eit ord som typisk blir brukt til å visa nokon sin status, sosiale
stilling eller yrke. Titlar kan brukast ved tiltale eller omtale. Ein kan få ein
tittel gjennom fødsel, arv eller eigen innsats.

Vanlege titlar er «herr», som finst på ulike språk og kan brukast om kvar mann
utan annan tittel og «fru» og «frøken», som skil mellom gifte og ugifte kvinner.

Adelege skil seg ut frå andre folk mellom anna gjennom titlar, som «grev» eller
tidlegare «jomfru». Ein person med ei særskild utdanning kan ha ein tittel som
viser dette, til dømes magister, sivilingeniør, eller Dr. Andre akademiske
titlar, som til dømes «professor», får ein på grunn av meriterande arbeid.

Titlar er vanlege innan religiøse samfunn, til dømes Father eller Reverend om
kristne prestar på engelsk, swami om ein leiar i hinduismen, eller hadji, om ein
person som har utført hadj i islam.

Innan lokalsamfunn og familiar kan ein bruka titlar som viser til slektskap, til
dømes mor, onkel, son eller søster.



https://nn.wikipedia.org/wiki/Tenarmaskin

Tenarmaskin, eller berre tenar, er ei datamaskin som har som oppgåve å levera
innhald til klientmaskinar når dei spør om det. Typiske døme er DNS-tenarar,
vevtenarar, e-posttenarar og tenarmaskiner for musikk og videostrauming. Tenar-
og klientmaskiner er kopla saman med eit pakkesvitsja nett, som til dømes eit
lokalnett, eller det globale Internett.

Maskinvaren i tenarmaskiner varier med kor mykje innhald dei handsamar og kan
vera alt frå ein liten mikrokontroller til store distribuerte installasjonar av
multiprosessormaskiner.

Tenarar som handsamar mykje innhald, som til dømes Wikipedia, er ofte hierarkisk
oppbygde, med fleire tenarar som deler lasta mellom seg. I tillegg til stor
kapasitet er òg hierarkisk arkitekturar meir robuste mot feil. Store
installasjonar nyttar ofte bladtenarar, plasserte i rack i eit tenarrom med eige
kjøleanlegg. Viktige installasjonar er alltid utstyrte med RAID-platelager og
avbrotsfri energiforsyning (UPS). Som oftast er det installert eigen maskinvare
for sikkerheitskopiering, som kan nytta teknologi som magnetisk tape eller
RAID-diskar.

Vevtenarar som er ein del av eit innbaka system, som til dømes ein router, treng
ikkje å ha så stor kapasitet og køyrer ofte på ein mikrokontroller eller ei FPGA
og lagrar data i flashminne.

Operativsystemet til ei tenarmaskin har litt andre krav enn operativsystemet til
ein arbeidsstasjon. Stabilitet og lett vedlikehald er mellom dei viktigaste
eigenskapane. UNIX/Linux-baserte operativsystem er kjent for å vera stabile og
høver godt som tenaroperativsystem. Mange profesjonelle systemprogrammerarar og
administratorar førtrekkjer å arbeida på kommandolinenivå, så på tenarar
plasserte i eit eige tenarrom treng ein ikkje å installera eit grafiske
brukargrensesnitt. Fråvær av eit brukargrensesnitt har òg den føremonen at det
er mindre programvare å oppdatera og vedlikehalda. I små installasjonar er
LAMP-tenarar populære, både av di ein ikkje treng betala lisens og av di dei er
enkle å installera og vedlikehalda.



https://nn.wikipedia.org/wiki/Taiwan

Taiwan er ei øy som ligg aust for det kinesiske fastlandet i Stillehavet. Ho er
òg kjend som Formosa, eller Ilha Formosa, eit namn gjeve henne av portugisiske
oppdagarar som tyder «vakker øy».

Taiwan vert styrt av den demokratisk valde forsamlinga til Republikken Kina.
Dette var den same politiske eininga som styrte fastlandskina frå 1912 til 1949.

Taiwansundet skil øya frå fastlandet og har ei breidd på rundt 200 km. Elles har
Taiwan kyst mot Austkinahavet i nord, Filippinhavet i aust og Sørkinahavet i
sørvest. Dei austlege to tredjedelane er stort sett ulendt fjellandskap, med fem
parallelle fjellkjeder som går får nord heilt til sørspissen av øya. I vest er
landet flatare, og her bur størsteparten av folka.

Øya har tropisk til subtropisk monsunklima. Middeltemperaturen for januar
varierer frå kring 15 °C i nord og 20 °C i sør til 28-29 °C i juli. I Taipei er
den daglege maksimums- og minimumstemperaturen høvesvis 33 og 24 °C i juli, og
høvesvis 18 og 12 °C i februar. Om sommaren bles monsun frå sør og er den
våtaste tida av året. Om vinteren bles frålandsmonsunen frå nord og nordaust,
med mindre regn, særleg på vestkysten. Årsmiddelnedbøren er 2500 mm, men
varierer frå 1300 mm langs vestkysten til over 6000 mm i fjellskråningane i
aust. I Taipei er den gjennomsnittlege årsnedbøren 2130 mm, med august som
våtaste månad (305 mm) og november som den tørraste (66 mm). I tida kring
monsunskiftet (juli-september) er tropiske syklonar (taifunar) hyppige, og
skapar ofte store materielle skadar.

Kulturen på øya er ei blanding av kinesiske, japanske og vestlege tradisjonar,
medan dei taiwanske urfolka har sin eigen tradisjon. Dei fleste som bur på øya
snakkar mandarinspråk, etter at det har vore fremja av regjeringa og brukt som
skolespråk i over førti år. Rundt 70 prosent av det taiwanske folket snakkar òg
taiwansk, som er ein variant av minnan. Hakkafolket utgjer ein tidel av
innbyggjarane på øya og har òg sitt eige språk.



https://nn.wikipedia.org/wiki/Svensk

Svensk høyrer til språkgruppa nordiske språk, som er ei undergruppe av den
germanske greina av den indoeuropeiske språkfamilien. Såleis er svensk nærast i
slekt med, og i dei fleste fall gjensidig skjønleg med, dansk og norsk.

Svensk, dansk og norsk bokmål blir historisk sett rekna som austnordiske språk,
medan nynorsk saman med færøysk og islandsk høyrer til dei vestnordiske språka,
men likevel skjønar dei fleste svenskane tala norsk mykje betre på grunn av den
like uttalen. Svenskar og danskar har problem med å skjøne kvarandre, medan
nordmenn skjønar både svensk og dansk godt.

Etter ei anna inndeling, blir svensk, dansk og norsk kalla
fastlandsskandinaviske språk, i motsetning til dei øyskandinaviske, islandsk og
færøyisk. Da legg ein vekt på at dei tre førstnemnde i dag er gjensidig
forståelege i større grad, og at dei fekk dei same forenklingane ved inngangen
til nyare tid (frå 1500-talet, om lag) - som bortfall av kasusbøyingar og
verbbøyingar i person.

I Noreg er det likevel vanlegast å tale om dei nordgermanske språka som nordiske
språk, medan dei tre fastlandsspråka blir omtala som skandinaviske språk, rett
og slett.

Dei tre fastlandsskandinaviske språka var kring år 1000 det same, men begynte
deretter å utvikle seg separat og var alle under sterk innverknad frå lågtysk.

Det skrivne svenske riksspråket tok til å bli utvikla av Magnus Eriksson på
1300-talet, først og fremst frå sveamål, men òg frå götamål. Det svenske tala
riksspråket er monaleg yngre, og vart utvikla først i samband med
industrialismen på 1800-talet og med radioen frå 1920-talet. Den normerande
effekten av radio og fjernsyn kan ventast å få ein annan karakter, i og med at
dialektar no er tillatne i desse media.

Svensk er nasjonalspråk i Sverige, der det blir skjøna og bruka av så godt som
alle åtte millionar innfødde svenskar og enda ein million innvandrarar. Svensk
er òg det mest tala språket på Åland, som er ein sjølvstyrt del av Finland.
Svensk er det offisielle språket på Åland og morsmål for dei aller fleste. På
det finske fastlandet blir svensk tala som morsmål av knapt seks prosent av
folket, mest avgrensa til kystområda og på øyar utanfor sør- og vest-Finland.

Det har tidlegare funnest svensktalande minoritetar på visse baltiske øyar, men
desse vart tvangsflytta til Ukraina etter at dei svensk-kontrollerte områda i
Baltikum vart tapte til Russland tidleg på 1700-talet, og mest alle desse
ukrainske svenskane fór til Sverige etter den russiske revolusjonen i 1917. Den
dialekten som dei tala vart kalla gammalsvensk. I dag finst det berre eit fåtal
eldre medlemmer av denne minoriteten att i Gammalsvenskby i Ukraina, men desse
talar framleis ei alderdomleg form av svensk og feirar helgedagar i samsvar med
svensk tradisjon og kalender.

I Estland vart dei svensktalande behandla godt i mellomkrigstida. Dei fleste
flykta under eller etter andre verdskrigen, og i dag finst det berre ei handfull
eldre svensktalande personar i live der.

Det finst mindre svensktalande grupper i mange land, til dømes i nordstatane i
USA, Brasil og Argentina.

Det er eit omfattande samarbeid mellom dei nordiske landa, og det er semje om at
medborgarane i dei tre landa skal kunne studere og arbeide i heile Skandinavia
utan å ha nokre spesifikke språkkrav på seg.

Det svenske høgspråket skil seg mykje ut frå dalmål, götländsk, norrländsk og
finlandssvenske dialektar.



https://nn.wikipedia.org/wiki/Stavanger

Stavanger er ein by i Rogaland fylke og administrasjonssenteret i Stavanger
kommune. Byen ligg på vestsida av munningen til Gandsfjorden og femner i tillegg
øyane nord for munningen. I nyare tider er han kalla «oljebyen», og Statoil har
hovudkontor på Forus 10 km sør for bysenteret.

Stavanger er sete for fylkesmannen og fylkesadministrasjonen i Rogaland. Byen er
bispedøme og her er kontora til Rogaland politikammer, Ryfylke sorenskriveri og
Stavanger tingrett. Av statlege og halvstatlege institusjonar i byen kan nemnast
Statsarkivet i Stavanger, Oljedirektoratet, Statoil, avdeling av Noregs Bank og
Noregs sjøkartverk, avdeling av Statens kartverk. Universitetet i Stavanger blei
oppretta i 2005 med tre fakultet for teknisk-naturvitskaplege, humanistiske og
samfunnsvitskaplege fag. Store delar av verksemda ligg på Ullandhaug. I
nærområdet ligg forskingsinstitusjonen IRIS. I Bjergstedparken ligg mellom anna
universitetsavdelinga for kunstfag, administrasjonen til Stavanger
Symfoniorkester og Stavanger Konserthus. Stavanger Universitetssjukehus ligg sør
for Våland.

Stavanger by hadde 129 300 innbyggjarar den 1. januar 2015. Byen utgjer saman
med Sandnes, Sola og Randaberg ein samla folkemasse på
210 874 innbyggjarar (2015), og Stavanger/Sandnes er landets tredje største
tettstad.

Bysenteret ligg ved Vågen, nord for Breiavatnet og jarnbanestasjonen. Det
sentrale handelsstroket er i eit område med stort sett eldre trebygnad med
tronge gater aust og søraust for Vågen. Kirkegata stikk seg ut som viktigaste
forretningsgate. Ved nordenden av Breiavatnet ligg domkyrkja, eit av dei best
bevarte bygga i Noreg frå mellomalderen. Attmed denne låg bispegarden, som
grunnmur Kongsgård skole truleg er bygd på. Sentrum har opplevd endringar som
følgje av ei fornying i utkantane av det gamle bysenteret, særleg kring Torget
mellom domkyrkja og Vågen. Likevel er fleire eldre, verdifulle miljø ivaretekne,
som Straen vest for Vågen (Gamle Stavanger), som for det meste er buområde.

Nær sentrum ligg austre bydel, som saman med det gamle bysenteret er skilt frå
fastlandet med det markerte søkket mellom Hillevågsvatnet og Vågen. I denne går
fylkesveg 44 og jarnbanen sørover. Vest for sentrum ligg Kielland-familiens
Ledaal, som no er kongebustad, representasjonslokale for byen og museum. I
sørvest ligg nærast sentrum bydelen Våland, på eit høgdedrag med vidt utsyn, og
lenger ute Mosvatnet med friluftsområde. Aust og sør for Mosvatnet ligg dei nye
bydelane Bekkefaret og Tjensvoll, som er avgrensa i sør av Ullandhaug, også med
nemneverdige friluftsområde. Ved fylkesveg 44 sør for bysenteret ligg kontora
til fylkesmannen og fylkeskommunen. Bydelen Hillevåg, utanfor munningen av
Hillevågsvatnet, var sentrum i den tidlegare Hetland kommune. Her finst det
betydeleg industri. Jernbanen og fylkesveg 44 går vidare sørover langs
Gandsfjorden; her ligg buområde. I Hinnavågen eit større anlegg for bygging av
oljeproduksjonsplattformer og på Forus på grensa til Sandnes eit større område
for industri og annan næringsverksemd, særleg i samband med oljeverksemda med
mellom anna hovudsetet til Statoil. Her er også eit forretnings- og
servicesenter. Oljedirektoratet ligg på Ullandhaug, mellom Stavanger og Forus.

Fram til starten av 1950-åra var Stavanger ein industriby med innslag av sjøfart
og fiske, og over halvparten av dei yrkesaktive var sysselsette innan
industrien. I nyare tider har næringsgrunnlaget i byen endra seg som følgje av
strukturendringane i industrien og den store tilveksten av tenesteytande
næringar. Verkstadindustrien er i dag viktigaste bransje innan
industrisysselsettinga, og av dette utgjer produksjon av oljeplattformer ein
vesentleg del. Andre nemneverdige industribransjar er grafisk/forlag og
næringsmiddelindustri. Den grafiske industrien er særmerkt av trykkeri og dei
store dagsavisene i Stavanger. Viktig innan næringsmiddelindustrien er foredling
av lokale landbruksprodukt og produksjon av drikkevarer. I dei seinare åra er
industrien blitt desentralisert, og av dei viktigaste nyare industriområda kan
nemnast Forus ved grensa til Sandnes i sør og Dusavik ved grensa til Randaberg i
nord. Her er det vesentleg petroleumsverksemd. Viktige eldre industriområde ligg
i Hillevåg, Buøy og i dei austre bydelane og enkelte stader langsmed kysten.

Stavanger er eit trafikknutepunkt som er knytt godt til resten av fylket. E 39
går i ein boge utanom dei sentrale strøka i byen og går saman med fylkesveg 44 i
retning sør mot Sandnes. Fylkesveg 509 og fylkesveg 510 går i retning vest til
Madla og sørover til Sola, på kvar si side av Hafrsfjord. På E 39 i retning nord
er det tunnel under Byfjorden frå Mekjarvik i Randaberg via ei rekkje øyar til
Rennesøy. Derfrå går bilferje til Bokn som er landfast med Haugalandet. Det går
òg bilferje frå Mekjarvik til Skudeneshavn på Karmøy via fylkesveg 47. Det går
fleire bilferjer og lokale båtruter til øyane i Boknafjorden og Ryfylke,
viktigast av desse bilferja til Tau på riksveg 13 (Ryfylkevegen). Hamna har stor
innan- og utanrikstrafikk med bilferje til Newcastle, faste godsruter til
kontinentet, Storbritannia og Nord-Amerika.

Sørlandsbanen ender ved Stavanger og derfrå går det ei rekkje båtsamband
nordover mot Ryfylke og Haugalandet med Haugesund i tillegg til Sunnhordland og
Bergen. Stavanger lufthamn, Sola er ei internasjonal lufthamn som ligg 13
kilometer sørvest for bysenteret. På Forus er det helikopterflyplass med samband
til plattformene i Nordsjøen.

Det er mykje uvisse om kva tid Stavanger blei grunnlagt. På 1000-talet hadde
staden visse sentrumsfunksjonar, men nokon eigentleg by var det neppe før
bygginga av domkyrkja. Tradisjonelt reknar ein dette til 1125, då kyrkja blei
begynt på av den engelske biskopen Reinald av Winchester. Den fyrste tida spelte
byen størst rolle som geistleg sentrum i eit bispedøme som omfatta Rogaland,
Agder, Hallingdal og Valdres. På slutten av 1100-talet blei dei verdslege,
administrative funksjonane gradvis utvikla, og også økonomisk verksemd følgde
med under rolla som geistleg sentrum. Tilbakegangen på siste del av 1300-talet
råka staden hardt, og fulle kjøpstadsrettar i 1425 kunne ikkje hindra ei
langvarig nedgangstid. Fyrst utpå 1500-talet fekk byen igjen eit oppsving, i
fyrste rekke som følgje av sildefisket. Stavanger blei i 1568 administrasjonsby
i det nyoppretta Stavanger len, som stort sett omfatta det nåverande Rogaland
fylke.

Byrjinga av 1600-talet var også ei kulturell veksttid, med mellom anna rike
utsmykkingar av domkyrkja. Byen fekk alvorlege tilbakeslag frå midten av
hundreåret som følgje av grunnlegginga av byen Kristiansand i 1641 og dei
seinare pålegga om flytting av bispesete, stiftamtmannen og lagdomstolen i åra
1683 og 1684. Etter ein bybrann i 1684 blei også kjøpstadsrettane tekne frå
Stavanger og ført over til Kristiansand, men desse fekk byen tilbake att i 1690.
Fyrst utpå 1800-talet følgde igjen verkelege oppgangstider, fyrst som følgje av
nytt oppsving i sildefisket, seinare også på grunn av skipsfarten. Kriseåra i
1870- og 1880-åra bar med seg eit endeleg brot med den einsidige avhenga av
sildefiske og seglskutefart. Då oppstod ei rekke nyvinningar i industri og
samferdsle som frå 1890-åra gav støytet til ein kraftig vekstperiode med eit
heilt anna økonomisk grunnlag enn tidlegare.

Jærbanen til Egersund blei opna i 1878, og forlenga til Flekkefjord i 1904, og
dampskipa avløyste seglskipa i kysttrafikken. Landets fyrste hermetikkfabrikk,
Stavanger Preserving, blei starta i 1873, og hermetikkindustrien drog med seg
blikkemballasjefabrikkar, trykkeri, kassefabrikkar med meir. Også jordbruket på
Jæren fekk for alvor innverknad for næringslivet i Stavanger, og ein moderne
skipsindustri blei etablert. Veksten heldt fram nærmast uavbrote til 1920-åra,
men depresjonen i mellomkrigstida råka byen sterkt. Folkemengda i tettstaden
Stavanger hadde auka frå om lag 2 500 i 1815 til 23 500 i 1875, men i 1890
derimot berre til 24 400. Vekstperioden 1890–1920 innebar meir enn ei fordobling
av folketalet til 50 400 i 1920. Etter 1945 har det vore ei ytterlegare
differensiering i næringslivet. Den dominerande rolla til hermetikkindustrien
forsvann før 1960. Denne industrigreina hadde under den fyrste verdskrigen 54
bedrifter med om lag 8 000 tilsette innan bygrensene og stod for 70 % av landets
hermetikkutførsel. Dei viktigaste trekka i næringsutviklinga etter 1960-åra er
petroleumsverksemda, som har gjeve byen store vekstimpulsar og gjort han til
landets viktigaste oljeby. Norsk Oljemuseum opna i 1999 på Kjerringholmen i
Stavanger. Frå 2005 er Stavanger universitetsby etter opninga av Universitetet i
Stavanger.

Stavangermålet har mykje felles med dei andre målføra i Rogaland, og har både
a-infinitiv («å riva») og a-endingar på svake hokjønsord («ei riva»). Stavanger
ligg i det området i Rogaland som høyrer til «den blaude kyststribå» og målføret
er kjenneteikna av blaute konsonantar, der konsonantane p, t, k blir gjort om
til b, d, g, og bruken av Skarre-r. Æ-lyden blir ofte bytt ut med ein e-lyd ,
til dømes sær → ser, hæl → hel, bær → ber. Spørsmål begynner ofte med ordet om,
som i «Om du vett ka klåkkå e?» eller «Om eg kan få is?».

Bymålet i Stavanger har to variantar; vanleg folkemål og «pent» stavangersk. På
pent stavangersk legg ein om språket i retning av dansk / bokmål, og ein vel å
bruka ord som «ikke» i staden for «ikkje», «je» i staden for «eg», «gottene» i
staden for «guttane», «hytten» i staden for «hyttå» og så vidare. Det mest
kjende verket om Stavanger-dialekten er Stavanger bymål som er skrive av rektor
Mandius Berentsen og språkforskar Amund Larsen og utgjeve i 1925. I 2009 blei
boka Ska sei! av Erling Jensen gjeve ut på Commentum Forlag AS, som inneheld 850
ord og uttrykk frå Stavanger.

Folk frå Stavanger by blir ofte kalla siddisar. Ordet stammar truleg frå det
engelske ordet «citizen» (borgar, innbyggjar), som sannsynlegvis blei fornorska
av norsk-amerikanarar eller lokale sjøfolk i utanriksfart.



https://nn.wikipedia.org/wiki/Slovenia

Republikken Slovenia (slovensk Republika Slovenija) er eit land sør i Europa.
Landet grensar til Italia i vest, Adriahavet i sørvest, Kroatia i sør og aust,
Ungarn i nordaust og Austerrike i nord. Slovenia var del av Austerrike-Ungarn
fram til 1918 då det vart ein del av Serbarane, Kroatane og Slovenarane sitt
kongedømme, som I 1929 endra namn til Jugoslavia. Det vart sjølvstendig frå
Jugoslavia i 1991. Det har vore medlem av Den europeiske unionen sidan 1. mai
2004.

I Slovenia møtes fire store europeiske geografiske regionar: Alpane, Dei
dinariske Alpane, den pannoniske sletta og Middelhavet. Landet er stort sett
berglendt, med slettelandskap i aust og nordaust. Det høgste punktet er Triglav
(2864 m.o.h.). Namnet tyder ”tre hovud”, og ein finn fjellet på riksvåpenet, som
eit nasjonalsymbol for Slovenia. Om lag halvparten av landet (10 124 km²) er
skogdekt, Slovenia er dermed det tredje mest skogdekte landet i Europa etter
Finland og Sverige. Restar av urskog finst framleis, dei største i
Kočevje-området. Grassletter utgjer 5593 km², hagar og marker 2471 km²,
frukthagar 363 km² og vingardar 216 km². Slovenia er særskilt kjent for
karst-landskapet sitt. Ordet karst vert brukt om landskapstypar som er danna i
lett eroderte steinsortar, som kalkstein, som typisk har mange holer og grotter.
Karst er det tyske namnet på regionen Kras i Slovenia, som har gitt namnet sitt
til denne landskapstypen. Kystlina til Adriahavet er 47 km lang.

Sjølv om Slovenia så vidt har grense mot Middelhavet, er klimaet i det meste av
landet kontinentalt, som i Sentral-Europa. Karst-landskapet hindrar stort sett
lufta frå Middelhavet i å strøyme inn i landet. Området har ein god del sol, men
det kan regne ganske kraftig her om vinteren. Når den kontinentale lufta
strøymer innover landet er det ofte i form av boravinden, som kan gje vindkast
over 40 m/s. Dei høgareliggande områda i nord og vest har milde forhold om
sommaren, men kan ha ganske så vinterlege forhold på vinterstid. Frå tidleg på
sommaren byrjar nærleiken til Middelhavet å gjere seg gjeldande i form av
kraftige torebyer. Frå september av er det derimot sjeldan med torevêr, men ein
kan framleis få ei regnbye i ny og ne. Vintertemperaturane i austlege delar av
Slovenia er omtrent som i Ungarn, men ein har oftare mildare periodar her.

Snittemperaturen er -2 °C i januar og 21 °C i juli. Årleg nedbør er i snitt 1000
mm på kysten, opp til 3500 med meir i Alpane, 800 mm i søraust og 1400 mm
sentralt i Slovenia.

Folkesetnaden i Slovenia er relativt etnisk homogen. Ved folketeljinga i 2002
erklærte 83,1 % seg som slovenarar, 8,9 % erklærte ingen nasjonalitet eller
nasjonalitet ukjent. Dei største minoritetane kom frå andre tidlegare
jugoslaviske statar: serbarar (2,0 %), kroatar (1,8 %) og bosnjakar (1,1 %). To
små minoritetsgrupper, ungarar (0,4 %) i aust og italienarar (0,2 %) på Istria
og ved kysten, har status i grunnlova som «innfødde minoritetar», og har ein
plass kvar reservert i nasjonalforsamlinga. Det fanst òg ein tysk minoritet fram
til andre verdskrigen, men desse vart fordrivne eller flykta etter krigen. I
2002 var det 499 menneske som oppgav tysk nasjonalitet.

Dei største byane er hovudstaden Ljubljana (266 000 ib., 495 000 i det større
byområdet), Maribor (111 000) og Celje (48 100).

Statsspråket er slovensk, som har ein skriftleg tradisjon tilbake til
1500-talet. Slovensk er eit sør-slavisk språk. Som for mange andre små folkeslag
er språket ein svært viktig del av slovenarane si nasjonalkjensle. Fram til
oppløysinga av Austerrike-Ungarn i 1918 var tysk eliten sitt språk og slovensk
hadde lågare status, men på 1800-talet oppstod det ei språkrørsle som brukte
slovensk som litteraturspråk og kjempa for å heva språket sin status. Enkelte
forfattarar meinte på denne tida at slovenarane burde bruka serbo-kroatisk
heller enn tysk og at det slovenske språket var for lite til å stå på eigne
bein, men denne tankegangen vann ikkje fram. I Jugoslavia var slovensk eit av
dei offisielle språka, men i praksis følte slovenarane ofte eit språkleg press
frå serbo-kroatisk.

Slovenarane har tradisjonelt vore katolikkar, sidan dei vart kristna rundt 800.
Unntaket var ein kort periode på 1500-talet då den protestantiske reformasjonen
stod sterkt i Slovenia, men med den katolske motreformasjonen erobra den
katolske kyrkja si stilling. Ved folketeljinga i 2002 erklærte 57,8 % av folket
seg som katolikkar, noko som er ein nedgang frå 71,6 % i 1991. 2,4 % var
muslimar og 2,3 % ortodokse kristne. 10,1 % erklærte seg som ateistar.

Dei tidlegaste kjende folkeslaga i dagens Slovenia var keltarar og illyrarar.
Romarriket tok kontroll over området i det første hundreåret AD. Romerske byar i
området omfattar Celeia (no Celje), Emona (Ljubljana), Nauportus (Vrhnika) og
Poetovia (Ptuj). Dei romerske provinsane Dalmatia, Italia, Noricum og Pannonia
omfatta delar av det som i dag er Slovenia. På 500-talet kom dei første
slavarane til dagens Slovenia. På 600-talet oppstod det slaviske fyrstedømet
Karantania, med senter nær dagens Klagenfurt, som strekte seg heilt til dagens
Tsjekkia og Slovakia. Karantania fall på 700-talet under først bayersk og så
frankisk herredøme, og vart del av Karl den store sitt keisarrike. Etter at
forløparane for dagens ungararar slo seg ned på den pannoniske sletta på midten
av 900-talet vart slovenarane og dei andre sørslavarane skilde frå vestslavarane
lenger nord. Karantania vart del det tysk-romerske rike, først under
hertugdømmet Bayern, frå 976 under hertugdømmet Kärnten. Kärnten vart over dei
neste hundreåra oppdelt i hertugdøma Kärnten (slovensk Koroška), Steiermark
(Štajerska) og Krain (Kranjska). Frå slutten av 1200-talet av kom dei slovenske
område under styret til habsburgarane, der dei skulle forbli heilt til 1918.

Slovenia vart del av grenselandet mot Det osmanske riket, som ved to høve nådde
heilt til Wien med hærane sine. Det vart ofte herja, men vart aldri erobra av
ottomanarane. På 1400-talet og 1500-talet var det hyppige bondeopprør, og då
reformasjonen kom på 1500-talet vart mange slovenarar protestantar. I samanheng
med dette vart den første boka på slovensk trykt i 1551 av Primož Trubar, og ei
slovensk bibelomsetjing og slovensk grammatikk vart laga. Men med
motreformasjonen vart Slovenia igjen katolsk område. Dei neste 300 åra var
Slovenia ein roleg del av Habsburg-riket. På 1700-talet vart alminneleg
skuleplikt innført, med undervisning på dei lågaste klassetrinna. I 1782 vart
liveigenskapen avskaffa og fri religionsutøving tillate. I 1797 kom den første
slovensk-språklege avisa, Ljubljanske Novice. I 1809 vart Slovenia erobra av det
franske keisarriket under Napoléon Bonaparte, og Ljubljana vart hovudstad for
Frankrike sine illyriske provinsar. Etter slutten på napoleonskrigane i 1814
vart den gamle orden gjeninnført.

Utover 1800-talet voks den slovenske nasjonalrørsla, mellom anna inspirert av
tida under Napoleon. Slovenarane var dessuten på denne tida under sterkt
germaniseringspress. Det slovenske språket hadde låg status, og for å stiga i
dei sosiale gradene måtte ein "bli tysk". Diktaren France Prešeren (1800-1849
viste at det slovenske språket kunne brukast til høgverdig litteratur, og har
seinare fått ein status som slovensk nasjonaldiktar. Under revolusjonane i
Europa i 1848 vart tanken om større slovensk sjølvstyre for fyrste gong fremja.
Utover 1800-talet reiste kravet seg om at dei slovenske områda, som framleis var
delt mellom dei gamle hertugdøma Kärnten, Steiermark og Krain, skulle slåast
saman til eitt område med indre sjølvstyre. I 1867 fekk Ungarn status som eige
kongedøme, og det austerrikske keisarriket vart til dobbeltmonarkiet
Austerrike-Ungarn. Fleire og fleire slovenarar slutta seg til den sør-slaviske
(jugoslaviske) tanken - at dei sørslaviske folka, slovenarar, kroatar og
serbarar innad i keisarriket, skulle slutta seg saman og få lik status som
Ungarn, slik at dobbeltmonarkiet ville verta eit trippelmonarki.

Denne tanken fekk ikkje gjennomslag før den første verdskrigen braut ut. Då
denne førte til det totale samanbrot for Austerrike-Ungarn gjekk slovenarane med
i den nye staten Serbarane, kroatane og slovenarane sitt kongerike, som i 1929
endra namn til kongeriket Jugoslavia. Kystområda vart okkuperte av Italia. Fullt
sjølvstende vart ikkje vurdert seriøst av slovenarane på denne tida, då landet
verka for lite til å overleva som eigen stat i dei urolege tidene som då var.
Monarken i det nye kongeriket var den gamle kongen av Serbia, og slovenarane
oppfatta staten som sterkt serbisk dominert. Med grunnlovsendringa som medførte
namneskiftet til Jugoslavia i 1929 forsvann òg namnet Slovenia, nye
provinsgrenser vart trekte opp og det meste av Slovenia vart del av Dravska
banovina. Dessutan avskaffa kongen politiske parti og tok makta i eit kongeleg
diktatur.

Då den andre verdskrigen braut ut var Jugoslavia frå starten av nøytralt, men
25. mars 1941 vart regenten, prins Paul, pressa til å inngå allianse med
aksemaktene. To dagar etter vart han avsett i eit militærkupp. Tyskland reagerte
med å invadera Jugoslavia 6. april 1945, støtta av Italia, Ungarn og Bulgaria.
Slovenia vart delt opp mellom Italia, Tyskland og Ungarn. Okkupasjonstida var ei
blodig tid i heile Jugoslavia, med uoversiktlege konfliktlinjer mellom
kommunistiske partisanar under Tito og andre motstandsgrupperingar, som ofte
enda opp med å alliera seg heilt eller delvis med dei tyske og italienske
okkupantane mot kommunistane. I Slovenia oppstod ein organisasjon kalla
domobranstvo (heimevern) (deltakarane domobranci), som var drivne av
anti-kommunisme og kjempa mot partisanane, som òg var aktive i Slovenia. Etter
slutten av krigen gjennomførte Tito sine partisanar i mai 1945 omfattande
massakrar på domobranci, kroatiske ustasja-soldatar og andre som hadde prøvd å
flykta til den britiske okkupasjonssona i Austerrike, den såkalla
Bleiburg-massakren. Talet drepne er vanskeleg å slå fast, men går opp i fleire
titusen. Den tyske minoriteten vart driven ut av landet. Med fredsavtalen
overtok Jugoslavia dei slovenske områda som hadde vore italienske i
mellomkrigstida, men målet om òg å få byen Trieste, som hadde ein stor slovensk
minoritet, vart ikkje oppnådd. Jugoslavia vart reorganisert som ein sosialistisk
føderasjon, og Slovenia vart ein av dei seks delrepublikkane.

Under Tito sitt styre var landet eit stabilt kommunistisk diktatur, men etter
Tito sitt brot med Stalin i 1948 på mange måtar friare enn landa som låg under
sovjetisk dominans. Etter at Tito døydde i 1980 vart leiarskapet overtatt av eit
kollektivt presidentskap med ein representant frå kvar republikk, med rullerande
leiarskap for eit år om gongen. Slik prøvde ein å behalda stabiliteten, men dei
indre spenningane i føderasjonen meir og meir tydelege. Økonomiske nedgangstider
førte til at Slovenia raskt sakka akterut i levestandard for dei kapitalistiske
nabolanda, sjølv om det var den rikaste av dei jugoslaviske delrepublikkane. I
1986 vart Milan Kučan partisjef i kommunistpartiet i Slovenia og starta ein
liberaliserings- og demokratiseringsprosess. Den auka pressefridomen som han
tillét skapte store spenningar i forhold til det kommunistiske leiarskapet
sentralt og den føderale hæren. I 1989 heldt Slovenia det første frie valet i
Jugoslavia, då det skulle veljast ny slovensk representant til det føderale
presidentskapet. Kommunistpartiet sin kandidat tapte valet for
opposisjonskandidaten Janez Drnovšek. Etter at Slobodan Milošević kom til makta
i Serbia, den største av delrepublikkane, oppstod det stadig spørre spenningar
mellom Slovenia og Serbia. 23. januar 1990 marsjerte den slovenske delegasjonen
ut av Jugoslavias kommunistforbund sin ekstraordinære partikongress etter at dei
ikkje hadde lukkast i å få fleirtal for eit einaste av ei rekkje reformforslag
dei hadde fremja. Slovenia gjekk lenge inn for ei omorganisering av Jugoslavia
til ein lausare konføderasjon, men då det viste seg umogleg å få Serbia med på
dette vart det større og større oppslutning om tanken å forlata Jugoslavia. I
april 1990 heldt Slovenia dei første frie parlaments- og presidentvala, der
opposisjonskoalisjonen DEMOS kom til makta. Kučan vart vald til president. 23.
desember 1990 vart det heldt folkerøysting om sjølvstende frå Jugoslavia, som
gav 88,5 % fleirtal for lausriving. 26. juni 1991 erklærte Slovenia seg som
sjølvstendig stat, noko som utløyste ein ti dagar lang krig mot den jugoslaviske
hæren. Dei slovenske styrkane sigra over hæren militært, og hæren vart forhindra
frå å fortsetja krigen av det serbiske leiarskapet i Beograd, som var villige
til å la Slovenia gå og heller bruka militære ressursar i den komande krigen i
Kroatia. Meklarar frå EU forhandla fram ein avtale om at Slovenia skulle leggje
sjølvstendeerklæringa på is i tre månader, mens den jugoslaviske hæren trekte
seg ut. 15. januar 1992 vart Slovenia sitt sjølvstende anerkjent av EU, og 22.
mai vart landet medlem av FN, saman med dei andre post-jugoslaviske statane.

Sidan sjølvstendet har Slovenia vore prega av stabilitet. Landet er ein av dei
rikaste av dei tidlegare kommuniststatane i Aust-Europa. Det har vore stor
politisk semje om å verta med i den europeiske integreringsprosessen. Etter
folkerøystingar vart Slovenia medlem i NATO 29. mars 2004 og EU 1. mai 2004.

Slovenia er ein parlamentarisk republikk, med ein president som vert vald av
folket kvart femte år, og ein statsminister vald av nasjonalforsamlinga.
Statsministeren har det meste av den reelle makta. Nasjonalforsamlinga heiter
Državni zbor og har 90 medlemer, som vert valde kvart fjerde år. Ein av plassane
er reservert for den italienske minoriteten og ein for den ungarske minoriteten.
Presidenten, Danilo Türk, vart vald i desember 2007. Statsministeren sidan
parlamentsvalet i oktober 2004 heiter Janez Janša og representerer Det slovenske
demokratiske partiet (Slovenska demokratska stranka), det største av fire parti
i ei sentrum-høgre koalisjonsregjering. Det største opposisjonspartiet, som har
site ved makta det meste av tida sidan 1992, er det liberale partiet Slovenias
liberale demokrati (Liberalna demokracija Slovenije).

Noreg har hatt ein ambassade i Ljubljana sidan 1. desember 2003. Slovenia er
representert i Noreg ved ambassaden sin i København.

Slovenia var den rikaste av dei jugoslaviske delrepublikkane, og har opplevd
sterk økonomisk vekst sidan sjølvstendet i 1991. Det er det rikaste av dei nye
EU-medlemene, rekna etter brutto nasjonalprodukt. Inflasjonsraten var på 3,6 % i
2004 og 2,5 % i 2005 og nærmar seg no snittet i EU. Økonomisk vekst var 2,7 % i
2003 og 4,2 % i 2004. Arbeidsløysa var i 2005 9,8 %.

Landet har dei siste åra gjennomført privatisering i bankvesenet,
telekommunikasjon og offentlege tenester. Restriksjonar på utanlandske
investeringar har blitt bygd ned og direkte utanlandsk investering er venta å
auka. Dei viktigaste handelspartnarane er Tyskland, Italia og Austerrike.

France Prešeren (1800-1849) har status som nasjonalforfattar. Han har mellom
anna skrive nasjonalsangen Zdravljica (Ein skål). I nyare tid har musikkgruppa
Laibach gjort seg bemerka internasjonalt.

Slovenia si plassering i Alpane har gjort at vintersport er populært. Kjende er
vintersportsstadane Kranjska Gora, som arrangerer verdscuprenn i alpint, og
Planica, som har ein kjend skiflygingsbakke.



https://nn.wikipedia.org/wiki/Skog

Ein skog, au kalla skau i mange austlandsmål, er eit område dekt med tre. Mindre
tredekte område i eit elles ope landskap blir kalla lund eller holt. Ein vill og
uframkomeleg skog kan kallast jungel, eit omgrep som også i stor grad er blitt
nytta om tropisk regnskog.

Etter § 2 i den norske Skogbrukslova er skogsmark etter lova grunn som er
skogproduserande, eller som etter ei samla vurdering er best eigna for
skogproduksjon, og som ikkje er nytta til andre formål.

Skogen høyrer heime i område der nedbøren er større enn fordampinga. Viss det på
eit gitt område med klimatiske forutsetningar for skogdanning på ei tid råder
ein annan vegetasjonstype, anten på grunn av brann eller menneskeleg aktivitet,
vil trea ved den store høgda si og dei vide kronene sine skygge ut annan
vegetasjon, sånn at skogen blir klimakssamfunn.

Globalt skil vi gjerne mellom eviggrøn tropisk regnskog, temperert regnskog,
bladfellande temperert lauvskog og nordlege (boreale) barskogar. Innanfor desse
hovudøkosystema finst det mange undergrupper.

Det er fyrst og fremst feltsjiktet som brukast som kjennemerke for dei
økologiske tilhøva. Det karakteriserer fuktforholda, næringstilstanden og
lysforholda. Ved klassifiseringa brukast lister med karakteristiske artar,
såkalla indikatorartar.

Av dei opphavlege skogane i verda er det berre dei tropiske regnskogane som over
større område har bevart den naturlege artssamansettinga og dermed kan kallast
urskogar. Av dei andre skogtypane finst det i dag berre mindre urskogsområde,
anten som eit resultat av freding eller fordi dei hittil har vore utilgjengelege
for økonomisk utnytting. Skogane har vore i tilbakegang heilt sidan steinalderen
på grunn av avskoging for beiting og oppdyrking. Dei boreale barskogane har
ikkje minka i omfang i like stor grad som dei andre, men moderne skogsdrift har
gjennom flatehogst og planting påverka den naturlege artssamansettinga sterkt i
retning av einsarta og einsaldra bestand.



https://nn.wikipedia.org/wiki/Rogn

Rogn (Sorbus aucuparia) eller raun er eit lauvtre i planteslekta Sorbus og
sorterer under rosefamilien. Namnet rogn kjem frå norrønt «reynir» som har
samanheng med ordet raud.

Rogn veks som pionertre og i skogbryn over heile Europa, bortsett frå i
Middelhavslanda og i Alpane. Treet finst i heile Noreg og opp til 1500 moh. i
sør. Det veks i alle jordtypar, frå våt og sur jord til næringsfattig sandjord.
Rogna er lyskrevjande, men toler vind. Rognetre kan bli opptil hundre år gamle.

Treet kan bli opp til 10 meter høgt, avhengig av klima. Langs kysten og i
fjellet kan rogn også vere i buskeform. Unge tre er slanke og kjegleforma, men
etter som tida går blir dei meir avrunda og buskete. Dette er fordi treet ofte
manglar eigentlege toppskot.

Rogna har talrike kvite blomar i ein halvskjerm som blir til små, epleaktige
bær. Blomane trekkjer til seg fluger og har difor ei sterk, stram lukt som
likevel ikkje rekk langt frå treet, slik god lukt frå til dømes syrin eller
kaprifolium gjer.

Når bæra blir mogne på haustsida, får dei ei raudoransje farge. Skalet er mjukt
og tynt. Dei er sure, men fuglar, særleg trost og sidensvans, likar smaken, og
sørgjer for at dei blir spreidde. Nye rognetre kan veksa så godt som overalt: På
tak, murar, i bergveggar, og i kronene eller stubbane av gamle tre.

Rogna skal ha sterke magiske krefter, og er blitt brukt som tuntre i både
Skottland og Finland for å verna mot alt vondt. I norrøn tid var treet vigd
guden Tor, og det opptrer i fleire segner.

Rogn blir nytta i treforedlingsindustrien og som fyringsved. Rogneveden er hard
og seig, og eignar seg godt som dreieemne og som skaft til ulike verktøy.
Tidlegare vart rogn òg brukt til å lage ski og på grunn av styrken har det og
vore vanleg med rogn til sleggeskaft.

Bæra er sure, men kan nyttast i til dømes rognebærgelé. Frysing av bæra gjer dei
mindre sure, men senker òg innhaldet av pektin slik at dei blir mindre eigna til
gelélaging. Rognebær skal òg vera ein viktig ingrediens i brennevinet Gammel
Dansk.

Tidlegare blei rognebær brukt som urindrivande middel, mot nyrestein og mot
skjørbuk.

Fram til 1800-talet, då ein byrja med skogplanting, var rogna det einaste
treslaget på Jæren.



https://nn.wikipedia.org/wiki/Rock

Rock er ein sjanger innanfor rytmisk musikk som har røter i rock ’n’ roll i USA
på 1950-talet, og utvikla seg til ei rekkje forskjellige stilartar frå 1960-åra
og utover, særleg i Storbritannia og USA. Ordet rock heng ordsogeleg saman med
det norske gjerningsordet å rugga.

Rock har røter som går tilbake til rock ’n’ roll og rockabilly i 1940- og
1950-åra, som igjen utvikla seg frå blues, rhythm and blues og country, men òg
gospel, tradisjonell pop, jazz og folkemusikk. Alle desse vart kombinert til ein
enkel, bluesbasert songstruktur som var rask, fengjande og mogeleg å danse til.
I følgje Allmusic «har den reinaste forma for rock ’n’ roll tre akkordar, eit
sterkt, stødig etterslag (backbeat) og ein fengande melodi.

Rockemusikk er opphavleg musikk i 4/4-takt med eit tydeleg etterslag (backbeat)
og har tradisjonelt vore spela med eit oppsett av trommer, elektrisk gitar,
elektrisk bassgitar og ein eller fleire songarar. Det har likevel vore brukt
nesten alle kjende musikkinstrument i ein eller fleire samanhengar i samband med
rockemusikk. Som i pop har tekstane ofte romantiske tema, men kan omhandle kva
som helst og legg ofte vekk på sosiale og politiske tema. Dominansen av kvite,
mannlege musikarar innan rock har ofte blitt rekna som ein av hovudfaktorane som
har forma kva tema som er blitt utforska i rockemusikken. Rock har i større grad
lagt vekt på musikalsk dugleik, konsertar og ein autentisitetsideologi enn det
popmusikken har.

Seint i 1960-åra dukka det opp ei rekkje undersjangrar av rock, med
blandingssjangrar som bluesrock, folkrock, countryrock, ragarock og jazzrock, og
mange bidrog til utviklinga av psykedelisk rock, som var påverka av den
psykedeliske motkulturen. Nye sjangrar oppstod frå dette miljøet, som progressiv
rock, med forsterka kunstnariske element, glamrock, som la vekt på
underhaldningsaspektet og den visuelle stilen, og eit mangfald av undersjangrar
av heavy metal, som la vekt på kraft, volum og fart. På andre halvdelen av
1970-åra oppstod punkrocken som ein reaksjon på det dei såg som oppblåste, uekte
og altfor kommersielle aspekt av desse sjangrane, og skapte ein enkel, energisk
musikkform med eit rått uttrykk og tekstar som ofte bestod av sosial og politisk
kritikk. Punk var ei inspirasjonskjelde i 1980-åra for utvikling av andre
undersjangrar, som new wave, post-punk og til slutt alternativ rock. I 1990-åra
byrja alternativ rock å dominere rocken og slo gjennom i form av grønsj, britpop
og indierock. Blanding av andre undersjangrar har sidan oppstått, som poppunk,
raprock og rap metal, i tillegg til forsøk på å gå attende til tidlegare
populære rockesjangrar, som den nye bølgja med garasjerock/post-punk og synthpop
i byrjinga av 2000-åra.

Rock har òg omfatta og tent som reiskap for kultur- og samfunnsrørsler, noko som
har ført til store subkulturar som mods og rockers i Storbritannia og
hippie-motkulturen som spreidde seg frå San Francisco i USA i 1960-åra. På
liknande vis utvikla pønkkulturen i 1970-åra seg til dei visuelt særeigne
subkulturane goth og emo. Rockemusikken tok etter visetradisjonen med
protestsongar og har vore knytt til politisk aktivisme i tillegg til endringar i
samfunnshaldningar til rase, sex og dopbruk, og vert ofte sett på som eit
uttrykk for ungdomsopprør mot den vaksne konsumerismen og konformiteten.

Rockestilen er tradisjonelt basert på forsterka elektrisk gitar, som oppstod i
si moderne form i 1950-åra med populariseringa av rock and roll, og var påverka
av stilen til elektrisk blues-gitaristar. Lyden av ein elektrisk gitar i rocken
vert typisk akkompagnert av ein elektrisk bassgitar, som først dukka opp i
jazzmusikken i same perioden, og perkusjon skapt av eit trommesett av trommer og
cymbalar. I tillegg er det ofte blitt nytta andre instrument, særleg
klaverinstrument som piano, hammondorgel og synthesizerar. Den grunnleggjande
rockeinstrumenteringa var basert på den grunnleggjande bluesbandinstrumenteringa
(markant sologitar, eit anna akkordbasert instrument, bass og trommer). Ei
gruppe musikarar som spelar rock vert kalla eit rockeband og består typisk av
tre – powertrioen nytta i rock, metal og punkrock – til fem medlemmar. Eit
klassisk rockebandformat består gjerne av ein kvartett der medlemmane dekkjer
ein eller fleire roller, som vokalist, sologitarist, rytmegitarist,
bassgitarist, trommer og ofte med ein klaverspelar eller andre
instrumentalistar.

Rock har tradisjonelt bygd på ein enkel usynkopert rytme i 4/4-takt, med eit
repeterande etterslag (backbeat) på skarptromma på slaga to og fire. Melodiane
kjem ofte frå eldre modusar, som dorisk og miksolydisk, i tillegg til dur og
mollskalaer. Harmoniane varierer frå vanleg treklang til parallelle kvartar og
kvintar og disharmoniske progresjonar. Rockesongar har sidan slutten av
1950-åra, og særleg frå midten av 1960-åra, ofte nytta vers-refreng-forma frå
blues og visesong, men det har vore mange variantar av og avvik frå denne forma.
Musikkjournalistar har lagt vekt på eklektisismen og det stilmessige mangfaldet
i rocken. På grunn av den kompliserte historia og tendensen til å låne frå andre
musikalske og kulturelle former, er det blitt hevda at «det er umogeleg å kome
med ein strengt avgrensa musikalsk definisjon av rockemusikken».

I motsetnad til mange tidlegare stilartar innan populærmusikken har tekstane i
rocken handla om mange tema i tillegg til romantisk kjærleik, som sex, opprør
mot «Etablissementet», sosiale omsyn og levestilar. Temaa i tekstane kom frå
mange forskjellige stader, som poptradisjonen i Tin Pan Alley, visesong og
rhythm and blues. Musikkjournalisten Robert Christgau skildrar rocketekstane som
eit «kult medium» med enkel diksjon og repeterte refreng, og hevdar at
«hovudfunksjonen» til rock «omhandlar musikk, eller meir generelt, støy».
Rockemusikarane har ofte vore kvite menn frå mellomklassen og rock har blitt
sett på som ei tilpassing av svarte musikkformer for eit ungt, kvitt og
hovudsakleg mannleg publikum. Som følgje av dette har rocken blitt sett på som
eit talerøyr for denne gruppa i både stil og tekstar.

Etter at omgrepet rock byrja å bli brukt føre rock and roll frå slutten av
1960-åra, har det ofte blitt stilt opp mot popmusikken, som har mange av dei
same kjenneteikna. Rock vert sagt å leggje meir vekt på musikalsk dugleik,
konsertar og ha eit fokus på seriøse og progressive tema som ein del av ein
autentisitetsideologi som ofte vert kombinert med eit medvit om historia og
utviklinga til sjangeren. I følgje Simon Frith var «rock noko meir enn pop, noko
meir enn rock and roll. Rockemusikarar kombinerte ei vektlegging av dugleik og
teknikk med det romantiske kunstkonseptet som kunstnarisk uttrykk, det originale
og det ekte». I det nye tusenåret er omgrepet rock stundom blitt nytta som eit
samleomgrep for musikkformer som pop, reggae, soul, og til og med hip hop, som
det er blitt samanlikna med, men ofte stått i kontrast til gjennom mykje av
historia.

Grunnlaget til rocken kjem frå rock and roll, som oppstod i USA seint i 1940- og
tidleg i 1950-åra og raskt spreidde seg til resten av verda. Det næraste
opphavet ligg i ei blanding av forskjellige svarte musikkformer på den tida, som
rhythm and blues og gospel med country and western. I 1951 byrja programleiaren
Alan Freed i Cleveland i Ohio å spele rhythm and blues-musikk (då kalla
«rasemusikk») for både eit kvitt og svart publikum, og blir rekna som den første
som brukte omgrepet «rock and roll» for å skildre musikken.

Det er omdiskutert kva song som kan reknast som den første rock and roll-songen.
Mogelege kandidatar er Goree Carter-songen «Rock Awhile» (1949); Jimmy Preston
sin «Rock the Joint» (1949), som seinare vart spelt inn av Bill Haley & His
Comets i 1952; og «Rocket 88» av Jackie Brenston and his Delta Cats (i røynda
Ike Turner og bandet hans Kings of Rhythm), spelt inn av Sam Phillips for Sun
Records i 1951. Fire år seinare vart Bill Haley sin «Rock Around the Clock»
(1955) den første rock and roll-songen som gjekk til topps på lista til
Billboard over mest selde og radiospelte songar, og opna døra verda over for
denne nye popkulturbølgja.

Det er òg blitt hevda at «That's All Right (Mama)» (1954), den første singelen
til Elvis Presley for Sun Records i Memphis, kan ha vore den første rock and
roll-songen, men på same tid låg Big Joe Turner sin «Shake, Rattle & Roll»,
seinare spelt inn av Haley, alt på toppen av Billboard R&B-lista. Andre artistar
med tidlege rock and roll-hittar var mellom andre Chuck Berry, Bo Diddley, Fats
Domino, Little Richard, Jerry Lee Lewis og Gene Vincent. Etter kort tid tok rock
and roll over i amerikanske platebutikkar og smørsongarar, som Eddie Fisher,
Perry Como og Patti Page, som hadde dominert salslistene det førre tiåret,
gjorde det langt dårlegare på listene.

Ut av rock and roll har det oppstått ei rekkje særeigne undersjangrar, som
rockabilly, der ein kombinerer rock and roll med «hillbilly»-country. Rockabilly
vart vanlegvis spelt av kvite songarar i midten av 1950-åra som Carl Perkins,
Jerry Lee Lewis, Buddy Holly og Elvis Presley. Av desse var det Elvis som hadde
størst salssuksess. På andre sida finn ein doo wop som la vekt på vokalharmoniar
og meiningslause tekstar (som sjangeren har fått namn frå), akkompagnert av lett
instrumentering. Denne sjangeren hadde opphav i afroamerikanske vokalgrupper frå
1930- til 1940-åra. Artistar som The Crows, The Penguins, The El Dorados og The
Turbans fekk alle store hittar, og grupper som The Platters, med songar som «The
Great Pretender» (1955), og The Coasters med komiske songar som «Yakety Yak»
(1958), var blant dei mest suksessrike rock and roll-artistane på denne tida.

Den elektriske gitaren vart òg populær på denne tida og det vart utvikla ein
spesifikk rock and roll-spelestil av gitaristar som Chuck Berry, Link Wray og
Scotty Moore. Elektrisk blues-gitaristar som Guitar Slim, Willie Johnson og Pat
Hare var tidleg i 1950-åra pionerar innan bruk av forvrenging og denne effekten
vart gjort populær av Chuck Berry i midten av 1950-åra. Willie Johnson og Pat
Hare var òg av dei første som brukte powerakkordar, og denne teknikken vart
gjort populær av Link Wray seint i 1950-åra.

I Storbritannia henta trad jazz- og folkemusikk-miljøa bluesartistar til
Storbritannia. Lonnie Donegan-hitten «Rock Island Line» frå 1955 vart
innverknadstung og var med på å utvikle ein trend med skiffle-grupper gjennom
heile landet. Mange av desse gruppene, som John Lennon sitt Quarrymen, gjekk
over til å spele rock and roll.

Musikkekspertane har vanlegvis rekna ein nedgang for rock and roll seint i 1950-
og tidleg i 1960-åra. I 1959 omkom Buddy Holly, The Big Bopper og Richie Valens
i ein flystyrt, Elvis drog i hæren og Little Richard trekte seg attende for å
bli predikant, Jerry Lee Lewis og Chuck Berry vart straffeforfølgde og
payolaskandalen braut ut (der viktige personar, inkludert Alan Freed, hadde
drive med muting og korrupsjon for å fremje forskjellige artistar og songar), og
dette gav ei kjensle av at rock and roll-tida var over.

Perioden seint i 1950- og tidleg i 1960-åra, mellom slutten av den første
innovasjonsperioden og det som i USA vart kjend som «den britiske bølgja», har
tradisjonelt blitt rekna som ei dødtid for rock and roll. I nyare tid har somme
forfattarar lagt vekt på viktige innovasjonar og trendar i denne perioden, som
gjorde den framtidige utviklinga av rocken mogeleg. Medan det var kvite,
mannlege artistar som hadde størst kommersiell suksess i den tidlege rock and
roll-perioden, særleg då rockabilly slo gjennom, var det svarte, kvinnelege
artistar som dominerte denne perioden. Rock and roll forsvann ikkje på slutten
av 1950-åra og noko av energien finn ein att i twist-dansen som var særs populær
tidleg i 1960-åra. Denne største artisten innan denne stilen var Chubby Checker.
Doo wop hadde ei nedgangstid seint i 1950-åra, men vart populær att tidleg i
1960-åra, med hittar for artistar som The Marcels, The Capris, Maurice Williams
and the Zodiacs og Shep and the Limelights. Fleire jentegrupper, som The
Chantels, The Shirelles og The Crystals vart popuære i denne perioden og la vekt
på harmoniar og ein polert produksjon som stod i kontrast til tidlegare rock and
roll. Somme av dei største hittane til jentegruppene var produkt av Brill
Building-stilen, kalla opp etter eit kvartal i New York der mange låtskrivarar
heldt til. Ein av desse hittane var The Shirelles sin «Will You Love Me
Tomorrow» som gjekk heilt til topps på salslista i USA i 1960, skriven av
låtskrivarparet Gerry Goffin og Carole King.

Cliff Richard fekk sin første britiske rock and roll-hit med «Move It», og var
medverkande til at britisk rock slo igjennom. I byrjinga av 1960-åra vart gruppa
hans The Shadows den mest suksessrike gruppa som spelte instrumentalar. Medan
rock 'n' roll glei over i lettare pop og balladar, var britiske rockegrupper på
klubbar og lokale danselokale kraftig påverka av bluesrock-pionerar som Alexis
Korner og byrja å spele med ein intensitet og eit driv ein sjeldan fann hos
kvite, amerikanske artistar.

På denne tida voks òg soul fram som ei stor kommersiell kraft. Soul utvikla seg
ut frå rhythm and blues med ei blanding av gospel og pop, og førte til pionerar
som Ray Charles og Sam Cooke frå midten av 1950-åra. Frå tidleg i 1960-åra
dominerte artistar som Marvin Gaye, James Brown, Aretha Franklin, Curtis
Mayfield og Stevie Wonder R&B-listene og gjekk stundom inn på poplistene. Dette
var med på å framskunde opphevinga av raseskilje, medan plateselskapa Motown og
Stax/Volt vart viktige krefter innan plateindustrien. Alle desse elementa, som
dei tette harmoniane i doo wop og jentegruppene, den nennsame låtskrivinga i
Brill Building og den polerte produksjonen innan soul, var med å påverke
Merseybeat-stilen, særleg den tidlege musikken til The Beatles, og via dei forma
desse stilartane seinare rockemusikk. Somme musikkhistorikarar har òg vist til
at det vart utvikla viktig og nyskapande teknikk som bygde på rock and roll i
denne perioden. Døme på dette er elektronisk handsaming av lyd av nyskaparar som
Joe Meek, og den utførlege produksjonsmetoden kalla Wall of Sound som Phil
Spector skapte.

Den instrumentale rock and roll-musikken til artistar som Duane Eddy, Link Wray
og The Ventures vart utvikla vidare av Dick Dale, som la til ein markant «våt»
romklang og rask og vekslande plukking på gitaren, i tillegg til at musikken var
påverka av Midtausten- og mexicansk musikk. Han produserte regionale hittar som
«Let's Go Trippin'» i 1961 og sette i gang eit surfemusikk-hysteri. Han følgde
opp med songar som «Misirlou» (1962). Som Dale and his Del-Tones oppstod dei
fleste tidlege surfebanda i Sør-California, som Bel-Airs, The Challengers og
Eddie & the Showmen. The Chantays fek ein nasjonal hit med «Pipeline» i 1963 og
den kanskje mest kjende surfemelodien var «Wipe Out» av The Surfaris frå 1963.

Surfemusikk fekk størst kommersiell suksess som vokalmusikk, særleg med The
Beach Boys, som vart skipa i Sør-California i 1961. Dei tidlege albuma deira
inneheld både instrumental surferock (mellom anna musikk av Dick Dale) og vokale
songar, og dei brukte element frå rock and roll og doo wop og tette harmoniar
frå popartistar som Four Freshmen. Den første hitten deira, «Surfin'» frå 1962,
nådde Billboard-lista og var med å gjere surfemusikkbølgja til eit nasjonalt
fenomen. Etter 1963 slutta gruppa å lage surfemusikk, medan Brian Wilson vart
den viktigaste låtskrivaren og produsenten deira. Andre vokalgrupper følgde, som
Ronny & the Daytonas med hitten «G. T. O.» (1964) og Rip Chords med «Hey Little
Cobra», som begge nådde topp 10 i USA. I lag med Beach Boys var den einaste
andre artisten med større suksess Jan & Dean, som nådde toppen av salslista med
«Surf City» (skriven i lag med Brian Wilson) i 1963. Surfemusikkbølgja og
karrieren til dei fleste surfeartistane enda stort sett brått då den britiske
bølgja starta i 1964. Berre Beach Boys klarte å fortsette karrieren sin utover i
1960-åra, og produserte ei rekkje hitsinglar og album, som det særs høgt akta
Pet Sounds i 1966. Dette albumet gjorde dei til det einaste amerikanske rocke-
eller popbandet som kunne matche The Beatles.

Mot slutten av 1962 hadde det som kom til å bli det britiske rockemiljøet starta
med beat-grupper som The Beatles, Gerry & the Pacemakers og The Searchers frå
Liverpool og Freddie and the Dreamers, Herman's Hermits og The Hollies frå
Manchester. Dei var inspirert av mange amerikanske musikkstilar, som soul,
rhythm and blues og surfemusikk, og i starten tolka dei kjende amerikanske
songar og spelte til dans. Band som The Animals frå Newcastle og Them frå
Belfast, og særleg dei frå London, som The Rolling Stones og The Yardbirds, var
mykje meir direkte påverka av rhythm and blues og seinare blues. Desse gruppene
byrja etter kort tid å spele sine eigne songar, og kombinertre amerikanske
musikkformer med ein energisk rytme. Beat-banda spelte ofte «livlege,
uimotståelege melodiar», medan tidlege britiske rhythm and blues-band lente meir
mot mindre seksuell uskuld, meir aggressive songar, og hadde ofte ei
anti-etablissement-haldning. Særleg i den første tida kryssa desse to tendensane
ofte over i kvarandre. Med The Beatles i spissen byrja beat-gruppene i 1963 å få
nasjonal suksess i Storbritannia, og dei meir rhythm and blues-fokuserte
artistane følgde kort tid etter.

«I Want to Hold Your Hand» vart den første hitten til The Beatles som nådde
toppen av Billboard Hot 100, og låg sju veker på toppen og i alt 15 veker inne
på lista. Den første framsyninga deira på The Ed Sullivan Show den 9. februar
1964, som vart sett av kring 73 millionar sjåarar (på den tida rekord for eit
amerikansk fjernsynsprogram), vert ofte rekna som ein milepåle i amerikansk
popkultur. The Beatles vart sidan det mestseljande rockebandet i historia og
fleire britiske band følgde dei kort tid etter inn på dei amerikanske
salslistene. Dei neste to åra dominerte britiske artistar salslistene både i
heimlandet og i USA med Peter and Gordon, The Animals, Manfred Mann, Petula
Clark, Freddie and the Dreamers, Wayne Fontana and the Mindbenders, Herman's
Hermits, The Rolling Stones, The Troggs og Donovan som alle hadde ein eller
fleire nummer-ein-singlar. Andre store artistar som var ein del av bølgja var
The Kinks og The Dave Clark Five.

Den britiske bølgja var med å gjere rock and roll-produksjonen internasjonal og
var ein døropnar for britiske (og irske) artistar til internasjonal suksess. I
Amerika tydde bølgja slutten for instrumental surfemusikk, vokale jentegrupper
og (for ei stund) tenåringsidola, som hadde dominert dei amerikanske salslistene
på slutten av 1950-åra og tidleg i 1960-åra. Bølgja svekka karrieren til
etablerte R&B-artistar som Fats Domino og Chubby Checker og hindra til og med
suksess for overlevande rock and roll-artistar, som Elvis. Den britiske bølgja
spelte òg ei stor rolle i å forme rockesjangeren, og standarden for rockeband
var vekt på gitarar og trommer og det å skrive sine eigne songar som
songar-låtskrivarar.

Garagerock var ei rå form for rockemusikk, og var særleg dominerande i
Nord-Amerika i midten av 1960-åra. Sjangeren fekk dette namnet fordi det var ei
oppfatning at banda øvde i garasjen i forstadsheimane til foreldra.
Garagerocksongar handla ofte om traume i livet på high school, og songar om
«løgnaktige jenter» var særleg vanleg. Tekstane og framføringa var ofte meir
aggressiv enn det som var vanleg på den tida, og vokalen var ofte knurrande
eller skrikande. Songane varierte frå primitiv musikk med ein akkord (som The
Seeds) til kvalitet som nærma seg studiomusikarar (The Knickerbockers, The
Remains og The Fifth Estate). Det var òg variasjonar frå region til region i
landet og i fleire område av landet oppstod det blømande miljø, særleg i
California og Texas. Statane Washington og Oregon hadde kanskje den mest
definerte, regionale stilen.

Stilen hadde utvikla seg frå regionale miljø så tidleg som 1958. «Tall Cool One»
(1959) av The Wailers og «Louie Louie» av The Kingsmen (1963) er dei mest kjende
døma på det tidlege stadiet av sjangeren. Innan 1963 byrja garagebanda å krype
inn på dei nasjonale listene, som Paul Revere and the Raiders (Boise), The
Trashmen (Minneapolis) og The Rivieras (South Bend i Indiana). Andre
innverknadstunge garageband, som The Sonics (Tacoma i Washington), kom aldri inn
på Billboard Hot 100. I denne tidlege perioden var mange av banda kraftig
påverka av surferock og det var mange kryssingar mellom garasjerock og fratrock,
som stundom vert rekna som ein undersjanger av garasjerock.

Den britiske bølgja i 1964–66 påverka garagebanda i stor grad, og gav dei eit
nasjonalt publikum. Dette førte til at mange (ofte surfe- eller hot rod-grupper)
byrja å etterlikne den britisk stilen, og mange andre vart inspirerte til å
starte eigne band. Det fanst tusenvis av garasjeband i USA og Canada i denne
tida og dei produserte hundrevis av regionale hittar. Døme på dette er «The
Witch» av The Sonics (1965) frå Tacoma, «Where You Gonna Go» av Unrelated
Segments (1967) frå Detroit, «Girl I Got News for You» av Birdwatchers (1966)
frå Miami og «1–2–5» av The Haunted frå Montreal. Trass i at mange band fekk
kontrakt med store nasjonale eller regionale selskap, var dei fleste kommersielt
mislukka. Ein er stort sett samde om at garasjerocken hadde eit kommersielt og
kunstnarisk høgdepunkt kring 1966. Innan 1968 hadde stilen stort sett forsvunne
frå dei nasjonale og lokale listene då mange av amatørmusikarane byrja å
studere, arbeide eller måtte inn i militæret. Det utvikla seg nye stilartar som
ertatta garasjerocken (som bluesrock, progressiv rock og countryrock). I Detroit
heldt arva etter garasjerocken seg levande inn i starten av 1970-åra, med band
som MC5 og The Stooges, som spelte ein langt meir aggressiv form for
garasjerock. Desse banda fekk merkelappen punkrock og vert i dag ofte rekna som
proto-punk eller proto-hardrock.

Omgrepet pop har blitt nytta sidan tidleg på 1900-talet for å vise til populær
musikk generelt, men frå midten av 1950-åra vart det brukt om ein særeigen
sjanger, retta mot ungdomsmarknaden, og ofte skildra som eit mildare alternativ
til rock and roll. Etter den britiske bølgja, frå kring 1967, vart det i aukande
grad nytta som ein motsetnad til omgrepet rock, for å skildre ei musikkform som
var meir kommersiell, kortvarig og tilgjengeleg. I motsetnad byrja rocken å
fokusere på lengre verk, særleg album, og var ofte knytt til særeigne
subkulturar (som motkulturen i 1960-åra). Det vart lagt vekt på kunstnariske
verdiar og «autentisitet», konsertar og musikarar som var dyktige på instrumenta
sine eller dyktige songarar.

Likevel har mykje av pop- og rockemusikken ein liknande stil, instrumentering og
liknande tekstar. Omgrepa «pop-rock» og «power pop» har blitt nytta til å
skildre meir kommersiell suksessrik musikk som nyttar mange element frå, eller
forma til, rocken. Pop-rock har blitt definert som ein «livleg variant av
rockemusikken representert av artistar som Elton John, Paul McCartney, The
Everly Brothers, Rod Stewart, Chicago og Peter Frampton». Omgrepet power pop
vart namnsett av Pete Townshend frå The Who i 1966, men ikkje mykje brukt før
det vart nytta om band som Badfinger i 1970-åra, som var ein av dei største
salssuksessane på den tida.

Sjølv om den første delen av den britiske bølgja i amerikansk popmusikk var
gjennom beat- og R&B-baserte band, kom det kort tid etter ei ny bølgje med band
som var direkte inspirerte av amerikansk blues, som the Rolling Stones og the
Yardbirds. Britiske bluesmusikarar seint i 1950- og tidleg i 1960-åra var
inspirert av den akustiske stilen til artistar som Lead Belly, som hadde stor
påverknad å skiffle-bølgja, og Robert Johnson. Etter kvart byrja dei å spele ein
høglydt forsterkarbasert stil med elektrisk gitar, basert på Chicagoblues,
særleg etter Muddy Waters turnerte i Storbritannia i 1958. Dette fekk Cyril
Davies og gitaristen Alexis Korner til å danne bandet Blues Incorporated. Bandet
omfatta og inspirerte mange av artistane i den britiske blues-bølgja som følgde,
mellom andre medlemmar av the Rolling Stones og Cream. Dei kombinerte
bluesstandardar og bluesformer med rock.

Det andre hovudsenteret i britisk blues var kring John Mayall som skipa
Bluesbreakers, med medlemmmar som Eric Clapton (etter han slutta i The
Yardbirds) og seinare Peter Green. Særleg viktig var utgjevinga av Blues
Breakers with Eric Clapton (Beano) (1966), som vert rekna som eit av dei første
britiske bluesinnspelingane med ein stil som vart mykje etterlikna i både
Storbritannia og USA. Eric Clapton danna sidan supergruppene Cream, Blind Faith
og Derek and the Dominos, etterfølgd av ein omfattande solokarriere som var med
å føre bluesrocken ut til eit stort publikum. Green og rytmeseksjonen i
Bluesbreaker, Mick Fleetwood og John McVie, danna Peter Green sitt Fleetwood
Mac, som var av dei som oppnådde størst suksess innan sjangeren. Seint i
1960-åra gjekk Jeff Beck, som òg hadde spelt i the Yardbirds, frå bluesrock og i
retning av tungrock med bandet sitt, the Jeff Beck Group. Den siste
Yardbirds-gitaristen var Jimmy Page. Han danna The New Yardbirds av restane av
bandet og dette vart raskt Led Zeppelin. Mange av songane på dei første tre
albuma deira, og stundom seinare i karrieren, var utvida versjonar av
tradisjonelle bluessongar.

Ein av pionerane innan bluesrock i Amerika var gitaristen Lonnie Mack tidleg i
1960-åra, men sjangeren byrja å ta av i midten av 1960-åra, då artistane utvikla
ein liknande stil som dei britiske bluesmusikarane. Viktige artistar var Paul
Butterfield (som hadde eit band som fungerte som Mayall sitt Bluesbreakers i
Storbritannia og var utgangspunkt for mange suksessrike musikarar), Canned Heat,
det tidlege Jefferson Airplane, Janis Joplin, Johnny Winter, the J. Geils Band
og Jimi Hendrix med hans powertrioar, the Jimi Hendrix Experience og Band of
Gypsys. Hendrix var ein gitarvirtuos og underhaldar som vart etterlikna av dei
fleste på slutten av tiåret. Bluesrockband frå sørstatane, som Allman Brothers
Band, Lynyrd Skynyrd og ZZ Top, nytta countryelement i stilen sin og skapte ein
særeigen southern rock.

Tidlege bluesrockband etterlikna ofte jazz, og spelte lange, involverte
improvisasjonar, som seinare vart eit viktig element i progressiv rock. Frå
kring 1967 flytta band som Cream og the Jimi Hendrix Experience seg bort frå
rein blues-basert musikk til psykedelia. I 1970-åra vart bluesrocken tyngre og
meir riff-basert, som til dømes hos Led Zeppelin og Deep Purple, og linjene
mellom bluesrock og hardrock «var berre så vidt synlege», då banda byrja å spele
inn rockealbum. Sjangeren fortsette inn i 1970-åra med artistar som George
Thorogood og Pat Travers, men særleg i Storbritannia (utanom grupper som Status
Quo og Foghat som flytta seg mot ein form for høgenergisk og repeterande
boogierock) vart band meir fokusert på å utvikle heavy metal, og bluesrock byrja
å bli mindre populært.

I 1960-åra hadde miljøet som utvikla seg ut frå den amerikanske
visesong-gjenreisinga vokse til ei stor rørsle, og brukte tradisjonell musikk og
nye songar skrivne i ein tradisjonell stil, vanlegvis på akustiske instrument.
Pionerar innan sjangeren i Amerika var artistar som Woody Guthrie og Pete Seeger
og var ofte knytt til progressiv eller arbeidarpolitikk. Tidleg i 1960-åra gjekk
artistar som Joan Baez og Bob Dylan fremst i denne rørsla som
songar-låtskrivarar. Dylan hadde byrja å nå ut til eit stort publikum med hittar
som «Blowin' in the Wind» (1963) og «Masters of War» (1963), som førte
«protestsongar» ut til eit større publikum. Sjølv om rocken og visesongen hadde
byrja å påverke kvarandre, hadde dei stort sett vore heilt fråskilde sjangrar,
ofte med sine heilt eigne publikum.

Tidlege forsøk på å kombinere element av visesong og rock var the Animals sin
«House of the Rising Sun» (1964), som vart den første kommersielt suksessrike
visesongen som vart spelt inn med rock and roll-instrumenteringog the Beatles
sin «I'm a Loser» (1964), som utan tvil var den første Beatles-songen som var
direkte inspirert av Dylan. Ein reknar vanlegvis at folkrockrørsla tok av med
The Byrds si innspeling av Dylan-songen «Mr. Tambourine Man», som toppa listene
i 1965. Med medlemmar som hadde vore ein del av det kafébaserte visemiljøet i
Los Angeles, byrja the Byrds å bruke rockeinstrumentering, med trommer og ein
12-strengs Rickenbacker-gitar, og dette vart eit viktig element i korleis
sjangeren høyrdest ut. Seinare det året byrja Dylan å bruke elektriske
instrument, noko som krenka mange puritanske visetilhengjarar. Songen hans «Like
a Rolling Stone» vart ein amerikansk hitsingel. Folkrock tok særleg av i
California, der artistar som The Mamas & the Papas og Crosby, Stills and Nash
brukte elektriske instrument, og i New York, der ein fekk artistar som The
Lovin' Spoonful og Simon and Garfunkel. Sistnemnde sin akustiske «The Sounds of
Silence» (1965) vart miksa på ny med rockeinstrument og vart den første av mange
hittar for duoen.

Desse artistane inspirerte direkte britiske artistar som Donovan og Fairport
Convention. I 1969 slutta Fairport Convention å spele ei blanding av amerikanske
coverversjonar og Dylan-aktige songar og byrja å spele tradisjonelle engelske
viser på elektriske instrument. Band som Pentangle, Steeleye Span og The Albion
Band byrja å spele denne elektriske visemusikken, som igjen førte til at irske
grupper som Horslips og skotske artistar som JSD Band, Spencer's Feat og seinare
Five Hand Reel, byrja å bruke sin tradisjonelle musikk til å skape ei grein av
keltisk rock tidleg i 1970-åra. Alan Stivell i Bretagne gjorde mykje av det same
der.

Folkrocken nådde eit kommersielt høgdepunkt i perioden 1967-1968, før mange av
artistar flytta seg i forskjellige andre retningar, inkludert Dylan og the
Byrds, som byrja å utvikle countryrock.Blandinga av visemusikk og rock vert
rekna som ein viktig faktor i utviklinga av rocken, og førte inn element av
psykedelia, og var med å utvikle ideane om songar-låtskrivaren, protestsongen og
konseptet om «autentisitet».

Den LSD-inspirerte stemninga i den psykedeliske musikken byrja i visemiljøet med
det New York-baserte Holy Modal Rounders som brukte omgrepet i 1964 på
innspelinga «Hesitation Blues». Den første gruppa som marknadsførte seg som
psykedelisk rock var the 13th Floor Elevators frå Texas, mot slutten av 1965.
Dei spelte inn eit album som klårt synte retninga deira, med The Psychedelic
Sounds of the 13th Floor Elevators året etter. The Beatles introduserte mange av
dei store elementa frå den psykedeliske stilen for eit stort publikum i denne
perioden, med «I Feel Fine» som nyttar gitarfeedback. Seint i 1965 inneheldt
albumet Rubber Soul ein sitar på «Norwegian Wood» og dei nytta baklengsmaskering
på B-sida «Rain» i 1966 og andre songar som kom ut på Revolver seinare på året.

Psykedelisk rock tok særleg av i det blømande musikkmiljøet i California då
grupper følgde the Byrds frå visesong til folkrock frå 1965. Den psykedeliske
levestilen hadde alt utvikla seg i San Francisco og kjende produkt av dette
miljøet var the Grateful Dead, Country Joe and the Fish, the Great Society og
Jefferson Airplane. The Byrds flytta eg raskt frå rein folkrock i 1966 med
singelen «Eight Miles High», som ofte vert rekna som ein referanse til dopbruk.
I Storbritannia var innverknadsrike band i sjangeren The Yardbirds, som med Jeff
Beck som gitarist flytta seg stadig meir inn i psykedelisk territorium, og la
til kjappe, improviserte «rave ups», gregoriansk korsong og verdsmusikk i
songane sine, som «Still I'm Sad» (1965) og «Over Under Sideways Down» (1966).
Frå 1966 dukka nye artistar som Pink Floyd, Traffic og Soft Machine opp i det
britiske undergrunnsmiljøet i Nord-London. Same året gav Donovan ut det
visepåverka hitalbumet Sunshine Superman, som vert rekna som ei av dei første
psykedeliske popplatene, i tillegg til debutane til bluesrockbanda Cream og the
Jimi Hendrix Experience, som hadde med gitartunge jammar som vart ein viktig del
av psykedeliaen.

Psykedelisk rock nådde høgdepunktet dei siste åra av 60-talet. I 1967 gav the
Beatles ut den definitive psykedeliske ytringa med Sgt. Pepper's Lonely Hearts
Club Band, mellom anna med den kontroversielle songen «Lucy in the Sky with
Diamonds». The Rolling Stones svarte seinare på året med Their Satanic Majesties
Request. Pink Floyd spelte inn det som vert rekna som det beste psykedeliske
verket deira, The Piper at the Gates of Dawn. I Amerika vart Summer of Love
innleidd av hendinga Human Be-In og nådde ein topp med Monterey Pop Festival.
Sistnemnde var med på å gjere Jimi Hendrix og the Who til store stjerner i
Amerika. The Who-songelen «I Can See for Miles» var ein psykdelisk song. Viktige
innspelingar innan sjangeren var òg Jefferson Airplane sin Surrealistic Pillow
og the Doors sitt Strange Days. Desse trendane nådde eit klimaks i 1969 med
Woodstockfestivalen, der dei fleste store psykedeliske artistane spelte. På
slutten av tiåret var den pskyedeliske rocken på veg attende. Brian Wilson i the
Beach Boys, Brian Jones i the Rolling Stones, Peter Green i Fleetwood Mac og Syd
Barrett i Pink Floyd var tidlege «syreoffer», the Jimi Hendrix Experience og
Cream var oppløyste før tiåret var over og mange av dei overlevande artistane
flytta seg bort frå psykedeliaen og attende til ein meir grunnleggande
«rootsrock», ei vidare eksperimentering med progressiv rock, eller riffbasert
tungrock.

Progressiv rock er eit omgrep som stundom vert nytta omvekslande med kunstrock
og gjekk utover dei etablerte musikalske formlane i rocken og eksperimenterte
med forskjellige instrument, songtypar og former. Frå midten av 1960-åra hadde
the Left Banke, the Beatles, the Rolling Stones og the Beach Boys brukt cembalo,
blåseinstrument og strykarar på innspelingane sine og skapte ei form form
Baroque rock. Dette kan ein høyre på singlar som Procol Harum sin «A Whiter
Shade of Pale» (1967) med sin Bach-inspirerte introduksjon. The Moody Blues
brukte eit fullt orkester på albumet Days of Future Passed (1967) og skapte
sidan orkesterlydar med synthesiserar. I progressiv rock vert det ofte nytta
klassisk orkestrering, klaverinstrument og synthesiserar, i tillegg til det
etablerte rockeformatet med gitarar, bass og trommer.

Det var ofte vanleg med instrumentalar, medan songar med tekst stundom var
omgrepsmessige, abstrakte eller basert på fantasi og science fiction. The Pretty
Things-albumet SF Sorrow (1968), the Who sitt Tommy (1969) og the Kinks-albumet
Arthur (Or the Decline and Fall of the British Empire) (1969) introduserte
formatet rockeopera og opna døra for konseptalbum, som ofte fortel ei episk soge
eller har eit felles tema. Debutalbumet til King Crimson frå 1969, In the Court
of the Crimson King, blanda mektige gitarriff og mellotron, med jazz og
symfonisk musikk, og vert ofte rekna som ein milepåle for progressiv rock. Dette
var med på å spreie sjangeren tidleg i 1970-åra blant eksisterande bluesrock- og
psykedeliaband, i tillegg til at nye artistar oppstod.

Canterbury scene var eit miljø av artistar som Soft Machine, som flytta seg frå
psykedelia, via jazz, til ein meir vidstrekt hardrock. Band i dette miljøet var
mellom andre Caravan, Hatfield and the North, Gong og National Health. Pink
Floyd fekk stor kommersiell suksess etter å ha flytta seg bort frå psykedeliaen
då Syd Barrett forsvann i 1968. The Dark Side of the Moon (1973) vert rekna som
eit meisterverk i sjangeren og vart eit av dei mestseljande albuma gjennom
tidene. Det vart lagt vekt på instrumental virtuositet, og i band som Yes fekk
både gitaristen Steve Howe og klaverspelaren Rick Wakeman vist seg fram, medan
Emerson, Lake & Palmer var ei supergruppe som skapte noko av den mest teknisk
krevjande musikken innan sjangeren. Jethro Tull og Genesis gjekk i ganske så
forskjellige, men tydeleg engelske, musikalske retningar. Renaissance, som vart
skipa i 1969 av dei tidlegare Yardbirds-medlemmane Jim McCarty og Keith Relf,
utvikla seg til eit konseptrikt band med vokalisten Annie Haslam. Dei fleste
britiske banda innan sjangeren hadde kultstatus med relativt få fans, men eit
par band, som Pink Floyd, Genesis og Jethro Tull, klarte å skape topp 10-singlar
og bryte gjennom på den amerikanske marknaden.

Den amerikanske greina av progressiv rock varierte frå dei ekletiske og
nyskapande Frank Zappa, Captain Beefheart og Blood, Sweat & Tears, til meir
poprock-orienterte band som Boston, Foreigner, Kansas, Journey og Styx. Desse
banda, i tillegg til dei britiske banda Supertramp og ELO, var alle påverka av
progrock og var av dei mest kommersielt suksessrike artistane i 1970-åra. Dei
starta ein periode med pomp og prakt eller arenarock, som varte fram til
kostnaden av store, komplekse show (ofte med teatralske scener og
spesialeffektar) vart for store og dei vart erstatta av meir økonomiske
rockefestivalar i 1990-åra.

Vektlegginga av instrumentalar innan sjangeren førte til album som Tubular Bells
av Mike Oldfield (1973), som vart ein hit verda over. Instrumental rock var
særleg viktig på kontinentet i Europa, der band som Kraftwerk, Tangerine Dream,
Can og Faust på den måten omgjekk språkbarrieren. Den synthesiser-tunge
«krautrocken» deira, i lag med musikken til Brian Eno (som ei tid var
klaverspelar i Roxy Music), vart viktige inspirasjonskjelder for den seinare
elektroniske rocken. Då punkrocken kom på banen og teknologien endra seg seint i
1970-åra, vart progressiv rock stadig oftare avvist som pretensiøs og oppblåst.
Mange band forsvann, men somme, som Genesis, ELP, Yes og Pink Floyd, fortsette
suksessen med hitalbum og populære verdsturnear. Somme av banda som dukka opp i
kjølvatnet av punken, som Siouxsie and the Banshees, Ultravox og Simple Minds,
synte påverknad frå progressiv rock, i tillegg til den meir vanlege anerkjente
påverknaden frå punken.

Mange artistar såg på det psykedeliske miljøet som utsvevande og overlessa, og
ønskte å gå mot ei enklare form for rock and roll, som i dag blir omtalt som
rootsrock. Denne sjangeren tok inn element av dei opphavlege
inspirasjonskjeldene, særleg country og folkemusikk, og ein skapte countryrock
og Southern rock. I 1966 drog Bob Dylan til Nashville for å spele inn albumet
Blonde on Blonde. Dette albumet, og seinare meir tydeleg countryaktige album,
har blitt rekna som starten på sjangeren countryfolk, ein veg mange, stort sett
akustiske, folkemusikarar gjekk. Andre artistar følgde denne trenden mot det
meir enkle, som den kanadisk gruppa the Band og California-baserte Creedence
Clearwater Revival, som begge blanda enkel rock and roll med viser, country og
blues, og vart blant dei mest suksessrike og innverknadsrike banda frå slutten
av 1960-åra. Den same rørsla var byrjinga på platekarrieren til soloartistar frå
Californa som Ry Cooder, Bonnie Raitt og Lowell George, og påverka musikken til
etablerte artistar som the Rolling Stones på Beggar's Banquet (1968) og the
Beatles på Let It Be (1970).

I 1968 spelte Gram Parsons inn Safe at Home med International Submarine Band,
som utan tvil var det første verkelege countryrockalbumet. Seinare det året vart
han med i the Byrds for albumet Sweetheart of the Rodeo (1968), som generelt
vert rekna som ei av dei viktigaste innspelingane i sjangeren. The Byrds
fortsette i same gata, medan Parsons slutta og slo seg saman med eit anna
tidlegare Byrds-medlem, Chris Hillman, og danna the Flying Burrito Brothers som
var med på å gje sjangeren respekt, før Parsons slutta for å konsentrere seg om
solokarrieren sin. Band i California som byrja å spele countryrock var mellom
andre Hearts and Flowers, Poco, New Riders of the Purple Sage, the Beau
Brummels, og Nitty Gritty Dirt Band. Somme artistar fekk òg ein renessanse med å
slutte seg til countrystilen, som the Everly Brothers, det tidlegare
tenåringsidolet Rick Nelson, som vart frontmann i the Stone Canyon Band, det
tidlegare the Monkees-medlemmet Mike Nesmith, som danna First National Band, og
Neil Young. The Dillards var eit av dei få banda som gjekk andre vegen, frå
country mot rock. Den største kommersielle suksessen i 1970-åra blant
countryrockartistane hadde mellom andre Doobie Brothers, Emmylou Harris, Linda
Ronstadt og Eagles (som bestod av medlemmar frå the Burritos, Poco og Stone
Canyon Band). Eagles vart blant dei mest suksessrike artistane på denne tida,
uansett sjanger, og gav ut album som Hotel California (1976).

The Allman Brothers Band vert vanlegvis rekna som grunnleggjarane av Southern
rock. Dei utvikla ein særeigen stil, som stor sett kom frå bluesrock, med
element av boogie, soul og country tidleg i 1970-åra. Den mest suksessrike
artisten som følgde dei var Lynyrd Skynyrd, som var med på å etablere «Good ol'
boy»-imaget til undersjangeren og var med å forme gitarrocken i 1970-åra.
Etterfølgjarane deira omfatta fusion/progressiv-instrumentalistane Dixie Dregs,
det meir countryaktige Outlaws, den meir jazza Wet Willie og the Ozark Mountain
Daredevils, som nytta element av R&B og gospel. Etter at the Allmans og Lynyrd
Skynyrd mista fleire av dei originale medlemmane, byrja sjangeren å bli mindre
populær utover i 1970-åra, men vart opprettheldt i 1980-åra med artistar som .38
Special, Molly Hatchet og the Marshall Tucker Band.

Noreg hadde òg eit progressivt rockemiljø som starta i 1971 med albumet
Friendship av Junipher Greene. Andre progressive band var Folque som blanda rock
med norsk folkemusikk, og band som Ruphus, Aunt Mary, Popol Vuh, Prudence og
Høst.

Seint i 1960-åra dukka jazzrocken opp som ein eigen underssjanger av bluesrock,
psykedelisk og progressiv rock. Dei blanda krafta i rocken med den musikalske
kompleksiteten og improvisasjonselementa i jazzen. AllMusic skreiv at omgrepet
jazzrock «kan syne til dei mest høglydte, villaste, mest elektrifiserte
fusion-banda i jazz-leiren, men oftast skildrar det artistane som kom frå
rockesida av likninga. Jazzrock voks opp frå dei mest kunstnarisk ambisiøse
undersjangrane av rocken seint i 1960-åra og tidleg i 1970-åra», inkludert
songar-låtskrivar-rørsla. Mange tidlege amerikanske rock and roll-musikarar
hadde byrja i jazz og teke med seg desse elementa inn i den nye musikken. I
Storbritannia hadde bluesrocken og mange av dei leiande musikarane, som Ginger
Baker og Jack Bruce frå det Eric Clapton-fronta bandet Cream, kom frå det
britiske jazzmiljøet. Den første verkelege jazzrockinnspelinga vert ofte rekna
for å vere det einaste albumet til det relativt obskure New York-baserte bandet
the Free Spirits med Out of Sight and Sound (1966). Dei første gruppene av band
som sjølv byrja å bruke merkelappen var R&B-orienterte, kvite rockeband med
jazzaktige blåserekkjer, som Electric Flag, Blood, Sweat & Tears og Chicago.
Chicago vart av dei mest kommersielt suksessrike artistane seint i 1960- og
tidleg i 1970-åra.

Britiske artistar som dukka opp i same perioden frå bluesmiljøet var mellom
andre Nucleus og Colosseum som brukte dei tonale og improvisasjonsbaserte sidene
ved jazzen. Frå psykedelisk rock og Canterbury scene kom Soft Machine, som
skapte ein av dei kunstnarisk mest suksessrike blaningane av dei to sjangrane.
Den kanskje mest kritikarroste blandinga kom frå jazzsida av likninga, med Miles
Davis, som var særleg inspirert av Jimi Hendrix, og brukte rockeinstrumentering
på albumet Bitches Brew (1970). Dette vart ei stor inspirasjonskjelde for
rockepåverka jazzartistar som Herbie Hancock, Chick Corea og Weather Report.
Sjangeren vart mindre populær mot slutten av 1970-åra, då ei mildare form for
fusion tok over, men artistar som Steely Dan, Frank Zappa og Joni Mitchell
spelte inn viktige jazz-påverka album i denne perioden og har fortsett å vere
store inspirasjonskjelder for rocken.

Glamrock utvikla seg frå dei engelske psykedeliske miljøa og kunstrockmiljøa frå
slutten av 1960-åra og kan reknast som ei forlenging av og reaksjon på desse
trendane. Sjangeren er musikalsk mangfaldig, og varierte mellom enkel rock and
roll hos Alvin Stardust og den komplekse kunstrocken til Roxy Music. Glamrocken
kan like mykje reknast som ein mote som ein musikalsk undersjanger. Visuelt var
det ei blanding av forskjellige stilartar, frå 30-tals Hollywood-glamour, til
den erotiske tiltrekningskrafta til pin-up-modellar på 50-talet, førkrigs
kabaretteater, viktorianske litterære og symbolist-stilar, science fiction, til
antikk og okkult mystisisme og mytologi. Det kom til syne i prangande klede,
sminke, frisyrar og plattformsko. Glam er mest kjend for den seksuelle og
kjønnlege fleirtydigheita og den androgyne utsjånaden til artistane, i tillegg
til at det vart mykje teatralske element. Før glamrocken slo ut for fullt hadde
ein sett manipulering av kjønnsidentitet hos amerikanske artistar som the
Cockettes og Alice Cooper.

Opphavet til glamrock er assosiert med Marc Bolan, som hadde kalla viseduoen sin
T. Rex og byrja å spele elektriske instrument på slutten av 1960-åra. Starten på
glamrocken er ofte rekna som framsyninga hans på det britiske
fjernsynsprogrammet Top of the Pops i desember 1970, der han gjekk i glitter og
spelte den første hitten sin, «Ride a White Swan». Frå 1971 hadde den gryande
stjerna David Bowie utvikla Ziggy Stardust-personen sin, og nytta element av
profesjonell sminke, pantomime og performance på konsertane sine. Desse
artistane vart raskt etterfølgd av artistar som Roxy Music, Sweet, Slade, Mott
the Hoople, Mud og Alvin Stardust. Dei var særs populære på dei britiske
singellistene, men få av dei gjorde det særleg godt i USA. Bowie var det store
unntaket og vart ei internasjonal superstjerne og amerikanske artistar som Lou
Reed, Iggy Pop, New York Dolls og Jobriath tok til seg ein del av
glamrockstilen, ofte kalla «glitter-rock», men med mørkare tekstar enn dei
britiske motpartane. I Storbritannia synte glitter-rock oftast til den ekstreme
versjonen av glam, som Gary Glitter og bandet hans Glitter Band utøvde. Dei fekk
18 topp 10-singlar i Storbritannia mellom 1972 og 1976. Ei ny bølgje med
glamrockartistar, som Suzi Quatro, Roy Wood sitt Wizzard og Sparks, dominerte
dei britiske singellistene frå kring 1974 til 1976. Andre artistar, vanlegvis
ikkje rekna som sentrale for sjangeren, byrja òg å bruke glam-stilen, som Rod
Stewart, Elton John, Queen og sjølv the Rolling Stones. Glamrocken påverka òg
direkte seinare artistar som Kiss og Adam Ant, og meir indirekte danninga av
gothic rock og glam metal i tillegg til punkrocken, som var med på ende
glam-moten frå kring 1976. Glam har sidan hatt sporadiske tilbakekomstar gjennom
band som Chainsaw Kittens, the Darkness og i R&B-varianten Prince.

Frå seint i 1960-åra vart det vanleg å dele den populære rockemusikken i soft-
og hardrock. Softrock kom ofte frå folkrock, med akustiske instrument og meir
vekt på melodi og harmoniar. Store artistar var Carole King, Cat Stevens og
James Taylor. Sjangeren hadde det kommersielle høgdepunktet på midten og slutten
av 1970-åra med artistar som Billy Joel, America og ein ny variant av Fleetwood
Mac. Albumet deira Rumours (1977) vart det mestseljande albumet det tiåret
uansett sjanger. På den andre sida var hardrock som ofte hadde ein fot i
bluesrocken og spelte høgare og med meir intensitet. Det vert ofte lagt vekt på
elektrisk gitar, både som rytmeinstrument med enkle, repeterande riff, og som
soloinstrument, og ofte med forvrenging og andre effektar. Viktige artistar i
den britiske bølgja var the Who og the Kinks, i tillegg til artistar frå den
psykedeliske perioden som Cream, Jimi Hendrix og the Jeff Beck Group.
Hardrock-påverka band som fekk internasjonal suksess seinare i 1970-åra var
mellom andre Queen, Thin Lizzy, Aerosmith og AC/DC.

Frå seint i 1960-åra vart omgrepet «heavy metal» nytta til å skildre hardrock
som vart spelt med enno høgare volum og intensitet, og vart først nytta som eit
adjektiv, før det tidleg i 1970-åra vart eit substantiv. Omgrepet vart først
omtalt i ein song i Steppenwolf-songen «Born to Be Wild» (1967) og vart etter
kvart assosiert med pionerband som Blue Cheer frå San Francisco og Grand Funk
Railroad frå Michigan. I 1970 var det tre viktige britiske band som utvikla ein
karakteristisk stil som var med å forme undersjangeren. Led Zeppelin brukte
element av fantasy i sin rifftunge bluesrock, Deep Purple henta inn element av
symfonisk musikk og mellomalderen frå den progressive rockefasen sin og Black
Sabbath introduserte aspekt av gotisk og modal harmoni som var med å skape ein
«mørkare» stil. Desse elementa vart teken vidare av den «andre generasjonen» av
heavy metal-band seint i 1970-åra, som Judas Priest, UFO, Motörhead og Rainbow
frå Storbritannia, Kiss, Ted Nugent og Blue Öyster Cult frå USA, Rush frå Canada
og Scorpions frå Tyskland, som alle var med på å gjere sjangeren populær. Trass
i at musikken vart lite spelt på radio og gjorde det dårleg på singellistene,
fekk heavy metal-musikken på slutten av 1970-åra mange fans, særleg blant menn
frå arbeidarklassen i Nord-Amerika og Europa.

Rock, og særleg heavy metal, har blitt kritisert av somme kristne leiarar, som
har fordømd musikken som umoralsk, antikristen og til og med demonisk. Likevel
byrja kristenrocken å utvikle seg seint i 1960-åra, særleg ut frå Jesusrørsla i
Sør-California. Det dukka opp som ein undersjanger i 1970-åra med artistar som
Larry Norman, vanlegvis rekna som den første store «stjerna» innan kristenrock.
Sjangeren var særleg populær i USA. Mange kristne rockeartistar har band til det
moderne kristenmusikkmiljøet, medan andre band og artistar var meir
sjølvstendige. Sidan 1980-åra har kristne rockeartistar hatt større suksess, som
den amerikanske gospel-til-pop-artisten Amy Grant og den britiske songaren Cliff
Richard. Medan desse artistane stort sett vart aksepterte i kristne samfunn, var
kristne band som spelte heavy rock og glam metal i 1980-åra, som Petra og
Stryper, meir kontroversielle. Frå 1990-åra var det stadig fleire artistar som
prøvde å unngå kristenbandstempelet, og føretrekte å bli sett på som «vanlege»
rockegrupper som òg var kristne. Dette var til dømes band som P.O.D og
Collective Soul.

Punkrock vart utvikla mellom 1974 og 1976 i USA og Storbritannia. Sjangeren
hadde røter i garasjerock og andre former av det som i dag vert kalla protopunk.
Punkrockband unngjekk det dei såg på som det overdådige i den populære rocken i
1970-åra. Dei skapte ein kjapp, skarp musikk, ofte med korte songar, enkel
instrumentering og ofte tekstar med politisk innhald som var mot
«etablissementet». Punken hadde ofte ein gjer-det-sjølv-etikk og mange banda
produserte sine eigne innspelingar og marknadsførte dei via uformelle kanalar.

Seint i 1976 vart artistar som Ramones og Patti Smith i New York City, og Sex
Pistols og the Clash i London, rekna som spydspissen for ei ny musikalsk rørsle.
Året etter spreidde punkrocken seg verda over. Punk vart raskt, og for ein kort
periode, eit stort kulturelt fenomen i Storbritannia. I stor grad tok punken
røter i lokale miljø som hadde ein tendens til å avvise hovudstraumane i
populærkulturen. Det oppstod ein punk-subkultur som uttrykkte ungdommeleg opprør
og var kjenneteikna av ein særeigen klestil og mange anti-autoritære ideologiar.

I byrjinga av 1980-åra oppstod raskare og meir aggressive stilar som hardcore og
Oi! og desse vart dei mest dominerande innan punkrocken. Dette har ført til
fleire utvikla greiner av hardcore punk, som D-beat (ein forvrengd, tung
undersjanger påverka av det britiske bandet Discharge), anarcho-punk (som
Crass), grindcore (som Napalm Death) og crust punk. Musikarar som identifiserte
seg med eller var inspirert av punk, har òg gjeve opphav til ei lang rekkje
andre variantar, og vidareutvikla stilar som new wave, post-punk og alternativ
rock.

Sjølv om punkrock var eit viktig sosialt og musikalsk fenomen, vart det seld
heller få plater (distribuert på små selskap som Stiff Records), og det vart
lite spelt på amerikansk radio. Radioen på denne tida var dominert av populære
format som disco og album-orientert rock. Punkrock trekte til seg fans frå
kunst- og collegeverda og somme meir litterære og kunstnariske band, som Talking
Heads og Devo byrja å infiltrere punkmiljøet. I somme miljø byrja ein å bruke
skildringa «new wave», «den nye bølgja» , for å skilje desse mindre tydelege
punkbanda. Platedirektørar, som stort sett ikkje forstod punkrørsla, såg
potensialet i dei meir tilgjengelege new wave-artistane og byrja å gje
platekontraktar og marknadsføre alle band som hadde den minste tilknyting til
punk eller new wave. Mange av desse banda, som the Cars og the Go-Go's, kan
reknast som popband marknadsført som new wave; medan andre eksisterande band,
som the Police, the Pretenders og Elvis Costello, brukte new wave-rørsla som eit
springbrett til relativt lange, kritikarroste og suksessrike karrierer,.
«Smalslips»-band som the Knack, eller det fotogene Blondie, byrja som punkband
som gjekk meir over kommersielt territorium.

Inspirert av Kraftwerk, Yellow Magic Orchestra, David Bowie og Gary Numan gjekk
den britiske new wave-stilen mellom 1979 og 1985 i retninga mot New Romantics,
med artistar som Spandau Ballet, Ultravox, Japan, Duran Duran, A Flock of
Seagulls, Culture Club, Talk Talk og the Eurythmics. Dei erstatta stundom alle
andre instrument med synthesizerar. Denne perioden oppstod samstundes som MTV
starta opp og dette førte til mykje eksponering for desse synthpop-banda og
skapte det som har blitt kalla den andre britiske bølgja. Somme meir
tradisjonelle rockeband tilpassa seg videoalderen og nytte godt av å bli spelt
på MTV. Eit av dei var Dire Straits som med «Money for Nothing» gjorde lett narr
av stasjonen, trass i at det var ein medverkande faktor til at dei blei store
internasjonale stjerner. Generelt hamna derimot meir gitar-orientert rock i
bakgrunnen.

Medan hardcore gjekk vidare med den enkle punkestetikken, og new wave
representerte den kommersielle retninga, dukka post-punk opp seint i 1970- og
tidleg i 1980-åra som den meir kunstnariske og utfordrande sida. Store
inspirasjonskjelder utanom punkbanda var the Velvet Underground, the Who, Frank
Zappa og Captain Beefheart, og det New York-baserte no wave-miljøet la vekt på
framsyning, inkludert band som James Chance and the Contortions, DNA og Sonic
Youth. Tidlege bidragsytarar til sjangeren var dei amerikanske banda Pere Ubu,
Devo, the Residents og Talking Heads.

Den første bølgja av britisk post-punk omfatta Gang of Four, Siouxsie and the
Banshees og Joy Division, som la mindre vekt på kunst enn den amerikanske
motparten og meir vekt på dei mørke kjenslene i musikken sin. Band som Siouxsie
and the Banshees, Bauhaus, the Cure og the Sisters of Mercy, gjekk meir i denne
retninga og grunnla gotisk rock, som vart grunnlaget for ein stor subkultur
tidleg i 1980-åra. Australske band som the Birthday Party og Nick Cave utforska
ei liknande retning. Medlemmar av Bauhaus og Joy Division utforska nye
stilretningar med høvesvis Love and Rockets og New Order. Ei anna tidleg
post-punk-retning var industriell musikk utvikla av dei britiske banda Throbbing
Gristle og Cabaret Voltaire, og det New York-baserte Suicide, med forskjellige
elektroniske instrument og samplingsteknikkar som etterlikna industrilydar.
Dette utvikla seg til forskjellige former av post-industriell musikk i 1980-åra.

Den andre generasjonen av britiske post-punk-band slo gjennom tidleg i 1980-åra,
som the Fall, the Pop Group, the Mekons, Echo and the Bunnymen og Teardrop
Explodes, som flytta seg bort frå det mørke lydlandskapet. Det mest suksessrike
bandet som oppstod frå post-punken var irske U2, som nytta element av religiøse
bilete i lag med politiske kommentarar i musikken sin, og innan slutten av
1980-åra hadde dei blitt eit av dei største banda i verda. Sjølv om mange
post-punkband heldt fram karrierane sine, vart sjangeren mindre populær frå
midten av 1980-åra då band forsvann eller gjekk inn i andre musikalske landskap.
Stilen har likevel halde fram å påverke utviklinga av rocken og har blitt rekna
som eit viktig element i danninga av alternativ rock-rørsla.

Sjølv om mange etablerte band heldt fram karrieren sin, gjekk det trått for
heavy metal-artistane då punkrørsla slo gjennom i midten av 1970-åra. Populære
band som Motörhead byrja å bruke element av punk, og Judas Priest skapte ein
enklare stil der dei i stor grad fjerna dei siste elementa av blues på albumet
Stained Class i 1978. Denne retningsendringa vart samanlikna med punk og seint i
1970-åra vart det kjend som new wave of British heavy metal (den nye bølgja av
britisk heavy metal, NWOBHM). I denne perioden var nesten alle heavy
metal-musikarane menn, utanom det heilt kvinnelege bandet Girlschool frå
Storbritannia. Desse banda vart raskt etterfølgd av band som Iron Maiden,
Vardis, Diamond Head, Saxon, Def Leppard og Venom, og mange av dei fekk stor
suksess i USA. I same perioden vart Eddie Van Halen kjend som metal-gitarvirtuos
etter debutalbumet i 1978. Randy Rhoads og Yngwie Malmsteen vart òg etablerte
virtuosar, assosiert med nyklassisk metal.

Inspirert av NWOBHM og suksessen til Van Halen byrja metal-miljøet å utvikle seg
i Sør-California frå slutten av 1970-åra. Dei spelte i klubbar på Sunset Strip i
Los Angeles og band som Quiet Riot, Ratt, Mötley Crüe og W.A.S.P., i tillegg til
Twisted Sister frå New York som spelte ein liknande stil, nytta teatralske
element (og stundom sminke) slik Alice Cooper og Kiss hadde gjort. Tekstane til
desse glam metal-banda la vekt på hedonisme og vill oppførsel og musikalsk vart
dei prega av særs kjappe shred-gitarsoloar, allsongvennlege refreng og ein
relativt melodisk og poporientert stil. Ei av dei mestseljande platene frå
perioden var Slippery When Wet (1986) av Bon Jovi frå New Jersey, som selde over
12 millionar eksemplar berre i USA. Albumet var med på å føre sjangeren ut til
eit stort publikum, og appellerte både til kvinner og det tradisjonelle mannlege
publikumet. Dette opna døra til MTV og kommersiell suksess for andre band på
slutten av tiåret. I midten av 1980-åra byrja fleire band å dukke opp i Los
Angeles med eit mindre glam-image og ein råare stil, særleg Guns N' Roses, som
fekk det store gjennombrotet sitt med Appetite for Destruction (1987), og Jane's
Addiction, som slo gjennom med Nothing's Shocking året etter.

Seint i 1980-åra vart metal delt inn i fleire undersjangrar, inkludert thrash
metal, som utvikla seg i USA frå ein stil kalla speed metal, påverka av hardcore
punk, med gitarriff i låge register og shred-gitarsoloar. Tekstane var ofte
nihilistiske eller omhandla sosialproblem med eit grovt språk. Stilen vart
popularisert av «Big Four of Thrash»: Metallica, Anthrax, Megadeth og Slayer.
Death metal utvikla seg frå thrash, særleg påverka av band som Venom og Slayer.
Florida-bandet Death og Bay Area-bandet Possessed la vekt på tekstar om
blasfemi, djeveldyrking og millenarisme sungen med ein guttural «growl-vokal»,
lyse skrik, og mørke, kraftig forvrengde gitarar og særs raske doble
basstrommer. Black metal var påverka av Venom og starta med band som Mercyful
Fate frå Danmark, Hellhammer og Celtic Frost frå Sveits og Bathory frå Sverige.
Dei hadde mange likskapar til death metal, men hadde ofte med vilje ein
lo-fi-produksjon og større vekt på sataniske og heidenske tema. Bathory var
særleg viktig og inspirerte vidare undersjangrar som viking metal og folk metal.
Power metal dukka opp i Europa seint i 1980-åra som ein reaksjon på råskapen i
death og black metal, og vart oppretta av tyske Helloween, som la meir vekt på
melodiar, blanda med farten og energi i thrash metal. Engelske DragonForce og
Florida-bandet Iced Earth har ein stil basert på NWOBHM, medan artistar som
Kamelot frå Florida, Nightwish frå Finland, Rhapsody of Fire frå Italia og
Catharsis frå Russland har ein klaverinstrumentbasert «symfonisk» stil, som
stundom nyttar orkester og operasongarar. I kontrast til andre undersjangrar er
doom metal, påvera av gotisk rock, meir langsam med band som engelske Pagan
Altar og Witchfinder General og amerikanske Pentagram, Saint Vitus og Trouble.
Desse la vekt på melodi, nedstemnde gitarar, ein «tjukkare» eller «tyngre» lyd
og ei gravliknande stemning. Amerikanske band som Queensrÿche og Dream Theater
var pionerar innan ei ofte instrumental blanding av NWOBHM og progressiv rock
kalla progressiv metal, medan band som Symphony X kombinerte aspekt av power
metal og klassisk musikk med denne stilen. Svenske Opeth utvikla ein unik stil
som var basert på både death metal og atmosfærisk progrock frå 1970-åra.

Amerikansk arbeidarklasse-orientert heartland rock er kjenneteikna av ein
endefram musikkstil og handlar om liva til vanlege, amerikanske arbeidarar.
Stilen utvikla seg på siste halvdel av 1970-åra. Omgrepet heartland rock vart
først nytta til å skildre arenarock-grupper frå Midtvesten, som Kansas, REO
Speedwagon og Styx, men vart sidan assosiert med ei form for rootsrock som var
oppteken av samfunnsproblem og var meir direkte påverka av visesong, country og
rock and roll. Det har blitt sett på som ein motvekt i Midtvesten og Rustbeltet
til countryrocken på vestkysten og Southern rock i det sørlege USA. Sjangeren
vart leia av artistar som først hadde blitt identifisert med punk og new wave og
var kraftig påverka av artistar som Bob Dylan, the Byrds, Creedence Clearwater
Revival og Van Morrison, den grunnleggande garasjerocken i 1960-åra og the
Rolling Stones.

Dei mest kommersielt suksessrike artistane var songar-låtskrivarane Bruce
Springsteen, Bob Seger og Tom Petty, i lag med mindre kjende artistar som
Southside Johnny and the Asbury Jukes og Joe Grushecky and the Houserockers. Det
var dels ein reaksjon til den post-industrielle urbane nedgangstida på
Austkysten og i Midtvesten, og tekstane handla ofte om sosialt forfall og
isolasjon, i tillegg til ein gammal rock and roll-stil med songar om gode tider.
Sjangeren nådde eit kommersielt, kunstnarisk og innverknadsrikt høgdepunkt i
midten av 1980-åra med Springsteen sitt Born in the USA (1984), som toppa
listene verda over og gav ei rekkje topp 10-singlar. I tillegg kom artistar som
John Mellencamp, Steve Earle og den meir rolege songar/låtskrivaren Bruce
Hornsby opp på denne tida. Sjangeren påverka òg artistar så forskjellige som
Billy Joel, Kid Rock og the Killers.

Heartland rock forsvann som ein eigen sjanger tidleg i 1990-åra då rock
generelt, og særleg arbeidarklasse tema, ikkje lenger skapte interesse hos eit
yngre publikum. I tillegg spelte mange av heartland-artistane meir personleg
musikk. Mange heartland rock-artistar er framleis aktive i dag med gode salstal
og god kritikk, som Bruce Springsteen, Tom Petty og John Mellencamp, men songane
deira har blitt meir personlege og eksperimentelle og passar ikkje lenger inn i
ein enkel sjanger. Nyare artistar har laga musikk som gjerne har blitt merka som
heartland rock, som Bottle Rockets og Uncle Tupelo, medan andre vart merka som
alt-country.

Omgrepet alternativ rock vart namnsett tidleg i 1980-åra for å skildre
rockeartistar som ikkje passa inn i dei vanlege musikksjangrane på den tida.
Band som vart kalla «alternative» hadde ikkje ein felles stil, men vart alle
rekna som noko anna enn hovudstraumane i musikken. Alternative band var knytte
saman av at alle var inspirert av punkrock, via hardcore, New Wave eller
post-punk. Viktige alternative rockeband i 1980-åra i USA var R.E.M., Hüsker Dü,
Jane's Addiction, Sonic Youth og Pixies, og i Storbritannia the Cure, New Order,
the Jesus and Mary Chain og the Smiths. Artistane var stort sett på
sjølvstendige plateselskap, og bygde på eit omfattande undergrunnsmiljø der
musikken vart kjend via studentradio, fanziner, konsertar og rykte. Dei gjekk
bort frå den dominerande synthpopen tidleg i 1980-åra og attende til ein meir
gruppebasert gitarrock.

Få av desse tidlege banda fekk stor suksess, men unntaka var R.E.M., the Smiths
og the Cure. Trass i manglande albumsal, vart dei første alternative rockebanda
viktige for generasjonen av musikarar som kom fram i 1980-åra og fekk større
suksess i 1990-åra. Stilar innan alternativ rock i USA i 1980-åra var jangle
pop, assosiert med dei tidleg innspelingane til R.E.M., med den klirrande
gitarstilen frå 1960-åra, og college rock, som vart nytta til å skildre
alternative band som byrja i college-miljøet og studentradioane, som 10,000
Maniacs og the Feelies. I Storbritannia var gotisk rock dominerande tidleg i
1980-åra, men på slutten av tiåret var det indie eller dream pop som Primal
Scream, Bogshed, Half Man Half Biscuit og the Wedding Present. I tillegg hadde
ein det som vart kalla shoegaze-band som My Bloody Valentine, Ride, Lush,
Chapterhouse og Boo Radleys. Madchester-miljøet var særleg aktivt og skapte band
som Happy Mondays, the Inspiral Carpets og Stone Roses. Det neste tiåret vart
grønsj særs popuært i USA og britpop i Storbritannia, og dette førte den
alternative rocken ut til eit stort publikum.

I midten av 1980-åra var band i staten Washington (særleg i Seattle-området)
misnøgd med den kommersielle og særs produserte popen og rocken på den tida, og
dei utvikla ein ny rockestil som stod i skarp kontrast til hovudstraumen i
musikken på den tida. Sjangeren vart etter kvart kalla «grønsj» eller «grunge»,
og syner til den skitne lyden og ustelte utsjånaden til dei fleste musikarane,
som aktivt gjorde opprør mot det over-strigla imaget til andre artistar. Grunge
blanda element av hardcore punk og heavy metal til ein enkel stil og brukte
mykje gitarforvrenging, fuzz og feedback. Tekstane var typisk apatiske og fylte
med angst, og handla ofte om tema som sosial framandgjering og feller, men
brukte òg mørk humor og parodiar på kommersiell rock.

Band som Green River, Soundgarden, the Melvins og Skin Yard var pionerar innan
sjangeren, medan Mudhoney vart det mest suksessrike bandet på slutten av tiåret.
Grunge var stort sett eit lokalt fenomen fram til 1991, då Nirvana-albumet
Nevermind vart ein enorm suksess på grunn av songen «Smells Like Teen Spirit».
Nevermind var meir melodiøst enn føregjengaren, og med kontrakt hos Geffen
Records var bandet eit av dei første innan sjangeren som nytta tradisjonelle
marknadsføringsmekanismar, som ein MTV-video. I 1991 og 1992 vart andre
grønsjalbum som Pearl Jam sitt Ten, Soundgarden sitt Badmotorfinger og Alice in
Chains sitt Dirt, i lag med Temple of the Dog, som var eit album med medlemmmar
av Pearl Jam og Soundgarden, blant dei 100 mestseljande albuma. Store
plateselskap signerte dei fleste attverande grønsjbanda i Seattle, medan andre
artistar flytta til byen i håp om suksess. Då Kurt Cobain døydde og Nirvana vart
oppløyst i 1994, Pearl Jam fekk turnéproblem og Alice in Chains-songaren Layne
Staley slutta i 1996, vart sjangeren mindre populær, dels overskugga av britpop
og den meir kommersielle post-grunge.

Britpop dukka opp i det britiske alternative rockemiljøet tidleg i 1990-åra og
var kjenneteikna av band som hovudsakleg var påverka av britisk gitarmusikk frå
1960- og 1970-åra. The Smiths var ei stor inspirasjonskjelde, og det same var
banda frå Madchester-miljøet, som vart oppløyst tidleg i 1990-åra. Rørsla har
dels blitt rekna som ein reaksjon mot forskjellige USA-baserte musikalske og
kulturelle trendar seint i 1980- og tidleg i 1990-åra, særleg grønsjfenomenet og
som eit forsøk på å igjen sikre den britiske rockeidentiteten. Britpop var
variert i stil, men brukte ofte fengande melodiar med tekstar som omhandla
særleg britisk saker. I tillegg brukte artistane ikonografien frå den britiske
bølgja i 1960-åra med britiske identitetssymbol som tidlegare vart nytta av
mod-rørsla på den tida. Britpopen vart sparka i gang kring 1992 med utgjevingar
frå grupper som Suede og Blur, og kort tid etter Oasis, Pulp, Supergrass og
Elastica, som i lag produserte ei rekkje topp ti-album og singlar. Over ein
periode vart konkurransen mellom Blur og Oasis trekt fram i pressa som «slaget
om britpopen», som Blur først vann, medan Oasis hadde større suksess over tid og
internasjonalt. Dei påverka ein tredje generasjon av britpopband som The Boo
Radleys, Ocean Colour Scene og Cast. Britpop-grupper førte den britiske
alternative rocken ut til dei store massane og danna ryggraden i ei større
britisk kulturrørsle kalla Cool Britannia. Sjølv om dei meir populære banda,
særleg Blur og Oasis, klarte å bli populære i USA, hadde sjangeren i stor grad
mista fotfestet på slutten av tiåret.

Omgrepet post-grunge vart namnsett for ein generasjon av band som følgde etter
grungen slo igjennom og tomrommet som oppstod etter grønsjbanda frå Seattle.
Post-grungeband hadde mange av dei same haldningane og den musikalske stilen som
grungen, men var meir radiovenleg og kommersielle. Ofte arbeidde dei gjennom
store selskap og nytta forskjellige element av jangle pop, pop-punk, alternativ
metal eller hardrock. Omgrepet post-grunge var opphavleg meint nedsetjande, og
tyda at dei rett og slett var ei musikalsk avleiing, eller eit kynisk svar til
ein «autentisk» rock. Opphavleg vart grungeband som dukka opp etter at grungen
hadde slått gjennom og som var mistenkte for å etterlikne grungestilen
nedsetjande omtalt som post-grunge. Frå 1994 var bandet til den tidlegare
Nirvana-trommeslagaren Dave Grohl, Foo Fighters, med på å popularisere sjangeren
og definere parametrane.

Sjølv om mannlege band i starten dominerte post-grungen, vart den kvinnelege
soloartisten Alanis Morissette med albumet Jagged Little Pill i 1995, merka som
post-grunge, og vart ein særs stor hit. Post-grunge endra seg seint i 1990-åra
med post-grunge band som Creed og Nickelback. Band som Creed og Nickelback tok
post-grunge inn på 2000-talet med ganske stor kommersiell suksess, og gjekk bort
frå angsten og sinnet i den originale grungen til meir konvensjonelle tema,
forteljingar og romantiske songar, og vart etterfølgd av nyare artistar som
Shinedown, Seether, 3 Doors Down og Puddle of Mudd.

Opphavet til pop-punken i 1990-åra kan ein sjå i meir song-orienterte band frå
punkrørsla i 1970-åra som the Buzzcocks og the Clash, kommersielt suksessrike
New Wave-artistar som the Jam og the Undertones, og dei meir hardcore-påverka
elementa i alternativ rock i 1980-åra. Pop-punk har ein tendens til å bruke
power-popmelodiar og akkordendringar med eit snøgt punk-tempo og høglydte
gitarar. Punken inspirerte somme California-baserte band på sjølvstendige
selskap tidleg i 1990-åra, som Rancid, Pennywise, Weezer og Green Day. I 1994
fekk Green Day kontrakt på eit stort plateselskap og produserte albumet Dookie,
som fann eit nytt publikum, hovudsakleg tenåringar, og vart ein overraskande
kjempesuksess. Dei vart raskt etterfølgd av debutalbumet til Weezer, som gav tre
topp 10-singlar i USA. Den suksessen opna døra for det storseljande metal-aktige
punkbandet the Offspring med Smash (1994). Den første bølgja av pop-punken nådde
eit høgdepunkt med Green Day sitt Nimrod (1997) og The Offspring sitt Americana
(1998).

Ei ny bølgje med pop-punk vart leia av Blink-182 og gjennombrotsalbumet deira
Enema of the State (1999), etterfølgd av band som Good Charlotte, Simple Plan og
Sum 41, som brukte humor i videoane sine og hadde ein meir radiovenleg tone, men
heldt på snøggleiken, noko av haldninga og til og med utsjånaden til punken frå
1970-åra. Seinare pop-punk-band, som All Time Low, the All-American Rejects og
Fall Out Boy, hadde ein stil som minna meir om hardcore frå 1980-åra.

I 1980-åra vart omgrepa indierock og alternativ rock nytta om ein annan. I
midten av 1990-åra, då element av rørsla byrja å få mykje merksemd, særleg
grønsj og så britpop, post-grunge og pop-punk, mista alternativ-omgrepet
meininga si. Banda som følgde dei mindre kommersielle konturane frå miljøet vart
i stadig aukande grad omtalte som indie. Dei er kjenneteikna av at dei klarte å
halde kontrollen over karrierane sine ved å gje ut album på eigne eller små
sjølvstendige selskap, og var avhengig av konsertar, rykte og studentradioar for
å få spreie musikken sin. Dei er meir knytte saman av ein etos enn av ein
musikalsk likskap og indierockrørsla omfattar ei rekkje stilartar, frå kvasse,
grønsj-aktige band som the Cranberries og Superchunk, til eksperimentelle band
som Pavement, til punk-folk-songarar som Ani DiFranco. Det har blitt lagt merke
til at det er relativt mange kvinnelege indierockartistar samanlikna med andre
rockesjangrar, ein tendens ein til dømes finn i utviklinga av den
feminist-orienterte Riot Grrrl-musikken. Mange land har utvikla store lokale
indie-miljø, med band som er populære nok til å halde fram i kvar sine land, men
som i røynda er heilt ukjende i utlandet.

Mot slutten av 1990-åra vart mange undersjangrar, hovudsakleg med opphav i den
alternative rørsla frå slutten av 1980-åra, plassert under paraplyen indie.
Lo-fi unngjekk polerte innspelingsteknikkar med artistar som Beck, Sebadoh og
Pavement. Musikken til Talk Talk og Slint var med å inspirere post-rock, ein
eksperimentell stil som var påverka av jazz og elektronisk musikk, med Bark
Psychosis som pionerar og etterfølgd av artistar som Tortoise, Stereolab og
Laika, i tillegg til at det førte til ein tettare og meir kompleks, gitarbasert
math rock, utvikla av artistar som Polvo og Chavez. Space rock såg attende til
dei progressive røtene, med ein bordun-tung og minimalistisk stil med artistar
som Spacemen 3, og to band som oppstod då dette vart oppløyst, Spectrum og
Spiritualized, og seinare grupper som Flying Saucer Attack, Godspeed You! Black
Emperor og Quickspace. I kontrast legg sadcore vekt på smerte og liding gjennom
melodisk bruk av akustiske og elektroniske instrument i musikken med band som
American Music Club og Red House Painters, medan ein ny barokk pop kom som ein
reaksjon mot lo-fi og eksperimentell musikk med å legge vekt på melodi og
klassiske instrument, med artistar som Arcade Fire, Belle and Sebastian og Rufus
Wainwright.

Alternativ metal oppstod frå hardcore-miljøet i alternativ rock i USA seint på
1980-talet men fekk eit større publikum etter at grungen slo gjennom tidleg i
1990-åra. Tidlege alternative metal-band blanda ei lang rekkje sjangrar med
hardcore og heavy metal, med artistar som Jane's Addiction og Primus som brukte
progressiv rock, Soundgarden og Corrosion of Conformity som brukte garagepunk,
the Jesus Lizard og Helmet som blanda inn støyrock, Ministry og Nine Inch Nails
som var påverka av industriell musikk, Monster Magnet som brukte psykedelia,
Pantera, Sepultura og White Zombie som skapte groove metal, medan Biohazard og
Faith No More blanda inn hiphop og rap.

Hip hop hadde fått merksemd hos rockeartistar tidleg i 1980-åra, mellom anna The
Clash med «The Magnificent Seven» (1980) og Blondie med «Rapture» (1980).
Tidlege artistar som blanda sjangrar var Run DMC og Beastie Boys.
Detroit-rapperen Esham vart kjend for sin «acid rap»-stil, der han blanda
rapping med ein stil som ofte var basert i rock og heavy metal. Rapperar som
sampla rockesongar var mellom andre Ice-T, The Fat Boys, LL Cool J, Public Enemy
og Whodini. Anthrax var først ute med å blande thrash metal og rap i 1987 med
den komiske singelen «I'm the Man».

I 1990 fekk Faith No More gjennombrotet sitt med singelen «Epic», ofte rekna som
den første verkeleg suksessrike kombinasjonen av heavy metal og rap. Dette bana
veg for suksessen til eksisterande band som 24-7 Spyz og Living Colour, og nye
artistar som Rage Against the Machine og Red Hot Chili Peppers, som alle blanda
rock og hip hop. Blant den første bølgja av artistar som fekk stor suksess som
raprock var 311, Bloodhound Gang og Kid Rock. Ein meir metallisk stil - nu metal
- vart forfølgd av band som Limp Bizkit, Korn og Slipknot. Seinare på tiåret gav
denne stilen, som var ei blanding av grunge, punk, metal og platescratching, ei
bølgje med suksessrike band som Linkin Park, P.O.D. og Staind, som ofte vart
klassifiserte som rap metal eller nu metal.

I 2001 nådde nu metal eit høgdepunkt med album som Staind sitt Break the Cycle,
P.O.D. sitt Satellite, Slipknot sitt Iowa og Linkin Park sitt Hybrid Theory. Nye
band som dukka opp var Disturbed, Godsmack og Papa Roach, som selde over ein
million av plata si Infest. Sidan den gongen har mange av banda gått attende til
ein meir konvensjonell hardrock, heavy metal eller elektronisk musikkstil.

Frå kring 1997 vart det ein aukande misnøye med konseptet Cool Britannia, og
britpop-rørsla var i oppløysing, medan band som var på veg opp prøvde å unngå
merkelappen britpop, samstundes som dei spelte musikk som var basert på denne
stilen. Mange av desse banda miksa ofte element av britisk tradisjonell rock,
særleg the Beatles, Rolling Stones og Small Faces, med amerikanske stilar, som
post-grunge. Banda kom frå heile Storbritannia med tekstar som i mindre grad
handla om det britiske og engelske, og var meir sjølvgranskande enn det som var
tilfellet under britpopen. Dette, og at dei var meir villige til å møte
amerikansk presse og fans, kan ha vore med på å gje dei internasjonal suksess.

Post Britpop-band har prøvd å presentere imaget av rockestjerna som ein vanleg
person og den melodiske musikken deira har blitt kritisert for å vere for mild.
Post-Britpopband som the Verve med Urban Hymns (1997), Radiohead ,ed OK Computer
(1997), Travis med The Man Who (1999), Stereophonics med Performance and
Cocktails (1999), Feeder med Echo Park (2001) og særleg Coldplay med
debutalbumet Parachutes (2000), fekk mykje større internasjonal suksess enn dei
fleste britpopgruppene som kom før dei, og dei var somme av dei mest kommersielt
suksessrike artistane seint i 1990-åra og tidleg i 2000-åra, og dette var eit
springbrett for den påfølgjande garasjerock eller post-punk revival, som òg vert
sett på som ein reaksjon på den sjølvgranskande rockestilen.

Post-hardcore utvikla seg i USA, særleg i Chicago og Washington, D.C. tidleg og
i midten av 1980-åra, med band som var inspirerte av gjer-det-sjølv-etikken og
gitartung hardcore punk. Samstundes var dei påverka av post-punk og skreiv
lengre songar, meir komplekse musikalske strukturar og stundom meir melodiøse
vokalstilar. Eksisterande band som gjekk vidare frå hardcore var mellom andre
Fugazi. Frå seint i 1980-åra vart dei etterfølgd av band som Quicksand, Girls
Against Boys og The Jesus Lizard. Band som oppstod i 1990-åra var mellom andre
Thursday, Thrice, Finch, og Poison the Well.

Emo utvikla seg òg frå hardcore-miljøet i Washington D.C. i 1980-åra, først som
«emocore», eit omgrep brukt til å skildre band som føretrekte uttrykksfull vokal
føre den meir vanlege bjeffande stilen. Dei første artistane innan sjangeren var
Rites of Spring og Embrace. Embrace vart starta av Ian MacKaye og plateselskapet
hans Dischord Records vart eit stort senter for det blømande emo-miljøet i
Washington. Fugazi steig opp som det største, tidlege emo-bandet. I midten av
1990-åra vart emo-stilen definert av band som Jawbreaker og Sunny Day Real
Estate som brukte element av grunge og meir melodiøs rock. Først då grungen og
pop-punken slo gjennom, nådde emo ut til eit større publikum med suksessen til
Weezer-albumet Pinkerton (1996), som var basert på pop-punk. Seint i 1990-åra
oppstod band som The Promise Ring, The Get Up Kids, Braid, Texas Is the Reason,
Joan of Arc, Jets to Brazil og det mest suksessrike, Jimmy Eat World. Mot
slutten av tiåret var sjangeren ein av dei mest populære indie-stilane i USA.

Emo slo gjennom for fullt tidleg i 2000-åra med Jimmy Eat World-albumet Bleed
American (2001) og Dashboard Confessional sitt The Places You Have Come to Fear
the Most (2003). Den nye emo-stilen var mykje meir mainstream enn i 1990-åra og
appellerte langt meir til eit vaksent publikum enn det hadde gjort før.
Samstundes vart omgrepet emo brukt utanom sjølve musikken, mellom anna innan
mote og andre musikkformer som uttrykte kjensler. Omgrepet emo har blitt brukt
av musikkjournalistar om ei rekkje artistar, som Fall Out Boy og My Chemical
Romance og uforeinelege grupper som Paramore og Panic! at the Disco, sjølv om
dei sjølv protesterte mot denne merkelappen. I 2003 hadde post-hardcore-band
fanga merksemda til store plateselskap og byrja å få suksess på salslistene.
Fleire av desse banda vart rekna som ein meir aggressiv avart av emo og fekk den
ofte vage merkelappen screamo. Ei ny bølgje med post-hardcore band byrja å dukke
opp og brukte fleire element av pop-punk og alternative rockestilar i musikken
sin, som The Used, Hawthorne Heights, Senses Fail, From First to Last og Emery
og dei kanadiske banda Silverstein og Alexisonfire. Britiske band som Funeral
For A Friend, The Blackout og Enter Shikari dukka òg opp på denne tida.

Tidleg i 2000-åra dukka fleire band opp og spelte ein enklare og meir
grunnleggjande form for gitarrock. Dei vart alle rekna som ein del av
garagerock, post-punk eller new wave revival. Sidan banda kom frå heile verda
med mange forskjellige inspirasjonskjelder (frå tradisjonell blues til new wave
og grunge) og brukte forskjellige klesstilar, er det omdiskutert om ein kan
plassere dei i ein felles sjanger. Det hadde vore forsøk på å hente attende
garasjerocken og element av punk i 1980- og 1990-åra, og i 2000 hadde det vokse
opp slike miljø i fleire land. Detroit-miljøet omfatta The Von Bondies, Electric
Six, The Dirtbombs og The Detroit Cobras og i New York Radio 4, Yeah Yeah Yeahs
og The Rapture. Andre stader var mindre kjende artistar som Billy Childish og
The Buff Medways frå Storbritannia, The (International) Noise Conspiracy frå
Sverige, The 5.6.7.8's frå Japan, og Oblivians frå Memphis.

Det kommersielle gjennombrotet frå desse miljøa var leia av fire band: The
Strokes, som kom frå klubbmiljøet i New York med debutalbumet Is This It (2001);
The White Stripes frå Detroit med det tredje albumet White Blood Cells (2001);
The Hives frå Sverige etter samlealbumet Your New Favourite Band (2001); og The
Vines frå Australia med Highly Evolved (2002). Dei vart i media omalte som
«The»-banda, og kalla «Frelsarane av rock and roll», noko som førte til
skuldingar om ein hype. Ei ny bølgje med band som fekk internasjonal merksemd på
grunn av denne rørsla var Black Rebel Motorcycle Club, The Killers, Interpol og
Kings of Leon frå USA, the Libertines, Arctic Monkeys, Bloc Party, Editors,
Franz Ferdinand og Placebo frå Storbritannia, Jet frå Australia og The Datsuns
og The D4 frå New Zealand.

I det nye tusenåret hadde Skandinavia kome på banen som eit av områda med mange
innovative og suksessrike band, medan Belgia, Nederland og særleg Tyskland var
dei viktigaste marknadane. Etablerte kontinentale metal-band fekk fleire album
på topp 20 i Tyskland mellom 2003 og 2008, som finske Children of Bodom, norske
Dimmu Borgir, tyske Blind Guardian og svenske HammerFall.

Metalcore, som opphavleg var ein amerikansk hybrid mellom thrash metal og
hardcore punk, dukka opp som ein populær sjanger på midten av 2000-talet. Han
hadde røter i crossover thrash-stilen som vart utvikla to tiår tidlegare av band
som Suicidal Tendencies, Dirty Rotten Imbeciles og Stormtroopers of Death og
vart verande eit undergrunnsfenomen gjennom 1990-åra. Tidlege band var Earth
Crisis, Converge, Hatebreed og Shai Hulud. Killswitch Engage-albumet The End of
Heartache og Shadows Fall sitt The War Within debuterte høgt på den amerikanske
albumlista. Bullet for My Valentine frå Wales nådde topp 4 i både USA og
Storbritannia med Scream Aim Fire (2008). Lamb of God spelte ei blanding av
metal-stilar og nådde andreplassen på Billboard-lista i 2009 med Wrath.

Suksessen til desse banda, og andre som Trivium, som har gjeve ut både metalcore
og meir vanlege thrash-album, og Mastodon, som spelte ein
progressiv/sludge-stil, førte til at det vart snakk om ein metal revival i USA,
av mange kalla «New Wave of American Heavy Metal». Han hadde røter som kunne
sporast til artistar som Pantera, Biohazard og Machine Head.

Tidleg i 2010-åra utvikla metalcore seg og nytta stadig oftare synthesizerar og
element frå sjangrar utanom rock og metal. Artistar på denne tida var Asking
Alexandria og The Devil Wears Prada og britiske Bring Me the Horizon.

Omgrepet «retro-metal» har blitt nytta om band som The Sword frå Texas, High on
Fire frå California, Witchcraft frå Sverige og Wolfmother frå Australia. The
Sword-albumet Age of Winters (2006) var mykje i same stil som Black Sabbath og
Pentagram, medan Witchcraft la til element av folkrock og psykedelisk rock.
Wolfmother sitt debutalbum frå 2005 kombinerte element av stilen til Deep Purple
og Led Zeppelin.

I 2000-åra vart datateknologien meir tilgjengeleg og musikkprogramvare vart meir
avansert slik at det vart mogeleg å lage musikk av høg kvalitet med berre ein
enkel berbar datamaskin. Dette førte til ein massiv auke i heimeprodusert
elektronisk musikk som vart tilgjengeleg for publikum via Internett, og nye
former for framsyningar som laptronica og live coding. Fleire eksisterande band
byrja òg å bruke desse teknikkane, som det industrielle rockebandet Nine Inch
Nails på albumet Year Zero (2007), og sjangrar i utvikling som blanda rock med
digitale teknikar og lydar, som indie electronic, electroclash, dance-punk og
new rave.

Indie electronic, som hadde byrja tidleg i 1990-åra med band som Stereolab og
Disco Inferno, tok av i 2000-åra då den nye digitale teknologien utvikla sseg,
med artistar som Broadcast frå Storbritannia, Justice frå Frankrike, Lali Puna
frå Tyskland og The Postal Service og Ratatat frå USA. Dei blanda ei rekkje
indie-stilar med elektronisk musikk, hovudsakleg produsert på små, sjøvlstendige
selskap. Electroclash byrja i New York på slutten av 1990-åra, og kombinerte
synthpop, techno, punk og performance art. Pionerar var I-F med songen «Space
Invaders Are Smoking Grass» (1998), og vart etterfølgd av artistar som Felix da
Housecat, Peaches, Chicks on Speed, og Ladytron. Stilen fekk internasjonal
merksemd i byrjinga av 2000-åra og spreidde seg til miljø i London og Berlin,
men forsvann raskt som ein gjenkjenneleg sjanger. Dance-punk, som blanda
post-punk med disco og funk, hadde utvikla seg i 1980-åra, men kom opp med somme
band frå garasjerock/post-punk revival tidleg i 2000-åra, særleg i New York med
band som Liars, The Rapture og Radio 4, i tillegg til dance-artistar som byrja å
bruke element av rock, som Out Hud. I Storbritannia vart kombinasjonen av indie
og dance-punk kalla new rave for å marknadsføre Klaxons og omgrepet vart plukka
opp og nytta av NME om band som Trash Fashion, New Young Pony Club, Hadouken!,
Late of the Pier, Test Icicles og Shitdisco, og danna eit miljø med ein liknande
visuell estetikk som tidlegare rave-musikk.

Fornya interesse i elektronisk musikk og nostalgi for 1980-åra førte til ein
synthpop revival, med artistar som Adult og Fischerspooner. I 2003-2004 byrja
stilen å bli populær med Ladytron, Postal Service, Cut Copy, the Bravery og
aller mest The Killers, som alle skapte plater med gamle synthesizerlydar og
stilar som stod i kontrast til dei dominerande stilane innain post-grunge og
nu-metal. Stilen vart plukka opp av mange artistar, særleg kvinnelege
soloartistar, som førte til at britisk media og andre utropte ein ny æra av
kvinnelege electropop-artistar. Av desse artistane finn ein britiske Little
Boots, La Roux og Ladyhawke. Mannlege artistar som dukka opp i same perioden var
Calvin Harris, Frankmusik, Hurts, Kaskade, LMFAO, og Owl City, som med singelen
«Fireflies» (2009) gjekk til topps på Billboard-lista.

Forskjellige undersjangrar av rock vart sentrale for identiteten til mange
subkulturar. I 1950- og 1960-åra hadde ein høvesvis dei britiske subkulturane
Teddy Boy og rocker, som dreidde seg om amerikansk rock and roll. Motkulturen i
1960-åra var nært knytt til psykedelisk rock. Punk-kulturen i midten av 1970-åra
byrja i USA, men fekk ein særeigen look av den britiske desigeren Vivienne
Westwood, som spreidde seg verda over. Ut av punkmiljøet voks subkulturane goth
og emo, begge med sine særeigne visuelle stilar.

Då den internasjonale rockekulturen utvikla seg, tok han over for film som den
store inspirasjonskjelda til mote. Paradoksalt nok har rockefansen ofte hatt
mistillit til moteverda, som har blitt sett på som nokon som føretrekkjer image
før innhald. Rockemotane har kombinert element av forskjellige kulturar og
periodar, i tillegg til å ha uttrykt forskjellige syn på seksualitet og kjønn,
og rocken har generelt vore kjend for og kritisert for å fremje større seksuell
fridom. Rock har òg blitt knytt til forskjellige former av dopmisbruk, som
amfetamin teken av mods på første halvdel av 1960-åra, til LSD, meskalin, hasj
og andre hallusinogen knytt til psykedelisk rock seint i 1960-åra og tidleg i
1970-åra, og stundom til cannabis, kokain og heroin, som alle har blitt lovprist
i song.

Rock har fått æra for å ha endra haldningar til rase med å opne opp
afroamerikansk kultur til eit kvitt publikum, men samstundes blitt skulda for
appropiering og utnytting av denne kulturen. Medan rocken har absorbert mange
inspirasjonskjelder og introdusert vestlege publikum for forskjellige musikalske
tradisjonar, har den globale spreiinga av rocken blitt tolka som ei form for
kulturell imperialisme. Rockemusikken tok over visetradisjonen med
protestsongar, og kom med politiske bodskap om tema som krig, religion,
fattigdom, borgarrettar, rettferd og miljøet. Politisk aktivisme nådde eit
høgdepunkt med singelen «Do They Know It's Christmas?» (1984) og Live
Aid-konserten for Etiopia i 1985. Konserten fekk inn mykje pengar og skapte stor
merksemd om fattigdomen i verda, men vart òg kritisert for å vere ein scene for
sjølvnyting og auka inntekter for rockestjernene som var involvert.

Profesjonelle kvinnelege instrumentalistar er uvanleg i rockesjangrar som heavy
meal. I følgje Schaap og Berkers er det å «spele i eit band ein stort sett
mannleg homososial aktivitet. Det å lære å spele i band er ei oppleving av å
vere blant likemenn, forma av eksisterande kjønndelte vennskapsnettverk». Dei sa
vidare at rockemusikk «ofte vert definert som ei form for mannleg opprør
vis-à-vis kvinnelege soveromskultur». I popmusikken har det vore ein kjønnsdelt
«skilnad mellom offentleg (mannleg) og privat (kvinneleg) deltaking» i musikk.
«Fleire ekspertar har hevda at menn ekskluderer kvinner frå band eller frå
bandøvingar, innspelingar, framføringar og andre sosiale aktivitetar». «Kvinner
har ofte blitt rekna som passive og private forbrukarar av sagt glatt,
prefrabrikert - og derfor dårlegare - popmusikk..., og det ekskluderer dei frå å
delta som rockemusikarar med høg status». Ein av årsakene til at det sjeldan
finst band med begge kjønn er at «band opererer som tette samansveisa gjengar
der homososial solidaritet - dei sosiale banda mellom folk av same kjønn -
spelar ei avgjerande rolle». I rockemiljøet i 1960-åra var «synging stundom ein
akseptabel fritidsaktivitet for ei jente, men å spele eit instrument gjekk rett
og slett ikkje an».

«Rockeopprøret var hovudsakleg eit mannleg opprør. I 1950- og 1960-åra song
kvinner, ofte tenåringsjenter, songar om personar som var heilt avhengige av
sine mandige kjærastar...» Philip Auslander seier at «sjølv om det var mange
kvinner i rocken seint i 1960-åra, så var dei fleste av dei berre songarar, ein
tradisjonell feminin posisjon i populærmusikken». Somme kvinner spelte rettnok
instrument i amerikanske, kvinnelege garasjerockband, men ingen av desse fekk
noko anna enn lokal suksess. Så dei «danna ikkje ein levedyktig mal for at
kvinner kunne delta i rocken over tid». I høve heavy metal-band er det blitt
sagt at nesten alle heavy metal-musikarar er menn «...i det minste fram til
midten av 1980-åra» utanom unntak som Girlschool. I dag er derimot fleire
kvinner som spelar heavy metal, og som har skapt ein plass for seg sjølv. Då
Suzi Quatro slo gjennom i 1973 var det ingen andre markante kvinnelege musikarar
i rocken som var både songar, spelte instrument, skreiv songar og leia eit band.
I følgje Auslander «sparka ho ned den mannlege døra i rock and roll og beviste
at ein kvinneleg musikar kunne spele like bra, om ikkje betre, enn mennene».

Eit kvinneleg band er ei musikkgruppe i sjangrar som rock og blues som
utelukkande består av kvinnelege musikarar. Dette skil seg frå jentegrupper, der
dei kvinnelege medlemmane berre var vokalistar, men denne terminologien vert
ikkje brukt universelt.



https://nn.wikipedia.org/wiki/Republikk

Ordet republikk kjem frå uttrykket res publica på latin. Det betyr noko slikt
som «samfunnssaker». Ein republikk er eit styresett der statsoverhovudet på ein
eller annan måte er valt av folket, i motsetning til eit monarki, der det å vere
statsoverhovud, altså staten sin formelt øvste leiar, er eit verv som går i arv.
Det fanst republikkar alt i antikken, både bystaten Athen og romarriket var
republikkar ei tid. I nyare tid er republikanisme* i høg grad knytt til
demokratiseringa av samfunnet sidan 1700-talet. Så lenge monarkane og andre
(adel) hadde medfødde særrettar (privelegium) som gav makt over samfunnet, er
det klart at dette stod i vegen for demokratiseringa. Dei konstitusjonelle
monarkia har prøvd å løyse det paradokset monarkiet er i eit moderne demokratisk
samfunn ved å gjere monarken til eit symbol utan (mykje) makt. I republikkane
har dei valde presidentane alt frå ei vesentleg grad av utøvande makt
(Frankrike, USA, Russland), til delt makt med statsminister og folkevalt
parlament (Frankrike), til mesta berre symbolsk funksjon (Island, Tyskland).
Nokre presidentar er valde direkte av folket, andre indirekte av folkevalde
organ.

Republikanisme er det å vere republikanar det vil seie å gå inn for republikk i
staden for monarki som statsform. Men i somme land har republikanisme og det å
vere republikanar, fått spesielle tydingar: Såleis til dømes i USA, der
Republikanarane er namnet på høgrepartiet, og i Nord-Irland, der ein
republikanar er ein som som går inn for gjenforeining med Republikken Irland, i
staden for framleis union med Det Sameinte Kongedømmet, Storbritannia (UK).



https://nn.wikipedia.org/wiki/Plog

Plog er ein jordbruksmaskin som vert nytta for å snu torva, før det vert sådd
eller planta. Føremålet med dette er å skjera av ugrasrøter og grava ned gamle
planterestar for å unngå overføring av sjukdom til nye planter. Delvis nedbrotne
planterestar frå tidlegare avlingar vert ført til overflata, der dei vert vidare
brotne ned slik at næringsstoffa vert frigjorde og kan takast opp av nye
planter. Bruk av tunge maskinar fører til at jorda vert pakka saman. Når torva
vert snudd vert jorda løyst opp att og det kjem luft til, slik at bakteriane som
bryt ned gamle planterestar får betre vilkår. Når torva vert snudd vert ho
liggande i 45° vinkel og at det vert ope rom under. Dette fører til at vatnet i
staden for å renna av, sig ned i grunnen når det regnar. Dette gjer at
jordsmonet syg til seg meir vatn, som røtene på plantene så kan suga til seg. Om
ein spreier gjødsel før ein pløyer får ein molda ned gjødsla i same operasjonen.

Tidlegare vart plogar dregne av eit trekkdyr, som ofte var ein hest. I
industrialiserte land vert det i dag berre nytta traktorplogar, men i mange
utviklingsland vert det framleis nytta trekkdyr for pløying. Moderne
traktorplogar er konstruerte for større fart enn hesteplogar og tidlege
traktorplogar.

Vendeplogar kom tidleg i bruk lenger sør i Europa, som til dømes i Frankrike.
Bruken av vendeplogar har auka dei siste tiåra og dei fleste produsentane
leverer no vendeplogar. I brattlendte strøk freistar ein som oftast å legga
velta mot bakken, for å hindra at åkerjorda vert ført nedover. Ein kan då ikkje
pløya begge vegar utan å nytta vendeplog.

Skiveplogar har konkave skiver som står på skrå i køyreretninga, i staden for
skjer og veltefjøler. Skiveplogar vender ikkje furene og er i den forstand
eigenleg ikkje å rekna som plogar. Ved pløying av åker har dei den føremonen at
dei ikkje dreg med seg halm, men dei er ikkje brukbare for å pløya opp eng. I
motsetnad til vanlege plogar har dei inga landside til å ta opp sidekrafta. Det
oppstår difor ei vridande kraft (dreiemoment) som freistar å vri traktoren
sidevegs. For å motverka dette dreiemomentet vert det ofte plassert ei skålhorv
etter skiveplogen, med skåler som vender motsett veg. I dag har skiveplogar
langt på veg vorte erstatta av skålhorver.

Kor djupt ein pløyer avheng av fleire faktorar, som jordsmon, klima og kva ein
dyrkar. Det vanlegaste er å pløya til ei djupn på 20 — 25 cm. Dette vert ofte
kalla normaldjupn. Om ein pløyer til ei djupn på 25 — 30 cm vert det kalla
djuppløying. I nokre samanhengar kan ein nøya seg med å pløya til ei djupn på
berre 12 — 17 cm (grunnpløying) . Grunnpløying fører til snøggare nedbryting av
gamle planterestar, men forsøk har synt at ei djupn på meir enn 20 cm aukar
avlinga med rundt 5 % . Ulempa med å pløya djupt er at drivstoffforbruket aukar,
slik at noko av vinninga med større avling går ut at i større drivstoffutgifter.
Breidda på fåra, og difor på skjeret, må stå i høve til pløyedjupna, så di
djupare ein pløyer di større bør breidda på fåra vera. For hestplogar har ein
kome fram til at eit breidd/djupn-tilhøve på 10:7 vert rekna som høveleg. Ei
pløyedjupn på 20 cm bør etter dette krevja ei skjerbreidd på 28 cm. Aukar ein
djupna til 25 cm høver det med ei skjerbreidd på 35 cm. For traktorplogar kan 35
cm vera eit brukbart alternativ for normaldjupn. Det er viktig at traktoren har
rett sporvidd og at plogen er rett innstilt før eit tek til. Ein plog som er
feil innstilt gjev dårleg resultat og auka drifstoffforbruk. Om det er rust på
veltefjøla bør det fjernast med ein vinkelslipar med fiberskive, for å unngå
klebing.

For å pløya opp myr i samband med nydyrking vert det av og til nytta plogar i
staden for grøfting. Nokre stadar ligg det sand under myra og då kan ein, om ein
pløyer djupt nok, blanda inn sand i myrjorda og slik å auka dreneringsevna.

Ein av dei største dyrkingsplogane som er laga vart konstruerte av Wilhelm
Ottomeyer i Bad Pyrmont i Niedersachsen i Tyskland sist på 1940-talet.
Ottomeyer-plogen kunne pløya til ei djupn på 145 cm og førte til store
innsparingar. Plogen vart dregen av ein ombygd Fowler damptraktor med vinsj. I
perioden 1950 til 1970 var Ottomeyer-plogen i drift i Emsland i Niedersachsen.
Plogen står no på Emsland Moormuseum i Hesepe. Det finst òg ein nyare versjon av
plogen .

På jord med betre bereevne enn myr vert det ofte nytta beltetraktorar for å
trekkja nydyrkingsplogar.

Dei fyrste plogane vart dregne av trekkdyr som oksar eller hestar, eller
menneske trekte plogen sjølv. Desse plogane var laga av tre og likna mykje på
ein ard. Det som skil ein plog frå ein ard er at ein plog har ei fjøl
(veltefjøl) som i større eller mindre grad snur velta. Dei fyrste plogane klarte
ikkje å snu velta. Dei var heller ikkje brukbare til å pløya opp torv eller åker
med. I jarnalderen tok ein til å legga jarnbeslag på skjeret. For å redusera
slitasjen på veltefjøler av tre har det vorte innfeldt små steinar.

Det er kjent at primitive plogar vart nytta i antikken. I Noreg vart plogen
teken i bruk ein gong i det fyrste årtusenet etv.. I vikingtida var plogen eit
vanleg reiskap og funn av vikingplogar syner at plogane var laga av tre med
jarnbeslag. Det tykkjest som om utviklinga gjekk svært sakte i mellomalderen,
renessansen og barokken. Kvar gard laga sine eigne plogar og fekk smeden til å
lage skjer og jarnbeslag etter som dei hadde råd til. Det var mange lokale
variasjonar, tilpassa jordsmonet på staden og lokal tradisjon.

Utviklinga av dampmaskina førte til at ein tok til å nytta damptraktorar for å
pløya med. På grunn av at damptraktorane var store og vanskelege å manøvrera
vart dei i Europa utstyrte med vinsjar og nytta til å trekkja plogar med fleire
skjer. Slike plogar var vanskelege å snu, så dei vart bygde som vippeplogar.
Dette var eigentleg to plogar bygd saman, ein i kvar retning, med ein aksling og
to hjul på midten. Plogen var symmetrisk om akslingen, slik at han balanserte om
han. Ein kunne difor vippa ned plogen på den eine enden, alt etter kva retning
plogen vart dregen. Det var naudsynt å ha ein person sittande på plogen for å
styra han.

Dampdrivene vippeplogar var mykje nytta i Storbritannia og til dels i Tyskland.
Nokre få vart importerte og testa ut i Sverige, men fekk ikkje noko gjennomslag.
Det er ikkje kjent at dei vart importerte til Noreg. Det fyrste forsøket med å
trekkja ein plog med ein dampdriven vinsj vart gjordt av John Heatcoat i 1834,
men det var ikkje før i 1850-åra at denne metoden kom i praktisk bruk. Det var
to system i bruk, den eine metoden, fremma av Howard, gjekk ut på å nytta berre
ei dampmaskin og eit komplisert system med jordanker og ståltau rundt åkeren for
å trekkje ein vippeplog. Det andre systemet nytta to damptraktorar, ein på kvar
side av åkeren, som drog plogen i kvar si retning. Dette systemet, fremma av
John Fowler & Co. var dyrare, men det hadde den føremonen at ein slapp det tunge
arbeidet med å flytta jordankra for kvar får. Ein kunne òg nytta litt mindre
kjelar, etter som kvar dampmaskin vart nytta i berre ei retning og slik fekk
høve til å bygga opp damptrykket medan den andre maskina arbeidde. Dette
utstyret var så dyrt at det berre var storgods som hadde råd til å kjøpa sine
eigne maskinar. Dei fleste vart kjøpt av entrepenørar, som så tok på seg pløying
for dei einskilde gardbrukarane. Det var systemet med to damptraktorar som fekk
størt utbreiing og i Storbritannia var desse i bruk heilt til ut på 1930-talet.
Medan Egypt var under britisk okkupasjon importerte okkupasjonsmakta
damptraktorar og vinsjdrevne vippeplogar og nytta der.

I Nord-Amerika vart damptraktorane nytta for å pløya opp prærien og det var godt
om plass og ikkje så farleg at traktorane var vanskelege å snu. Ein nytta difor
slepeplogar som vart festa til traktorane med ein kjetting. Det vart nytta store
saktegåande traktorar og mange plogkroppar. Det var ikkje uvanleg med 8- og
10-skjers plogar, men nokre plogar hadde opp til 14 skjer. For å få alle
plokroppane til å pløya like djupt var det ofte naudsynt med fleire mann per
plog. Desse stod på ei plattform fremst på plogen og justerte ployedjupna til
dei ulike plogkroppane.

Rundt 1910 tok ein til å nytta traktorar med bensin eller parafinmotor, men det
vart nytta same type plogar som for damptraktorane og farten var låg. I Europa
tok ein òg til å nytta traktorar med innvendig forbrenningsmotor og både
traktorane og plogane var mindre enn i Nord-Amerika. Ofte var det ombygde
hesteplogar som vart nytta. I byrjinga vart plogen slepa etter ein kjetting og
det var naudsynt å ha ein mann på plogen til å styra han. Etter kvart vart det
utvikla plogar spesielt for traktor som vart dregne etter ein trekkbom på
traktoren. Desse plogane vart utstyrte med spakar som føraren kunne nå, slik at
ein ikkje trong å ha nokon til å styra plogen. Slepeplogar var den dominerande
plogtypen fram til 2. verdskrig.

I 1936 kom Ferguson-Brown, med trepunktsoppheng, på marknaden, men salet gjekk
tregt både av di han var om lag dobbelt så dyr som Fordson og av di det var
naudsynt å kjøpa reiskap tilpassa trepunktsopphenget. I Nord-Amerika fekk
løfteplogane innpass då Ford tok til å produsera Ford-Ferguson 9N i 1939. I
Europa vart det ikkje fart på salet før Ferguson tok til å produsera TE-20 i
1946. Denne traktoren høvde godt på små brattlendte bruk og vart populær i
Noreg, noko som førte til at løfteplogen òg vann innpass. I byrjinga vart det
importert Ferguson-plogar, men etter kvart tok dei norske produsentane
Kverneland, Kyllingstad og Underhaug til å produsera løfteplogar.

«DigitaltMuseum: Søk: 'plog'». DigitaltMuseum.
http://digitaltmuseum.no/search?query=plog&search_context=1. Henta 02. april
2013. 



https://nn.wikipedia.org/wiki/Pattedyr

Pattedyr (Mammalia) er ein dyreklasse innan zoologien som høyrer til virveldyra.
Det finst over 5 000 nolevande artar av pattedyr, mellom anna mennesket, og ein
finn representantar for klassa i nær sagt alle økosystem på jorda. På grunn av
storleiken til dei fleste pattedyra utgjer dei ein vesentleg del av biomassen i
dei fleste lokale faunaer.

Pattedyra stammar frå amniote krypdyr. Strukturar av øvre delar av kraniefunn
har gjort det mogleg å identifisere tre hovudgrupper som byrja spalte seg av i
karbontida i Paleozoikum:

Synapsidene var kjenneteikna med eitt par opningar i kranietaket for feste av
tyggemusklar. Dette var òg den første gruppa av amniotar som spreidde seg til
landjorda. Dei første synapsidane utvikla seg vidt ut i herbivore og karnivore
former som har fått samlenamnet pecylosauriar.

Frå ei anna tidleg gruppe av karnivore synapsidar kom dei første forløparane til
pattedyra, therapsidane. Desse var den einaste gruppa av synapsidar som
overlevde Paleozoikum og utvikla seg vidare. Dei fleste var små, men nokre var
opp til fire meter. Therapsidane er dei første med ein effektiv gange på meir
rette ekstremitetar festa under dyret. Sidan stabiliteten vart redusert når
dyret heva seg over bakken, utvikla cerebellum (muskelkoordineringssenteret) i
hjernen seg mykje. Kranieform og muskelsystemet i kjeven forandra seg mot auka
effektivitet i næringsopptaket.

Therapsidane utvikla seg i talrike herbivore og karnivore former, men dei
tidlegaste formene døydde ut i den store utdøyingsperioden i enden av perm.
Tidlegare vart pelycosauriar og therapsidar omtala som «pattedyrliknande
krypdyr», men dette gjer ein ikkje lenger sidan dei ikkje er ein del av den
eigentlege krypdyrlinja.

Ei therapsid gruppe av kjøttetande og pattedyrliknande krypdyr som overlevde inn
i mesozoikum var cynodontane (Cynodontia). Desse utvikla fleire nye trekk som
ein finn att hos pattedyr av i dag, mellom anna viktige endringar i skjelettet
og sekundært ganetak som gjorde det mogleg å puste sjølv om det heldt eit
byttedyr i munnen, tygde mat eller saug mjølk av mora. Innanfor den mangfaldige
cyodontforgreininga var det ei lita gruppe kjøttetarar kalla trithelodontider
som likna mest på dei etterfølgjande pattedyra.

Dei første pattedyra som utvikla seg i sein trias var små spissmus-liknande dyr
med stort kranium, kjeve med ny form og ein ny type difydont tannsett der
tennene berre vart skifta ut ein gong. Til samanlikning hadde dei tidlegare og
meir primitive amniotane eit polyfyodont tannsett med kontinuerleg utskifting av
tennene gjennom heile livssyklusen. Den forandra kjeveutforminga resulterte i at
enkelt knoklar frå kjeveopphenget vart vidare redusert og hamna til slutt i
mellomøret som øyreknoklar. Ein reknar med at dei første pattedyra var
endoterme, men med lågare kroppstemperatur enn dei moderne placentale pattedyra.

Hår eller pels hadde ein viktig funksjon som isolasjon. Dette tyder på at talg-
og sveittekjertlar må ha utvikla seg samstundes for å smørje håra og gi auka
varmetap når det var naudsynt.

Ein trur dei tidlegaste pattedyra klekka ut ungane frå egg i lite utvikla form
slik at dei var avhengige av morsmjølk, varme og skydd. Denne forma for
reproduksjon ser vi i dag berre hos monotrematane nebbdyr og maurpiggsvin.

Det var ikkje før i krit, og særleg i den seinare eocentida som byrja for 54
millionar år sidan, at den raske utbreiinga av dei «moderne» gruppene starta.
Denne utviklinga i kenozoikum kan delvis forklarast med den store mengda tomme
habitat som stod att etter dei utdøydde amniote gruppene mot slutten av krit.

Vilkåra for at desse gruppene av dyr greidde å utvikle seg i stor stil var at
dei hadde stor rørsleevne, var endoterme, hadde utvikla ei form for
«intelligens», var tilpassingsdyktige, fødde levande ungar som dei tok seg av
(yngelpleie) og som ernærte seg av mjølk som hodyra sjølv produserte.

Klassifiseringa av dyr og planter har gjennomgått mange endringar etter Carl von
Linné sin opphavlege taksonomi i Systema naturae frå 1735. For pattedyr nyttar
lærebøkene i stor grad klassifiseringa til George Gaylord Simpson frå 1945 og
McKenna & Bell sin revisjon av Systema naturae som vart etablert i 1997. Med
moderne DNA-analyse har ein òg kunna finne ny informasjon om kva slektskap og
opphav dei ulike artane har.

Nemninga placentale pattedyr tyder «pattedyr med morkake», frå det latinske
ordet for kake, placenta. Pungdyr har faktisk både livmor og morkake og ein har
etterkvart kome fram til at skilnaden mellom pungdyr og dei andre pattedyra som
føder levande ungar elles er liten. I moderne taksonomi er difor pungdyr og
placentale pattedyr er slegne saman i ei felles underklasse Theria.

Ei moderne klassifisering av pattedyr i underklasser med tilhøyrande ordenar ser
difor slik ut:,



https://nn.wikipedia.org/wiki/Opphavsrett

Opphavsrett er den retten skaparen av eit litterært, vitskapleg eller
kunstnarisk åndsverk har til verket. Opphavsretten oppstår automatisk når det
skapte verket oppnår verkshøgd, og treng ikkje blir hevda gjennom registrering
eller liknande. Det er heller ikkje noko vilkår for å hevde opphavsrett at ein
merkjer utgivingar av verket med copyright-symbolet (©). Når dette likevel ofte
blir gjort er det for å gjere brukarar av verket merksam på opphavsretten, og
dei avgrensingane den fører med seg med omsyn til utnytting av verket.
Opphavsretten vernar utforminga av verket, men derimot ikkje idear, teknikkar,
kunnskap eller metodar. Det er måten ideane, kunnskapen og metodane kjem til
uttrykk gjennom opphavsmannen sin skapande innsats som blir verna, ikkje ideane,
kunnskapen eller metodane i seg sjølve.

Opphavsretten er ei grein innan immaterialretten, som regulerer rettar til
ikkje-fysiske objekt.

Den første lova om opphavsrett kom i Storbritannia i 1710, då Det britiske
parlamentet vedtok The Statute of Anne. Denne lova gav forfattarar eller forlag
ein einerett på 14 år til å trykkje bøkene sine. Eineretten kunne fornyast ein
gong om forfattaren framleis var i live. Eineretten omfatta berre boktrykking,
og regulerte ikkje ting som omsettingar av litterære verk eller oppsettingar av
skodespel. Utover på 1700-talet arbeidde forleggjarane med å få vernetida
utvida, og dei gjekk til retten for å gjere eineretten evigvarande. Dette
stridstemaet vart ikkje avklåra før ved ei rettsavgjerd i House of Lords (som er
Storbritannias høgsterett) i 1774, der idéen om ein evigvarande opphavsrett vart
forkasta. Avgjerda skapte omgrepet «public domain», verk der opphavsmannen sin
kontroll over bruken var stoppa.

Sambandsstatane fekk den første føderale lova om opphavsrett i 1790. Den
amerikanske grunnlova gjev Kongressen høve til å «fremje vitskap og kunst» ved å
gje forfattarar og oppfinnarar ein tidsavgrensa einerett. Som i Storbritannia
varte eineretten opphavleg i 14 år, med høve til å fornye den éin gong. For at
eit verk skulle omfattast av opphavsretten måte opphavsretten bli registrert i
eit offentleg register, noko som vart gjort for omtrent 5 % av alle publiserte
verk. Vernetida vart utvida i 1831 og i 1909, og sida 1962 har vernetida blitt
utvida heile 11 gonger. Den siste utvidinga kom i 1998 med Sonny Bono Copyright
Term Extension Act, noko som sette vernetida til opphavsmannen si levetid + 70
år.

I løpet av attenhundretalet voks òg opphavsretten fram i Frankrike. Mens den
anglo-amerikanske copyright dreidde seg om økonomiske rettar, voks det i
Frankrike fram eit system basert på droit d'auteur, forfattaren sine rettar.
Denne var klassifisert i dei to hovuddelane droits patrimoniaux (økonomiske
rettar) og droits moraux, moralske eller ideelle rettar. I 1761 vart det slått
fast at opphavsretten gjekk i arv, etter at Jean de La Fontaines arvingar gjekk
til retten for å få kontroll over verka han etterlét seg. I 1777 slo to andre
rettsavgjerder fast at forleggjarane sine rettar ikkje varte lenger enn i
levetida til opphavsmannen.

Den overordna rettskjelda på opphavsretten sitt område er den verdsomspennande
Bernkonvensjonen om vern av litterære og kunstnariske verk frå 1886. Dei aller
fleste land er tilslutta denne konvensjonen, som knesett visse grunnleggjande
prinsipp for nasjonalt rettsvern. Eit sentralt siktemål med konvensjonen var å
hindre misbruk av åndsverk på tvers av landegrenser, noko som vart gjort mogeleg
av at den nasjonale lovgivinga opphavleg berre verna nasjonale verk. Ved
tilslutning til konvensjonen forplikta medlemslanda seg til å gje utanlandske
verk den same vern som nasjonale verk, samtidig som det kom på plass
minimumskrav til omfanget til vernet. Eit tredje sentrale prinsipp var det som
nemnt først, nemleg at vernet oppstår i og med skapinga av verket, og ikkje krev
noka registrering, markering eller andre formalitetar. Noreg slutta seg til
konvensjonen allereie i 1886, Danmark kom til i 1903, Sverige i 1904 og Finland
i 1928. Eit land som USA, som hadde krav til registrering som ein sentral del av
lovverket, slutta seg derimot ikkje til før i 1989.

Bernkonvensjonen har hjelpt til å harmonisere regelverket på opphavsretten sitt
område internasjonalt, særleg på den måten at dei to hovudretningane
(tradisjonane) innan opphavsretten, den franske droit d'auteur og den
anglo-amerikanske copyrighten, har nærma seg kvarandre. Desse to retningane
hadde utvikla seg på ulik måte. Den franske retninga, som er gjeldande i
mesteparten av Europa med unnatak av Storbritannia (kontinental rett), var
basert på lovgiving, noko som resulterte i at dei opphavlege opphavsmennene vart
gjevne eit utstrekt vern, òg utover dei rent økonomiske interessene – dei vart
gjevne såkalla moralske eller ideelle rettar. I den anglo-amerikanske
tradisjonen, som omfattar Storbritannia, USA, Australia og einskilde andre
tidlegare britiske koloniar, var reglane derimot blitt til gjennom prejudikat
frå domstolane. Her stod dei økonomiske rettane i fokus, mens dei ideelle
rettane ikkje var inkluderte i vernet. Som følgje av dette fekk arbeidsgjevarane
ei betre stilling, ved at dei fekk overført alle rettane til verket, utan å
måtte ta omsyn til den umiddelbare skaparen av verket.

I tillegg til Bernkonvensjonen finst det òg anna opphavsrettsleg regulering på
internasjonalt nivå som er relevant. Først og fremst gjeld dette EU sitt
Infosoc-direktiv om opphavsrett, som er bindande òg for EFTA-landa gjennom
EØS-avtalen. Ein annan viktig konvensjon er WIPO Copyright Treaty, utarbeidde av
FN-organisasjonen WIPO Denne konvensjonen utfyller Bernkonvensjonen, og stiller
til på nokre område strengare krav enn det Bernkonvensjonen gjer.

Dei nærmare reglane om opphavsrett vil altså variere frå land til land, og må
finnast i dei einskilde statane sitt lovverk. I Noreg blir opphavsrett regulert
gjennom lov av 12. mai 1961 om opphavsrett til åndsverk m.v. (Åndsverklova eller
Opphavsrettloven), forkorta åvl. Lova vart skapt gjennom eit samarbeid med dei
andre skandinaviske land, og det er derfor stor grad av rettslikskap mellom
norsk, svensk og dansk rett. Lova har blitt revidert fleire gonger, seinast i
2005, då for å harmonisere norsk lov med det tidlegare nemnde EU-direktivet.

Det andre leddet i paragrafen inneber ein definisjon av kva det vil seie at
verket blir gjort tilgjengeleg for allmenta. Dette er tilfellet ved
eksemplarspreiing blant allmenta (bokstav a), ved offentleg vising (bokstav b)
og offentleg framføring (bokstav c). Forskjellen på dei to siste alternativa er
at vising er ei utstilling av fysiske verkseksemplar der det ikkje blir gjort
bruk av tekniske hjelpemiddel, mens der det blir bruk gjort av tekniske
hjelpemiddel vil dette falle inn under omgrep «framføring». For alle alternativa
er det eit vilkår for einerett at tilgjengeleggjeringa skjer blant «allmenta».
Dette omgrep er motsatsen til omgrep «privat bruk» i § 12, og må vurderast
skjønnsmessig. Som hovudregel kan det seiast at der verket i prinsippet blir
gjort tilgjengeleg for ein uavgrensa krins menneske vil grensa vere overskride
slik at ein er innanfor opphavsmannen sin einerett. Dette gjeld òg sjølv om
krinsen som faktisk gjer seg kjent med verket i praksis er avgrensa, på grunn av
manglande publisitet eller liknande. Dersom eit opphavsrettsverna verk for
eksempel blir lagt fritt ut på internett vil dette innebere at det er
tilgjengeleggjort for allmenta, sjølv om det berre er eit fåtal personar som har
kjennskap til den aktuelle URL-adressa. Dersom ein derimot stenger tilgangen til
sida med eit passord, og berre gjev ein innskrenka krins tilgang på dette
passordet vil ein etter omstenda kunne seie at ein er innanfor det private
området og dermed utanfor opphavsmannen sin einerett. Det er noko uklåre grensar
for kor mange personar som kan vere involverte, og kva kjennskapstilhøve desse
må ha seg mellom, før ein kan seie at ein er utanfor det private området og
såleis omfatta av regelen i § 2 anna ledd, men det er ein del høgsterettspraksis
som seier noko om grensa. Blant dei mest vesentlege domane er Rt. 1929 s. 337
(kinematograf), Rt. 1953 s. 633 (bedriftsmusikk), Rt. 1964 s. 782 (jukeboks),
Rt. 1970 s. 1172 (diskotek) og Rt. 1995 s. 35 (piratproduserte smartkort).

Når det gjeld skiljet mellom omarbeidingar og nye sjølvstendige verk, er dette
ei problemstilling som ofte oppstår i samband med ei plagiatvurdering, det vil
seie i tilfelle der opphavsmannen til det opphavlege verket hevdar at det nye
verket er ei rettsstridig omarbeiding av verken hans. Det sentrale spørsmålet i
vurderinga vil vere kva element i det opphavlege verket som er verna av
opphavsrett, og noko som som kan reknast som «frie element». Her vil dei same
synspunkta kome inn som er nemnte i innleiinga av artikkelen, nemleg at det er
den konkrete utforminga av verket som er verna, men derimot ikkje dei idene og
teknikkane mv. som er nytta. Vurderinga av kvar skiljet går er vanskeleg, og er
ikkje nærmare skildra i lova. Både juridisk og kunstnarisk innsikt vil vere av
tyding når avveginga skal gjerast.

Ånsdverkloven § 6 regulerer dei såkalla fellesverka, eller ekte samarbeidsverk
som dei òg ofte blir omtalte som. Her har to eller fleire personar saman skapt
verket ved kvar den sjølvstendige åndsinnsatsen sin. For at noko skal reknast
som fellesverk er det dessutan eit vilkår at det einskilde bidraget ikkje kan
skiljast ut utan at åndsverkstatusen (verkshøgda) til eit eller fleire av
bidraga går tapt. Typiske fellesverk er verk med fleire opphavsmenn der det
ikkje er mogeleg å få på det reine kven som har ytt kva. To forfattarar har
f.eks. samarbeidd om ei bok, utan å oppgje kven som har skrive kva
kapittel/avsnitt. Òg der ein har klårt for seg kven som har utført kva del kan
det likevel vere eit fellesverk. Ulike verselinjer i ein song er f.eks.
komponert av forskjellige låtskrivarar, men utan at desse kan delast opp i
fleire delar som har sjølvstendig verkshøgd. Eit anna typisk eksempel på eit
fellesverk er det kjende måleriet Brudeferd i Hardanger, der Adolph Tidemand
måla sjølve brurefølgjet i båten, mens Hans Gude måla landskapet. Det er klårt
nok at desse bidraga ikkje på ein forsvarleg måte kan skiljast frå kvarandre som
to sjølvstendige verk.

Lånereglane er eit sett med reglar som avgrensar dei økonomiske rettane til
opphavsmannen. Reglane gjev innanfor visse rammar rett til å bruke eit åndsverk
utan samtykke frå opphavsmannen. At ordet «avgrensing» er brukt i staden for
«unnatak» indikerer at reglane i opphavsrettane og lånereglane blir sett som ein
heilskap og gjev uttrykk for ei vurdering mellom opphavsmannen og allmenta sine
interesser. Lånereglane skal ikkje sjåast på som unnatak som i tvilstilfelle
blir tolkainnskrenkande, slik hovudregelen er innan norsk rett.

Sitatretten og privatkopieringsretten er to av dei såkalla fribruksrettane, som
medfører at (delar av) åndsverk kan nyttast utan at opphavsmannen har krav på
godtgjersle. Det finst òg andre slike fribruksrettar. Det finst mellom anna
heimel for å framstille fotografi og kunst i forskingspublikasjonar, samt for
eksemplarframstelling til bruk for funksjonshemma utan innhenting av
førehandstillating (§ 17).

Ved avtalelisensar blir det inngått ein avtale mellom dei som ønskjer å utnytte
ein spesiell type verk og ein representativ organisasjon for opphavsmennene
innan den aktuelle kategorien. Dersom ein slik avtale blir inngått bind den òg
opphavsmennene innan kategorien som ikkje er medlem av organisasjonen. Eit
eksempel er lisens som følgje av avtale mellom ei kringkastingsverksemd og TONO
om kringkasting av musikkverk, med heimel i §§ 32-34. Avtalelisensar inneber at
den aktuelle organisasjonen mottek eit vederlag (som blir avtalt mellom partane)
for kvar gong eit verk blir framførte (evt. for kvar eksemplarframstelling),
slik at ein slepp å be om løyve ved kvart enkelt tilfelle. Vederlaget blir så
fordelt av organisasjonen til dei opphavsmennene der som verk har blitt
framført/eksemplarframstilt.

Tvangslisensar er lisensar som følgjer direkte av Åndsverksloven. Ettersom det
her ikkje er noko avtaletilhøve, finst føresegnene om fastsetting av godtgjersle
til opphavsmennene i lova sjølv. Denne kan krevje at Kulturdepartementet
fastsett godtgjersla.(§ 35). Eksempel på tvangslisensar er reglar om framføring
for funksjonshemma (§ 17a) og for offentleggjering av fotografiske verk i
samband med vitskaplege tekstar (§ 23 anna ledd).

Opphavsrett kan overførast, jf. Åndsverklova kapittel 3. Dette er praktisk,
ettersom opphavsmannen ofte ikkje klarer å utnytte det økonomiske potensialet i
verket sitt fullt ut sjølv. Ved å overføre rettane sine til eit forlag, eit
plateselskap, filmselskap eller liknande kan han sikre seg eit vederlag mot at
andre overtek dei økonomiske rettane til verket. Det er viktig å presisere at
det berre er dei økonomiske rettane som blir overførte; dei idelle rettane blir
igjen hos den opphavlege opphavsmannen. Dette følgjer av åvl. § 39.

Ulike land har forskjellig lengde på vernetida, men utgangspunktet etter
Bern-konvensjonen er 50 år. Denne kan ikkje forkortast, men forlengast. Dette er
gjort i EU, eit vedtak som òg er bindande for EFTA-landa (Noreg inkludert). Òg
USA har sidan 1998 hatt ei vernetid på 70 år. Som følgje av Bern-konvensjonen
vil likevel ikkje eit verk som er frå eit land med kortare vernetid (f.eks. 50
år) få denne forlenga i andre land der vernetida er lenger. Vernetida vil i
slike tilfelle vere den kortaste perioden av det som gjeld i heimlandet til
verket og det landet der opphavsretten blir gjort gjeldande. Dette er eit
unnatak frå hovudregelen i konvensjonen om nasjonal handsaming (lik handsaming
av innanlandske og utanlandske verk).

Vernetidfestingane har møtt kritikk fordi dei konsekvent blir harmoniserte
oppover, aldri nedover. Dette gavnar rettshavarinteresser, ikkje allmenta. Det
blir òg hevda at det ikkje fører til skaping av nye åndsverk at vernetida blir
utvida til gunst for døde opphavspersonar. Dessutan kan klårgjering av kven som
har rett til eit åndsverk når opphavsmannen er avdød vere vanskeleg og
tidkrevjande, noko som fører til at kulturarv med lita kommersiell interesse
ikkje blir tilgjengeleggjort og går i gløymsle. Eit eksempel på dette er gamle
filmar, som er lagra på nitrat-baserte rullar. Desse løyser seg opp over tid, og
sidan det er kan ofte vere såpass vanskeleg å klarere alle rettane til filmane
må ein i praksis vente til eineretten går ut før ein restaurerer og
digitaliserer dei. Innan den tida vil dei opphavlege filmrullane vere
ubrukelege.

Krenking av opphavsrett kan medføre erstatningsansvar og straffansvar. Dette
følgjer av Åndsverkloven kapittel 7.

Eit eksempel på ei sak der erstatning vart tilkjent er Napster.no-saka, kjent
frå media, der erstatningsummen vart utmålt til 100.000 kroner.



https://nn.wikipedia.org/wiki/Norr%C3%B8nt

Norrønt eller oldnordisk er språket som vart brukt i Noreg, på Island og dei
andre norrøne busetjingane i Nordsjøområdet i tida frå om lag 700 til om lag
midten på 1300-talet.

Namnet oldnordisk kjem av at ein ei tid tenkte at norrønt var opphavet til alle
dei nordiske språka. Dette fann ein seinare ut ikkje var tilfellet då
opphavsspråket er urnordisk, medan norrønt er det felles vestnordiske språket
som har utvikla seg til norsk, færøysk, islandsk og norn.

Det var ikkje noko klart skilje mellom desse ulike dialektane, og fram til
1200-talet såg ein på dei som det same språket; dansk eller dǫnsk tunga. Dei som
snakka dette språket kunne òg lett samtala med talarar av andre germanske språk,
som gammalengelsk, gammalsaksisk og andre nedertyske språk.

Frå seint på 1100-talet kjem det til syne merkbare skilnader mellom språket i
Noreg og på Island og dersom ein har bruk for å skilja mellom desse snakkar ein
om gammalnorsk og gammalislandsk. I eldre språkbruk nytta ein i Noreg ofte ordet
gammalnorsk for språket i heile det norrøne språkområdet, men denne tydinga har
no gått av bruk.

Dei islandske sogene er skrivne på norrønt. Språkleg vert perioden delt inn i
eldre norrøn tid (700–1150) og yngre norrøn tid (1150–1350).

Ein skreiv først språket med runer, eigne norrøne bokstavar med opphav i det
latinske alfabetet eller i andre olditaliske alfabet. Det uendra latinske
alfabetet kom til Noreg på 1000-talet. Dette tok etter kvart over, og runeskrift
gjekk or bruk.

På 1800-talet vart det utvikla ein normalisert skrivemåte (ortografi) for
norrønt språk. Det er denne som stort sett er brukt i innføringsbøker og
ordbøker. Den normaliserte skrivemåten nyttar det latinske alfabetet utan c, q,
w, x og å, men med dei tre ekstra teikna þ, ð og ǫ («o med kvist»). Ein aksent ´
over ein bokstav angir lang vokal. Dei opphavlege handskriftene utviser stor
variasjon i ortografien avhengig av geografisk og tidsmessig opphav.

Teksten nedanfor er frå Egilssoga. Versjonen er frå eit manuskript frå
1200-talet.

Morfologien av norrøne substantiv er sette saman av fire kasus (nominativ,
akkusativ, genitiv, og dativ) og to tal (singularis og pluralis). Verba er
bøygde i numerus og person etter subjektet, og etter ulike tider og modi.



https://nn.wikipedia.org/wiki/Nepal

Nepal er ein republikk sør i Himalaya. Kina ligg i nord og India ligg i sør.
Nepal er den einaste staten i verda som har hinduisme som statsreligion. Mount
Everest, det høgste fjellet i verda ligg i Nepal. Partiet Nepals Kommunistiske
Parti (maoistisk) har gjennom politisk kamp og geriljakrigføring frå 1996 vorte
stadig mektigare. Til tider har dei kontrollera kring 70 % av flatevidda i
landet, og i 2007 danna dei regjering saman med sjupartialliansen for demokrati
i Nepal

Politikken i landet har vore prega av til dels valdelege oppgjer. Den 1. juni
2001 vart store delar av det nepalesiske kongehuset skotne. Den offisielle
versjonen var at kronprinsen myrda familien sin fordi kong Birendra skal ha
avvist den kvinna kronprinsen tenkte å gifta seg med. Kronprinsen prøvde å ta
sjølvmord, men overlevde så lenge at han kunne utropast til konge i sjukesenga.
Svært mange nepalesarar trur ikkje på dette, og meiner at bror til kongen,
Gyanendra, stod bak. Etter at kronprinsen døydde vart Gyanendra konge frå 4.
juni 2001.

Den myrda kongen Birendra av Nepal hadde vorte tvinga til å innføra eit
parlamentarisk demokrati i landet etter ein folkeleg oppreist i 1990. Oppreisten
fekk namnet Jana Andolan. I 1996 tok maoistpartiet NKP(m) opp våpen, og frå den
tid var det borgarkrig. I 2001 innførde den nye kongen direkte kongemakt og
avskaffa demokratiet. Folkelege protestar auka sterkt, og i 2004 vart den
avsette statsminister, Sher Bahadur Deuba, innsett igjen. I april 2006 vart det
våpenkvile mellom maoistane og regjeringa, og i november same år vart det
underskrive ein fredsavtale.

Det vart heldt eit demokratisk val i Nepal i april 2008. Etter dette vart landet
republikk. Leiaren for maoistane vart statsminister.

Nepal er inndelt i 14 sonar (anchal), med noko sjølvstyre. Bagmati, Bheri,
Dhawalagiri, Gandaki, Janakpur, Karnali, Koshi, Lumbini, Mahakali, Mechi,
Narayani, Rapti, Sagarmatha og Seti

Nepal har ingen kyst, og ligg i innlandet i Asia. Terrenget er prega av
høgdeskilnadar. I landet er det tre hovudsaklege regionar - slettelandet Terai
sør; mindre fjell og haugar; i tillegg til høgfjellsområdet Himalaya, med Mount
Everest 8 848 moh og andre høge fjell i nord. Av landet si totale flatevidd er
20 % dyrkbar jord. Erosjon på grunn av rovdrift av skogane er eit aukande
miljøproblem.

Himalaya har alt å seie for klimaet i Nepal. Nepal har fem klimasoner, ut frå
høgda over havet og varierer frå subtropisk til alpint. Den sørvestlege
monsunvinden vert pressa opp mot dei høge fjella og gjev store mengder regn. I
austlege område av landet har ein derimot ein god del torevêr om våren, lenge
før monsunen kjem. Midt i monsuntida, frå juni til september, kjem mykje av
nedbøren om natta, og ein kan ha litt sol om ettermiddagen før bygene kjem.
Katmandu har ein årleg nedbørsnormal på 1427 mm.

Monsunen varer ikkje like lenge ved fjellet K2 som ved Mount Everest, men om
vinteren er det K2 som får mest snø sidan fjellet ligg langt nok nord til å kome
i kontakt med vêrsystem på midlare breidder. Under dei høgaste toppane er
vintervêret vanlegvis klårt med frost om morgenen, og av og til litt tåke.

Nepal er eit av dei fattigaste landa i verda, og kring halvdelen av
folkesetnaden kan reknast som fattige. Hovudnæringa er jordbruk med 80 % av
arbeidskrafta og 41 % av bruttonasjonalproduktet. 80 % av eksportinntektene kjem
frå tekstilar og matter. Utanlandsk hjelp står for 60 % av Nepal sine kostnadar
for økonomisk utvikling, og for 28 % av det totale statsbudsjettet.

Nepal har tre større folkesetnadsgrupper: Indonepalesarar, tibetonepalesarar og
nokre urfolk. Mellom anna kan nemnast stammane newar, Bhote, Rai, Limbu og
sherpa.

Språket nepali er eit indoeuropeisk språk som vert skrive med
Devanagari-skrifta, det vanlegaste indiske alfabetet. Nepali vert tala av nærare
60 % av folkesetnaden. I tillegg til nepali reknar ein med 12 andre større
språk, og totalt over 100 språk og dialektar.

Den nepalesiske hinduismen, som er statsreligion er oppblanda med buddhisme.
Innslaget er av buddhisme er sterkare enn i andre hinduiske område. 89,5 % av
folkesetnaden reknar seg som hinduar, medan 5,3% er buddhistar og 2,7 % er
muslimar.



https://nn.wikipedia.org/wiki/Motto

Motto, parole, slagord, slogan eller valspråk er ein kort setning eller eit
fyndord som har ei viss tyding for ein person, ei slekt eller ei større eining,
som ein institusjon eller ein stat. Slike ord kan til dømes uttrykka kva beraren
set høgast eller kva som er grunnkarakteren deira. Mange valspråk er skrivne på
latin.

Ordet «motto» er eit lånord frå italiensk og tyder eigentleg 'ord'. «Parole»
tyder det same på fransk. «Valspråk» eller «valord» og «slagord» kjem frå tysk.
«Slogan» er eit nyare lånord frå engelsk og kjem opphavleg frå gælisk for
'kamprop'.

Ein brukar gjerne ordet «valspråk» om mottoet til ein monark eller andre
framståande personar, til dømes riddarane av den danske Elefantordenen og den
svenske Serafimerordenen. Nokre slekter har valspråk som dei kan ha valt sjølve
og/eller har blitt tildelt ved adling. Somme riddarordenar har eigne valspråk,
som for eksempel den engelske Hosebandordenen. Kongelege og nasjonale valspråk
kan brukast på myntar og konge- eller riksvåpen. Valspråka til slekter og
ordenar kan få plass på våpenskjoldet deira.

Ordet «slagord» blir gjerne brukt i samband med idrettslag og kampanjar, som
fotballklubbar, reklamekampanjar og politiske demonstrasjonar. Om sistnemnde kan
ein også bruka ordet «parole».

Alle dei tre norske kongane etter 1905 har teke valspråket «Alt for Norge», mens
dei svenske kongane har teke ulike valspråk. Den noverande svenske kongen Carl
XVI Gustav tok som sitt valspråk «För Sverige i tiden».

«Einige og tru til Dovre fell» er den såkalla Eidsvollseiden frå 1814, og denne
har blitt kalla Noreg sitt nasjonale motto.



https://nn.wikipedia.org/wiki/Mosambik

Mosambik er ein stat søraust i Afrika som har grenser til Malawi, Sør-Afrika,
Swaziland, Tanzania, Zambia og Zimbabwe og kystline til Mosambikkanalen i det
indiske havet. Zambezielva renn gjennom nordlege område av landet.

Dei fyrste innbyggjarane i Mosambik var sanjegerar og samlarar, forfedrar til
khoisan-folka. Mellom det 1. hundreåret og det 4. hundreåret migrerte bølgjer av
bantuspråklege folkeslag frå nord gjennom Zambezi-dalen og så gradvis inn på
platået og kystområda. Bantuane var jordbrukarar og jernsmedar.

Då portugisiske reisande nådde Mosambik i 1498, hadde arabiske handelsbusetnadar
eksistert langs kysten og øyane utanfor i fleire hundreår. Frå om lag 1500 vart
portugisiske handelsstasjonar og festningar vanlege stoppestader på den nye ruta
til austen. Seinare reiste handelsmenn og utforskarar til dei indre regionane på
leiting etter gull og slavar. Sjølv om den portugisiske innflytnaden gradvis
vart utvida, var makta deira avgrensa og utøvd gjennom individuelle busetjarar
som vart gjevne mykje sjølvstyre. Resultatet var at investeringane mangla medan
Lisboa konsentrerte seg om den lukrative handelen med India og det fjerne austen
og om koloniseringa av Brasil.

Tidleg på 1900-talet hadde portugisarane endra administrasjonen av store delar
av Mosambik til store private selskap, som Mosambik-kompaniet, Zambezi-kompaniet
og Niassa-kompaniet, kontrollert og finansiert hovudsakleg av briter som
etablerte jernbaneliner til dei britiske koloniane i nærleiken og Sør-Afrika. På
grunn av at politikken vart laga for å kome kvite busetjarar og det portugisiske
heimlandet til gode, vart lita merksemd retta mot den nasjonale integrasjonen i
Mosambik, den økonomiske infrastrukturen i landet eller opplæring av
folkesetnaden.

Medan mange europeiske nasjonar gav sjølvstende til sine koloniar etter den
andre verdskrigen, klamra Portugal seg til konseptet om at Mosambik og andre
portugisiske koloniar var provinsar av moderlandet, og emigrasjonen til
koloniane bloma. Den portugisiske folkesetnaden i Mosambik ved sjølvstendet var
på rundt 250 000. Ynskjet om mosambikisk sjølvstende utvikla seg raskt, og i
1962 skipa fleire antikolonistiske politiske grupper Frente de Libertação de
Moçambique (FRELIMO) som sette i gang ein væpna kampanje mot portugisarane sitt
kolonistyre i september 1964. Etter ti år med sporadisk krigføring og større
politiske endringar i Portugal, vart Mosambik sjølvstendig 25. juni 1975.

Etter det portugisiske statskuppet i april 1974, braut portugisisk kolonialisme
saman. I Mosambik kom det ei militær avgjerdsle om å trekkje seg ut i konteksten
av eit tiår med væpna antikolonialistisk kamp, fyrst leia av amerikansk-utdanna
Eduardo Mondlane som vart myrda i 1969. Då sjølvstendet vart oppnådd i 1975,
etablerte leiarane av den militære kampanjen til FRELIMO raskt ein eitpartistat
alliert med den sovjetiske blokka og forbaud rivaliserande politisk aktivitet.
FRELIMO eliminerte politisk pluralisme, religiøse utdanningsinstitusjoner og
rolla til tradisjonelle autoritetar.

Den nye regjeringa under president Samora Machel gav ly og støtte til
sørafrikanske (ANC) og zimbabwiske frigjeringsrørsler (ZANU), medan regjeringane
i fyrst Rhodesia og seinare Sør-Afrika under apartheid fostra og finansierte ei
væpna opprørsrørsle i sentrale Mosambik. Denne vart kalla Resistência Nacional
Moçambicana (RENAMO). Borgarkrig, sabotasje frå nabostatane og økonomisk kollaps
karakteriserte det fyrste tiåret med mosambikisk sjølvstende. Ein annan ting som
prega denne perioden var masseutvandringa av portugisarar, svak infrastruktur,
nasjonalisering og økonomisk vanstyre. I løpet av det meste av borgarkrigen,
klarte ikkje regjeringa å utøve effektiv kontroll utanfor dei urbane områda, og
mange av dei var avskorne frå hovudstaden. Ein trur at om lag ein million
mosambikarar omkom under borgarkrigen, 1,7 millionar flykta til nabostatane og
fleire millionar var interne flyktningar.

19. oktober 1986 var Samora Machel på veg tilbake frå eit internasjonalt møte i
Malawi i presidenten sitt fly, Tupolev Tu-134 då det krasja i Lebombo-fjella nær
Mbuzini. Det var ni overlevande etter krasjet, men president Machel og 24 andre
døydde, inkludert ministrar og embetsmenn i den mosambiske regjeringa.
Representantar for Sovjetunionen hevda at flyet med vilje vart omdirigert av eit
falskt navigasjonssignal. Denne teknologien skal ha vorte gjeven av militære
etteretningsoperatørar frå apartheid-regjeringa.

Etterfølgjaren til Machel, Joaquim Chissano, heldt fram reformene og innleia
fredsforhandlingar med RENAMO. Den nye grunnlova vart innført i 1990. Denne la
grunnlaget for eit fleirpartisystem, marknadsbasert økonomi og frie val.
Borgarkrigen slutta i oktober 1992 med den generelle fredsavtalen i Roma. Under
overoppsyn av ONUMOZ sine fredsvernande styrkar frå FN, vende freden tilbake til
Mosambik.

Før midten av 1995 hadde meir enn 1,7 millionar mosambikiske flyktningar som
hadde søkt asyl i nabolanda Malawi, Zimbabwe, Swaziland, Zambia, Tanzania og
Sør-Afrika som eit resultat av krig og tørke, vendt tilbake som del av den
største tilbakeføringa ein har sett i subsaharisk Afrika. I tillegg vende rundt
fire millionar interne flyktningar tilbake til dei opphavlege områda sine.

Sjølv om dei sørlege områda av landet strekkjer seg ut av tropane, har heile
landet eit typisk tropisk klima. Sumpområda i sør har mykje varmt og lummert vêr
i regntida frå desember til mars, og mildt vêr med enkelte regnbyer om vinteren.
Maputo har ein normal årsnedbør på 761 mm. Lenger nord kjem regnbyene oftare, og
vêret er enno meir klamt. Sofala, som ligg her, har ein normal årsnedbør på 1523
mm. Indre område er derimot tørrare og varmare, særleg Limpopodalen og
Teteområdet. Temperaturane her ligg på rundt 35 °C på dagtid i oktober og
november før regnet kjem.

Tropiske syklonar går sjeldan inn over landet, men kan stundom gje store
nedbørsmengder og flaum frå desember til april.



https://nn.wikipedia.org/wiki/Minnesota

Minnesota er ein delstat i USA. Hovudstaden er Saint Paul. Minnesota er den 32.
delstaten i Sambandsstatane (USA), og vart ein del av USA den 11. mai 1858.
Namnet kjem av dakota-indianarane sitt namn på Minnesotaelva, mini sota. Namnet
kan omsetjast med «røyk-kvitt vatn» eller «skyfarga (himmelblått) vatn.»
Minnesota kan verta forkorta til MN eller Minn.

Minnesota er den største staten etter flatevidd i midtvesten i USA. Staten ligg
i regionen øvre midtvesten. (Upper Midwest). Det mest bymessige området er kjend
som tvillingbyane. I tvillingbyane Minneapolis og Saint Paul, bur kring
halvdelen av innbyggjarane i Minnesota. Duluth er ein viktig hamneby. Staten
omfattar områda vest for Lake Superior og øvre del av Mississippielva

I staten er det mykje landbruk og matproduksjon. Det finst mange naturressursar.
Mange av innbyggjarane i staten stammar frå nordiske innvandrarar.

Eit kallenamn på staten er «Gopher State» ('jordekorn/kinnposerottestaten',
etter ein vitseteikning frå 1858). Andre kallenamn er Land of 10 000 Lakes
('landet med 10 000 innsjøar') og North Star State ('nordstjernestaten').

Før europeisk kolonisering budde det ulike indianarstammer i området. Ojibweane
(chippewa, anishinaabe) og dakotaene budde over store delar. Winnebagoane budde
til dels i søraust.

Etter lokal tradisjon var vikingar dei fyrste europearane som kom til området på
1300-talet. Desse skal ha kome frå Sverige og Noreg. Teoriane er basert på
funnet av runesteinen Kensington-runesteinen. Mange meiner at runesteinen ikkje
er så gamal, eller at han er ei forfalsking.

Første busetnad av europearar kan ha vore i området ved den seinare byen
Stillwater, ved St. Croix-elva. Andre fokuserer på busetnaden kring Fort
Snelling, der Minnesotaelva og Mississippielva flyt saman. Fortet var den
tidlegaste stasjoneringa av militært mannskap frå USA i området. Fortet er
seinare vorte eit historisk minnesmerke.

Mestedelen av delstaten vart kjøpt av USA frå Frankrike i 1803 som del av
Louisiana Purchase (kjøpet av det franske territoriet Louisiana, eit mykje
større område enn delstaten Louisiana). Delar av området var rekna å vera i
Northwest Territory (nordvest-territoriet).

Minnesota-territoriet (Minnesota Territory) vart skild ut frå Iowa Territory
(Iowa-territoriet) den 3. mars 1849. Landområdet var ikkje lik den noverande
staten, det inkuderte Dakota-territoriet. Seinare vart Dakota-territoriet til
delstatane Nord-Dakota og Sør-Dakota. Den austlege delen av
Minnesota-territoriet vart den 32. staten i USA den 11. mai 1858.

Stereotypiske innbyggjarar av Minnesota (Minnesotans) er kjend for å ha ymse
særkjennemerke. Nokre kjennemerke er sagt å vera lutheranisme, «hot dish,»
lutefisketing, veldig nære familieband og familiekjensle, ei sterk
samfunnskjensle og ei kjensle av å høyra saman med andre frå heile staten. Etter
som det har kome tilflytting frå andre delar av USA er denne kulturen vorte
utvatna. Det har òg kome fleire innvandrarar som stammar frå Afrika og
Sør-Amerika.



https://nn.wikipedia.org/wiki/Masse

Masse, materie eller substans er ein eigenskap ved alt som som er karakterisert
ved at stoffet har tregleik og tyngde (gravitasjon). Det vanlege symbolet er m.
Masse må ikkje forvekslast med tyngde, som er proporsjonal med massen og med
tyngdeakselerasjona. Massen til ein lekam er nær konstant, same kvar han er,
medan tyngda varierer med tyngdeakselerasjon.

SI-eininga for masse er kilogram. Eitt kilogram er 1000 gram og vert forkorta
kg.

Det er nærliggande for oss å sjå massen som konstant. Dette er likevel ikkje
rett i følgje Einsteins relativitetsteori der masse og energi er to sider av
same sak. I følgje relativitetsteorien er

Omgrepet masse vert ofte samanblanda med vekt. Når me seier at «vekta er 52
kilo», meiner me enten at gjenstanden har masse på 52 kilogram, eller at
gjenstanden har vekt tilsvarande ein lekam med masse på 52 kg på jorda. Det
siste skulle vore uttrykt som «vekta er 52 kilopond». Ein pond er nemleg vekta
av eitt gram masse på jorda. Pond er ikkje ei SI-eining og er derfor ikkje
særleg mykje brukt. Skulle me ha nytta SI-einingar for å fortelje vekta, skulle
me i staden ha sagt «vekta er 510 newton».



https://nn.wikipedia.org/wiki/METAR

METAR er ein spesiell kode for vêrobservasjonar frå ein flyplass, og står for
Meteorological Aerodrome Report. Desse vert brukt av flypilotar, hovudsakleg som
ein vêrbrief før dei tar av. Dei vert òg brukt av meteorologar som nyttar
informasjonen til å varsle vêret. Rapportane kjem vanlegvis ti minutt på kvar
heile time, og ofte også ti minutt før kvar halve time. Om vêrsituasjonen skulle
endre seg drastisk kan dei i tillegg sende ut oppdateringar kalla SPECI. Koden
vart internasjonalt innført i 1968 og har vorte modifisert fleire gonger sidan.

Ein typisk METAR-rapport inneheld data om vind,sikt, evt. Rullebanesikt (RVR),
verfenomen, skydekke, skyhøgd, temperatur, doggpunkt,og lufttrykk. lyn og anna
tilleggsinformasjon som er av interesse for pilotane eller meteorologane.

I tillegg kan det leggast ved eit korttidsvarsel kalla TREND eller
landingsvarsel på slutten av ein METAR for å vise til viktige vêrendringar dei
neste to timane etter ein observasjon. Desse er om lag på same formatet som ein
TAF (Terminal Aerodrome Forecast).

Amerikansk METAR-kode er litt annleis enn World Meteorological Organization sin,
som me brukar her i Noreg.

METAR-koden byrjar med ein stasjonsID på fire bokstavar etter ICAO
(International Civil Aviation Organization) sine flyplasskodar.

Skildrar vêret på flyplassen i observasjonstidspunktet, og består av følgjande
komponentar:

Sludd vert skriven SNRA eller RASN.(SNRA når det er mest snø og RASN når det er
mest regn)

Viss eit skylag har cumulonimbus eller godt opptårna cumulus, vert CB eller TCU
brukt etter skybasehøgda.

Døme: Q0996 - lufttrykk midla til havnivå på 996 hPa. QNH vert alltid runda av
nedover til næraste heile hPa.

Døme: RETSRA - indikerer at det har vore torevêr med regn sidan førre
observasjon men maks for ein time sidan.

Sjøtemperatur og bylgjer Sjøtemperaturen i heile grader C "Signifikant"
bylgjehøgde etter tabell der kodetal 0 er spegelblank sjø og kodetal 9 er over
14M Døme i ein METAR : W12/S6 Tyder at sjøtemperaturen er 12 gr C og signifikant
bølgjehøgd er mellom 4 og 6 meter



https://nn.wikipedia.org/wiki/Lillehammer_kommune

Lillehammer kommune er ein kommune i Oppland fylke, ved nordenden av Mjøsa.
Kommunen grensar i nord mot Øyer, i søraust mot Ringsaker, i sør mot Gjøvik, i
sørvest mot Nordre Land, og i vest mot Gausdal. Lillehammer er
administrasjonssenter i Oppland fylke. Kyrkjeleg er Lillehammer prostesete i
Sør-Gudbrandsdal prosti.

Namnet «Lillehammer» kjem frå gammalnorsk hamarr som tyder berghammar og
«Litli-» i samanheng med Hamar og Storhamar.

Lillehammer fekk kjøpstadrettar i 1827 og bystatus i 1842. Kjøpmann Ludvig Wiese
reknast som byen sin grunnleggjar. I 1964 vart kommunen slege saman med Fåberg.

Motivet på kommunevåpenet syner til soga om Håkon Håkonson som vart redda frå
baglarane av birkebeinarane Torstein Skjelva og Skjervald Skrukka. Dei to
birkebeinarane heldt truleg til ved Hammer gard, som den opphavlege tettstaden
Lillehammer voks ut i frå. Ruta birkebeinarane tok over fjellet til Østerdalen
er bakgrunnen for skirennet Birkebeinerrennet og sykkelrittet Birkebeinerrittet
over fjellet mellom Lillehammer og Rena kvart år.

Lillehammer fekk kjøpstadrettar i 1827 og bystatus i 1842. Kjøpmann Ludvig Wiese
har vore rekna som grunnleggjar av byen, og det vart reist ein statue av han på
Lilletorget i samband med Lillehammer sitt 100-årsjubileum. Fram til midten av
1800-talet låg busetnaden hovudsakleg i området rundt Hammer gard. Byen hadde i
1850 om lag tusen innbyggjarar, og hadde gode sambindingar sør- og nordover.
Bygginga av hovudbanen Oslo-Eidsvoll i 1852 baserte seg på samband vidare med
dampskip langs Mjøsa til Lillehammer, og nylagt veg vidare oppover
Gudbrandsdalen. Dette transportsystemet mogleggjorde transitt av tømmer og
jordbruksvarer til hovudstaden, og bidrog til byens framvekst.

I 1964 vart kommunen slått saman med Fåberg kommune. I 1973 kom Lillehammer i
verdas søkjelys gjennom Mossad si likvidering av ein marokkansk kelner, den
såkalla Lillehammer-saka.

Lillehammer har gjort mykje for å ta vare på den opphavlege arkitekturen i
Storgata. Mange av bygningane av tre er bygd i sveitserstil med saltak, og gamle
fargetradisjonar vert halde i hevd. Byen har fått statens byggeskikkpris for
Storgata.

Eit stort kulturarrangement, Norsk Litteraturfestival, går føre seg i
Lillehammer i mai kvart år.

Lillehammer var vertskap for vinterolympiaden i 1994 saman med Hamar, Gjøvik,
Ringebu og Øyer.

Kommunen sin tusenårsstad er Stortorget, og vart vald til dette av kommunestyret
i 1998. Torget vart rusta opp og vart gjenopna 21. juni 2001 samtidig som det
vart erklært som Tusenårsstad.

Stortorget er utsmykka med «Slaven» av bilethoggaren Rolf Lunde og ein statue av
Anders Sandvig, grunnleggjaren avMaihaugen, laga av Arne Durban. Mellom
Lillehammer kino og Lillehammer Kunstmuseum ligg kunsthagen som er laga av Bård
Breivik.

Lillehammer var arrangør av dei 17. olympiske vinterleikane i 1994, med delar av
arrangementet vidarefordelt til Gjøvik, Øyer, Ringebu og Hamar.



https://nn.wikipedia.org/wiki/LEGO

LEGO er ein serie av leiketøy som er samansett av fargerike plastklossar,
tannhjul, figurar og andre delar som kan monterast saman til modellar av bilar,
fly, tog, bygningar, slott, sjørøvarskip, romskip, månebasar eller kva ein måtte
ønskja.

Sidan dei vart funne opp på 1950-talet, har LEGO-produkta vore populære verda
over, både blant ungar og vaksne. Det vert i dag produsert rundt 20 milliardar
klossar årleg. Samstundes har produsenten LEGO-gruppa, eit dansk firma basert i
Billund, opplevd store underskot dei siste åra på grunn av auka konkurranse.

Alle elementa i LEGO-systemet kan setjast saman med kvarandre, og er laga slik
at dei ikkje dett frå kvarandre, men likevel kan takast frå kvarandre. For at
dette skal gå an, må elementa verte produserte innanfor eit avvik på to
tusendels millimeter (0,002 mm).

Forløparane til legoklossane var plastklossar inspirerte av byggjeklossar. Desse
nye klossane kunne låsast saman ved hjelp av fleire runde tappar på toppen, og
ein innhol rektangulær botn. Klossane vart deretter forbetra med små røyr på
undersida. Dette støtta opp om den rektangulære botnen, og betra
låseeigenskapane og fleksibiliteten.

Duploklossar, som kom til i 1969, er mykje større enn legoklossar, noko som gjer
dei tryggare for små barn. Legoklossar passar fint saman med duploklossar, dette
gjer overgangen mellom LEGO-systema enkel når barna veks frå duploklossane.

«Expert Series»-pakkar kom i handelen i 1975. Dei var retta mot eldre og meir
erfarne LEGO-byggjarar. Denne serien utvikla seg snart til «Expert Builder», som
vart lansert i 1977. Desse pakkane inneheldt rørlege delar som tannhjul,
differensial, spakar, akslingar og universalledd, og gjorde det mogleg å
konstruere røyndomstrue modellar av mellom anna bilar med funksjonell styring og
motorrørsler. Delane vart vidareutvikla i «Technic»-serien.

Dei mest vanlege fargane på grunnleggjande legoklossar er raud, gul, blå, svart,
kvit, og lysegrå. Andre fargar vart innførte seint i 1990-åra. LEGO-gruppa
unngjekk lenge å lage grøne brikker av frykt for at legoklossane skulle bli
brukt som krigsleiketøy, ved at ein bygde militære køyretøy med dei. LEGO
produserer no ein serie med væpna indianarar, riddarar og sjørøvarar, og har òg
nytta filmfigurar frå mellom anna Star Wars og Harry Potter.

Det var i 1934 at firmanamnet LEGO vart skapt av Christiansen frå dei danske
orda leg godt. Klossane blei først kalla LEGO-mursten i 1953. LEGO-gruppa hevder
at «LEGO» også tyder «eg set saman» eller «eg monterer» på latin, men dette er
ei ganske fri omsetjing av eit verb som normalt vil bli omsett til «eg les»
eller «eg samlar».

LEGO-gruppa starta forsiktig i verkstaden til Ole Kirk Christiansen, ein snikkar
frå Billund i Danmark. Den familieeigde verksemda hans voks etter kvart til ein
stor leiketøyprodusent som i dag er kjend verda over.

I 1916 opna Christiansen ein snikkarverkstad i Billund og bygde hus og møblar
for gardbrukarar i regionen. Verkstaden brann ned i 1924 da dei to sønene hans
sette fyr på høvelspon, men faren såg på ulukka som ei moglegheit til å byggje
ein større verkstad. Det som derimot truga verksemda var den økonomiske
depresjonen på 20-talet. For å finne måtar for å minka produksjonskostnadar på
byrja Ole Kirk Christiansen å produsere små versjonar av produkta sine for å
lette utformingsarbeidet. Det var desse miniatyr-gardintrappene og strykebretta
som inspirerte han til å byrje å produsere leiker.

Ole Kirk sin verkstad starta med å lage treleiketøy som sparegrisar, bilar og
lastebilar i tillegg til møblar. På midten av 1930-talet gav populariteten til
leiketøyet jojoen han ein liten periode med bra aktivitet, inntil det plutseleg
vart upopulært. Enda ein gong snudde Ole Kirk ulempa til sin fordel. Han gjorde
jojodelane om til hjul for leikelastebilar.

Da plast vart teke i vidstrakt bruk, følgde Ole Kirk opp og byrja å produsere
plastleiketøy, mellom anna ein lastebil som kunne demonterast og monterast på
nytt. I 1947 fekk Ole Kirk og Godtfred prøver av plastklossar som kunne
monterast saman frå firmaet Kiddicraft. I 1949 byrja verksemda å produsere
liknande klossar og kalla dei «Automatic Binding Bricks». Klossane var laga av
celluloseacetat, og vart produsert med inspirasjon frå tradisjonelle
byggjeklossar av tre som kunne stablast oppå kvarandre. Forskjellen var at desse
nye klossane også kunne låsast saman. Bruken av plast i leiketøysproduksjon var
ikkje høgt akta av forretningar og forbrukarar på den tida. Ein meinte at
plastleiketøy aldri kunne erstatte treleiketøy, og mange av LEGO-leveransane
vart sende tilbake.

I 1961 og 1962 vart dei første legohjula introduserte. Dette gjorde at ein kunne
byggje bilar, lastebilar, bussar og andre køyretøy frå legoklossane. På same tid
introduserte LEGO-gruppa leiketøy spesielt retta mot barn under skulealder. Det
vart også inngått ei avtale som let Samsonite byrje å selje LEGO-produkt i
Canada, ei avtale som varte fram til 1988. Det var meir enn 50 ulike pakkar med
klossar i leiketøysystemet på den tida.

I 1963 vart materialet som hadde blitt brukt i legoklossane, celluloseacetat,
bytta ut til fordel for meir stabil ABS-plast, som framleis er i bruk i dag
(2005). ABS er ikkje giftig, er mindre utsett for misfarging og deformering, og
er også meir motstandsdyktig mot varme, syrer, salt og andre kjemikalium enn
celluloseacetat. Legoklossar laga av ABS-plast i 1963 er framleis i bra stand 40
år seinare, og passar fint saman med legoklossar produserte i dag. Frå 1964 la
ein ved bruksrettleiingar i legopakkane.

Ein av dei mest suksessfulle produkta frå LEGO-gruppa er legotogsystemet som
vart introdusert i 1966. Det originale togsettet inkluderte ein 4,5-volts motor
og skjener. To år seinare kom ein versjon med 12-volts motor.

I 1970 hadde LEGO-gruppa meir enn 900 tilsette, og i dei neste tiåra gjekk ho
gjennom utvidingar til nye område av leiketøysproduksjon og marknadsføring. LEGO
retta seg mot den kvinnelege marknaden då dei tok til å selja møblar og dokkehus
i 1971. LEGO-universet fekk utvida transportmoglegheitene da pakkar med båtar og
skip med delar i skroget som var flytande vart introdusert i 1972. I løpet av
den same perioden slutta sonen til Godtfred Kirk Christiansen, Kjeld Kirk
Kristiansen, seg til leiinga i firmaet etter å ha studert i Sveits og Danmark.
Kjeld Kirk Kristiansen vart administrerande direktør i LEGO i 1979.

Ei anna viktig utviding i LEGO-systemet kom i 1979 med skapinga av den populære
romfartserien som inkluderte astronautfigurar, rakettar, månefartøy og romskip.
FABULAND, ein eventyrserie retta mot yngre barn, debuterte også dette året. Det
same gjorde SCALA-serien som inneheldt smykke og var retta mot yngre jenter.

Den andre generasjonen av legotog kom i 1981 med breiare utval av tilhøyrande
delar, mellom anna lysande lys, signalpunkt og sporvekslar som kunne
fjernstyrast.

13. august 1982 markerte LEGO-gruppa 50-årsjubileet ved å gje ut boka 50 år med
leg. Året etter vart DUPLO-systemet utvida til å inkludere pakkar for eit enda
yngre publikum, spesielt spedbarn. Dei nye pakkene inkluderte babyrangler og
figurar med justerbare kroppsdelar. Året etter kom riddarar og hestar som ein
del av LEGO-minifigurane. Dei vart innførde i dei fyrste slottpakkane.

Lyd- og lyspakkar vart introdusert i 1986 med elektriske lys, knappar og anna
tilhøyrande utstyr som kunne gjera legokonstruksjonar enda likare den verkelege
verda. Same året kom utdanningsavdelinga i LEGO-gruppa med «Technic Computer
Control», som er eit system der technicrobotar, lastebilar og andre motoriserte
modellar kan bli styrt med ei datamaskin. I 1986 vart technicserien utvida med
pneumatiske komponentar.

I august 1988 tok 38 barn frå 17 ulike land del i den første verdscupen i
legobygging som vart halden i Billund. LEGO-systemet vart enda ein gong utvida
med lanseringa av sjørøvarserien i 1989, som hadde fleire ulike sjørøvarskip,
tropiske øyer og skattar.

I 1990 var LEGO-gruppa blant dei 10 største leiketøyprodusentane, og av desse ti
den einaste som låg i Europa.

I 1991 standardiserte LEGO-gruppa dei elektriske komponentane og systema. Tog-
og Technic-motorane blei laga i 9V-versjon for å bli synkroniserte med resten av
LEGO-produkta. DUPLO blei utvida i 1992 med den nye Toolo-serien som inneheldt
ein skrutrekkjar, fastnøklar, mutterar og skruvar. Paradisa-serien som var retta
mot jenter kom òg til. I 1993 blei eit duplotog introdusert, og dessutan ei
papegøyeforma innretning for å moke legoklossar opp av golvet.

Gjennom tidene har LEGO produsert seriar med mange ulike tema. I 2003
introduserte LEGO eit nytt system retta mot jenter, Clikits, som er samansett av
plastsmykke og tilhøyrande delar som ein kan tilpassa.

Sidan den siste ståande LEGO-patenten opphøyrde i 1988 har fleire firma
produsert klossar som liknar på legoklossane i utsjånad og funksjon.
Leiketøyprodusenten Tyco produserte slike brikker ei tid. Andre konkurrentar
inkluderer Mega Bloks og COKO. Desse konkurrerande produkta kan ofte verke saman
med legoklossar, og dei vert marknadsførte som eit billigare alternativ til
LEGO-pakkene.

I 2003 hadde LEGO-gruppa eit underskot på 1,4 milliardar danske kroner. Dette
førte til at direktør Poul Plougmann vart sagt opp og Kjeld Kirk Kristiansen tok
over. Året etter vart nesten tusen tilsette sagt opp på grunn av kutt i
budsjetta.

Framtidige planar for å få firmaet attende på rett spor inkluderer å selje
Legoland-parkane til andre av Kristiansenfamilien sine firma og å redusere
arbeidsstokken. I april 2005 ga selskapet melding til dei tilsette om at mykje
av produksjonen ville bli flytta utanlands i løpet av 2006.

Produksjon av legoklossar skjer på fleire ulike stader rundt om i verda. Per
2003 går støypinga av klossane føre seg på ein av to fabrikkar i Danmark og
Sveits. Dekorering og pakking av klossane skjer på anlegg i Danmark, Sveits,
USA, Sør-Korea og Tsjekkia. Årleg blir det produsert om lag 20 milliardar
legoklossar, eller om lag 2,3 millionar klossar kvar time.

7. juni 1968 opna den første Legoland-parken i Billund. Denne moroparken
inneheld modellar av miniatyrbyar som var bygd berre av legoklossar. Den 12 mål
store parken hadde meir enn 625 000 gjestar det første året. I løpet av dei
neste 20 åra voks parken meir enn 8 gonger den originale storleiken, og
etterkvart hadde han i gjennomsnitt rundt ein million besøkande kvart år. Det
finst i dag legoparkar i fleire land.

Legoklossar har også vore brukt til andre føremål enn barneleik. Unge og vaksne
har brukt legoklossar til å lage skulpturar, veldige mosaikkar og komplekse
maskinar. Fullt funksjonelle hengjelåsar og pendelklokker og til og med ein
spelbar cembalo har vore laga av legoklossar[2]. Det er òg blitt laga fleire
animasjonsfilmar med legofigurar.

Legoklossar blei etter kvart sett på av ein del pedagogar som eit viktig verktøy
i å hjelpe barn med å utvikle problemløysingsevner. I 1980 oppretta LEGO-gruppa
ei eiga avdeling med ansvar for å utvide utdanningsmoglegheitene i leikene.



https://nn.wikipedia.org/wiki/Kuwait

Kuwait er ein liten sjølvstendig stat ved Persiabukta i Midtausten. Landet
grensar opp mot Saudi-Arabia i sør og Irak i nord. Kuwait er kjent for å har
rike petroleumsressursar.

Etter at Irak hevda at landet var den nittande provinsen i landet blei Kuwait
invadert i 1990, noko som starta Gulfkrigen.

Kuwait er eit ørkenland med ein årleg nedbørsnormal på rundt 125 mm. Det meste
av regnet kjem mellom november og mars, og det er svært få nedbørsdagar.
Vinteren er mild, men ein kan få kjølige forhold av og til når vind frå nord
eller nordvest fører med seg kaldluft frå Iran eller Irak, stundom ned mot 0 °C.
Sommaren er svært varm og temperaturen kan bli svært høg når varm vind bles frå
dei indre områda av Arabia, ofte over 50 °C. På kysten er temperaturane berre
litt lågare enn i dei indre områda, men varmen kjennest endå meir ubehageleg på
grunn av den høge luftfukta. I tillegg kan Kuwait innimellom bli råka av
sandstormar når kraftig vind bles frå dei indre områda.



https://nn.wikipedia.org/wiki/Kreta

Kreta (gresk Κρήτη, Kriti) er den største øya i Hellas og den femte største i
Middelhavet med eit areal på 8 336 km².

Kreta er ein av dei tradisjonelle regionane i landet. I dag høyrer øya
administrativt til periferien Kreta og omfattar dei fire periferieiningane,
tidlegare prefektura, Khaniá, Réthymno, Iráklio og Lasíthi.

Kreta er ein populær turiststad med attraksjonar som dei minoiske stadane
Knossos og Faistos, den antikke staden Gortyna, den venetianske borga Réthymno
og Samariáravinen, i tillegg til mange andre naturområde, monument og strender.

Kreta var sentrum for den minoiske sivilisasjonen (om lag 2600–1400 fvt.), den
eldste sivilisasjonen i Europa.

Kreta var sentrum for den eldste sivilisasjonen i Europa, den minoiske
sivilisasjonen. Ein veit lite om opphavet til denne kretiske høgkulturen sidan
det finst svært få skrivne kjelder, og mange av dei som finst er skriv med eit
skriftspråk som ikkje er tyda enno, kalla Linear A. Dette står i kontrast til
dei flotte palassa, husa, vegane, måleria og skulpturane som finst. Sjølv om
tidleg kretisk historie er basert på segner (som dei om kong Minos, Thesevs og
Minotauren, og Daedalos og Ikaros) som antikke greske historikarar og diktarar
(som Homer) har skrive ned, veit ein at dei første busetnadane på Kreta, i
førkeramisk steinalder, innførte drift av kveg, sau, geit, gris og hund, i
tillegg til at dei dyrka korn og belgfrukt.

I antikkens Roma vart Kreta involvert i dei mithridatiske krigane då Roma
mistenkte dei for å støtte Mithridates VI av Pontus. Marcus Antonius Creticus
gjekk til åtak på Kreta i 71 fvt. og vart slått tilbake. Roma sende Quintus
Caecilius Metellus med tre legionar til øya. Etter eit blodig treårig langt
felttog vart Kreta erobra av romarane i 69 fvt., og Metellus fekk tilnamnet
Creticus. Resultat var at Gortyn vart hovudstaden i ein provins som stundom slo
Cyrenaica saman med Kreta. Kreta vart ein del av Austromarriket, ei roleg
kulturell bakevje, fram til ho vart erobra av arabarar (Al-Hakam I) i 824, som
oppretta eit emirat på øya. I 960 gjenerobra Nikeforos Fokas Kreta for
austromarane, som haldt øya fram til 1204, då kom under Venezia etter det fjerde
krosstoget. Venetianarane hadde øya fram til 1669 då osmanske tyrkarar erobra
øya.

Under oppdelinga av Austromarriket etter erobringa av Konstantinopel under det
fjerde krosstoget i 1204 vart Kreta til slutt overtatt av Venezia, som hadde øya
i meir enn fire hundre år. Under det venetianske styre vart renessansen innført
for den greske folkesetnaden på Kreta. På 1600-talet vart Venezia pressa bort
frå Kreta av Det osmanske riket, etter at det meste av øya gjekk tapt etter
omleiringa av Kandia (1648–1669), sannsynlegvis den lengste omleiringa i
historia.

Den greske sjølvstendekrigen starta i 1821 og Kreta spelte ei stor rolle. Eit
opprør blant kristne vart slått hardt ned på av dei osmanske styresmaktene og
fleire biskopar, som vart rekna som ringleiarar, vart avretta. Mellom 1821 og
1828 var øya åstad for fleire kamphandlingar. Ein er ikkje heilt sikker, men ein
reknar med at så mykje som 45 % av folkesetnaden på øya kan ha vore muslimar på
slutten av krigen. Somme av desse var kryptokristne som konverterte tilbake til
kristendom. Mange andre flyta frå Kreta på grunn av uroa. I 1900 var berre 11 %
av folkesetnaden muslimar, og dei vart vanlegvis kalla tyrkarar uansett språk,
kultur og opphav. Dei som vart igjen vart tvunge bort 1924 under
folkeutvekslinga mellom Hellas og Tyrkia.

Under den andre verdskrigen var øya åstad for slaget om Kreta (mai 1941), der
tyske fallskjermstyrkar invaderte øya. Dei greske, britiske, australske og
newzealandske soldatane som allereie var på øya, vart slått attende grunna
mangel på luftstøtte og antiluftskyts. Dei tyske tapa var på 60–70 % berre under
luftoverfallet. Tyskarane mista 6500 mann, medan dei allierte mista meir enn
15 000. Tyskarane hadde rekna med å bli mottatt som befriarar av den greske
lokalbefolkninga, men det vart dei ikkje. Lokalbefolkninga svarte i staden med
partisanrørsler og generell motstand imot tyskarane, som på si side utførte
grusomme represaliar mot sivilbefolkninga.

Kreta er den største øya i Hellas og den nest største (etter Kypros) i den
austlege delen av Middelhavet. Kreta har ei langstrakt form og er 260 km frå
aust til vest og 60 km på det breiaste, sjølv om øya er smalare enn dette på
enkelte punkt, slik som i Ierapetra der ho berre er 12 km brei. Ho dekkjer eit
areal på 8 336 km² og har ei kystlinje som er 1 046 km lang. I nord grenser
Kreta til Kretahavet (gresk Κρητικό Πέλαγος), i sør til Libyahavet (gresk Λιβυκό
Πέλαγος), i vest til Myrtoonhavet, og i aust til Kárpathoshavet. Ho har om lag
620 000 innbyggjarar. Øya ligg om lag 160 km sør for det greske fastlandet.

Desse fjella har gjeve Kreta frodige sletter som Lasíthi, Omalos og Nidha,
grotter som Diktaion og Idaiongrotta, og raviner som Samariáravinen, som er eit
verna område og heimstad for kri-kri. Dei kretiske fjella og ravinane er
tilfluktsstad for den utryddingstrua lammegribben (Gypaetus barbatus).

Kreta ligg mellom to klimasoner, middelhavsklima og det nordafrikanske klimaet.
Klimaet på Kreta er derfor temperert. Lufta kan verte nokså fuktig, avhengig av
kor nær sjøen ein er. Vinteren er forholdsvis mild. Snøfall er vanleg i fjella
mellom november og mai, men er sjeldan i lågareliggande område, særleg nær
kysten der han berre ligg nokre minutt eller timar. I februar 2004 vart derimot
øya råka av ei kuldebølgje der heile øya vart dekt av snø. Om sommaren er
middeltemperaturen rundt 30 °C, med maksimumstemperatur opp til 45 °C.

Sørkysten, inkludert Messarasletta og Asterousiafjella, høyrer til den
nordafrikanske klimasonen og har derfor langt fleire dagar med sol og høge
temperaturar gjennom året. I dette området ber dermed daddelpalmen frukt året
rundt, medan svaler ikkje trekkjer sørover til Afrika.

Økonomien på Kreta, som hovudsakleg var basert på jordbruk, byrja å endre seg på
1970-talet. Jordbruk og dyreavl er framleis ein vesentleg del av økonomien på
grunn av klimaet og terrenget på øya, men det har vore eit fall i
fabrikkindustri og ein kraftig auke i servicenæringa (hovudsakleg turisme). Alle
tre sektorar i den kretiske økonomien (jordbruk, foredling, service) er
avhengige av kvarandre. Kreta har ein gjennomsnittleg inntekt per innbyggjarar
som er nær 100 % av det greske gjennomsnittet. Arbeidsløysa er om lag 4%,
halvparten av arbeidsløysa for heile Hellas. Som i andre område av Hellas er
dyrking av oliven ei vesentleg næring.

Øya har tre store flyplassar, Iráklio internasjonale lufthamn, Níkos Kazantzákis
ved Iráklio, Khaniá internasjonale lufthamn, Ioánnis Daskalogiánnis ved Khaniá
og ein mindre ein i Sitía. Dei fyrste to er internasjonale og tar imot tusenvis
av turistar.



https://nn.wikipedia.org/wiki/Knut_Hamsun

Knut Hamsun (4. august 1859–19. februar 1952) var ein norsk forfattar, fødd på
Lom i Gudbrandsdalen som Knud Pedersen, men voks opp på garden Hamsund på
Hamarøy i Nordland, som han seinare tok namn etter. Han er saman med
Bjørnstjerne Bjørnson og Sigrid Undset ein av tre norske nobelprisvinnarar i
litteratur.

Hamsun vert rekna som ein av dei fremste representantane for nyromantikk i
Noreg. Hamsun meinte at forfattarar som høyrde til realismen skildra typar i
staden for «levande» menneske. Sjølv ville han ha ein ny dikting som sette
komplisert kjensleliv i sentrum. Han kritiserte realismen sine største
forfattarar, som Henrik Ibsen og Alexander Kielland.

Si første anerkjenning som diktar fekk Hamsun i 1890 med romanen Sult. Den er
delvis sjølvbiografisk og skildrar utviklinga til ein ung forfattar. Rett nok
lid han under svolt og fattigdom så det går gjennom merg og bein på den som les,
men samstundes skjønar ein at svolten berrlegg sjelelege landskap som verkar
inspirerande på han som diktar. Dette er langt frå å vera sosialrealieme. Boka
har sterke modernistiske drag og har hatt stor innverknad på norsk litteratur på
1900-talet.

Hamsun-romanane Sult, Mysterier (1892) og Pan (1894) har alle ein mannleg
hovudperson som på ulike vis lever opp til det diktarprogrammet som Hamsun la
fram i artikkelen «Fra det ubevidste Sjæleliv» som stod på prent i første nummer
av tidskiriftet Samtideni 1890.

Seinare nærma Hamsun seg nyrealismen. For romanen Markens Grøde (1917) fekk han
Nobelprisen i litteratur i 1920.

Hamsun var ein ven av Tyskland og tysk kultur, og forakta den angelsaksiske
verda. Han var skeptisk til britisk imperialisme, særleg gjorde boarkrigen
inntrykk på han. Han var ein innbiten motstandar av sosialismen og kommunismen.
Under både fyrste og andre verdskrigen støtta han Tyskland. I etterkant av eit
møte med Joseph Goebbels i 1943 sende Hamsun Nobelprismedaljen sin til han som
ei gåve. Hamsun møtte Adolf Hitler og prøvde å overtala han til å fjerna Josef
Terboven frå stillinga som rikskommisær (Reichskommissar) i Noreg. Då Hitler
døydde, skreiv han rosande minneord om han i Aftenposten ei vekes tid før
Tyskland kapitulerte.

Etter krigen vart Hamsun sperra inne i fleire månadar på Vinderen psykiatrisk
sjukehus. På sjukhuset vart han testa. Målet ver å finne ut om han var
tilrekneleg. Han fekk diagnosen varuge svekka sjelsevner.

Den siste boka han skreiv var Paa Gjengrodde Stier (1949). Det er vanskeleg å
tenkje seg at ein mann med svekka sjelsevner kunne ha skrive ei slik bok.

Hamsun var gift to gonger, den andre gongen med Marie Hamsun, fødd Andersen, som
var skodeseplar og forfattar. Han døydde på godset Nørholm ved Grimstad i 1952.
Dei hadde mellom andre sonen Tore.



https://nn.wikipedia.org/wiki/Kleopatra

Kleopatra VII Filopator (gresk Κλεοπάτρα θεά φιλοπάτωρ, fødd 69 f.Kr., død 30
f.Kr.) var farao av Egypt frå 51 f.Kr. til 30 f.Kr.. Ho var den siste medlemen i
det makedonske ptolemeiske dynastiet og dermed den siste greske herskaren av
Egypt. Far hennar var Ptolemaios XII Auletes og mora var truleg Auletes si
søster, Kleopatra V Tryfaena. Kleopatra er gresk og betyr «til fars ære», hennar
fulle namn «Kleopatra Thea Filopator» betyr «gudinna Kleopatra, elska av far
sin».

I dag er ho truleg den mest namngjetne av alle herskarane i det antikke Egypt og
er vanlegvis berre kjend som Kleopatra, alle av forgjengarane hennar med same
namnet er stort sett gløymde. Kleopatra var aldri eineherskar i Egypt, ho delte
makta med far, bror, bror/mann og son sin. Men i alle desse tilfella var
medherskarane hennar kongar berre i tittelen, mens ho hadde den reelle makta.

Kleopatra VII var gresk og fødd i Alexandria i Egypt. Ho tok trona aleine da far
hennar, Ptolemaios XII, døydde våren 51 f.Kr.. Ho var da det eldste barnet til
Auletes, sidan dei to eldre søstrene hennar var døde. Ho hadde også ei yngre
søster som heitte Arsinoe. Kleopatra var for ei kort tid medherskar med far sin,
og var etterfølgjande medherskar med dei to brørne sine, Ptolemaios XIII og
Ptolemaios XIV. Da den ptolemeiske trona vart arva gjennom kvinnene, måtte
kongane gifte seg med søstrene sine for å vere kvalifiserte for å herske (med
innavl som følgje). Etter at brørne hennar var døde, utnemnde ho den eldste son
sin til medherskar som Ptolemaios XV (44–30 f.Kr.).

I 48 f.Kr. fjerna rådgivarane til Ptolemaios XIII, leidd av evnukken Pothinos,
Kleopatra frå makta og tvinga henne til å flykte frå Egypt. Søstera Arsinoë slo
følgje med henne. Seinare same året, undergrov Ptolemaios si eiga makt ved å
blande seg ufordelaktig inn i Roma sine saker. Da Pompeius, som flykta frå den
sigrande Julius Cæsar, kom til Alexandria og søkte tilflukt, fekk Ptolemaios
myrda han for å innynde seg hos Cæsar. Cæsar vart så forarga av dette sviket at
han tok den egyptiske hovudstaden og sette seg til domar mellom dei
rivaliserande krava til Ptolemaios og Kleopatra. (Det bør nemnast at Pompeius
hadde vore gift med Cæsar si dotter, som døydde da ho fødde son deira). Etter
ein kort krig vart Ptolemaios XIII drepen og Cæsar sette Kleopatra inn att på
trona, med Ptolemaios XIV som ny medherskar.

Cæsar overvintra i Egypt i 48–47 f.Kr og Kleopatra styrkte den politiske
stillinga si ved å bli elskerinna hans. Egypt vart verande uavhengig, men tre
romerske legionar vart stasjonerte for å verne og kontrollere landet. Kleopatra
sitt vinterforhold med Cæsar førte til at det vart fødd ein son som dei gav
namnet Ptolemaios Cæsar (kalla Cæsarion, litle Cæsar). Men Cæsar nekta å gjere
guten til arvingen sin og utnemnde grandnevøen og adoptivsonen Octavian i
staden.

Kleopatra og Cæsarion besøkte Roma mellom 46 og 44 f.Kr. og var til stades da
Cæsar vart myrda. Før eller rett etter at ho fór tilbake til Egypt, døydde
Ptolemaios XIV på mystisk vis, kan hende forgifta av søstera. Kleopatra gjorde
da Cæsarion til sin medherskar.

I 42 f.Kr. kalla Marcus Antonius, ein av medlemene i det det andre romerske
triumviratet som herska i Roma i maktvakuumet etter Cæsar sin død, Kleopatra inn
til å møte han i Tarsus i Kilikia for å svare på spørsmål om lojaliteten hennar.
Kleopatra kom på storslått vis og sjarmerte Antonius i den grad at han valde å
vere vinteren 42–41 f.Kr. med henne i Alexandria. I løpet av vinteren vart ho
gravid med tvillingar som fekk namna Kleopatra Selene og Aleksander Helios.

Fire år seinare, i 37 f.Kr., besøkte Antonius Alexandria igjen mens han var på
veg til krig mot partharane. Han fornya forholdet sitt med Kleopatra, og frå da
av vart Alexandria heimen hans. Han kan ha gifta seg med Kleopatra etter
egyptisk skikk (eit brev sitert i Suetonius antydar dette), sjølv om han for
tida var gift med Octavia, søster av hans allierte Octavian. Han og Kleopatra
hadde enda eit barn, Ptolemaios Filadelfos. Seint i 34 f.Kr., etter Antonius si
erobring av Armenia, vart Kleopatra og Cæsarion krona til medherskarar av Egypt
og Kypros, Aleksander Helios vart krona til herskar av Armenia, Media og
Parthia, Kleopatra Selene vart krona til herskar av Kyrenaika og Libya og
Ptolemaios Filadelfos vart krona til herskar over Fønikia, Syria og Kilikia.
Kleopatra tok også tittelen Dronning av kongar.

Oppførselen til Antonius saman med Kleopatra vart rekna som ein skandale av
romarane, og Octavian overtalte senatet til å føre krig mot Egypt. I 31 f.Kr.
møtte styrkane til Antonius Octavian til sjøs utanfor kysten av slaget ved
Aktium. Kleopatra var til stades med ein eigen flåte, men da ho såg at dei
dårleg utrusta og bemanna skipa til Antonius var i ferd med å tape for dei
overlegne fartøya til romarane, flykta ho. Antonius forlet slaget for å følgje
henne.

Etter slaget ved Aktium invaderte Octavian Egypt. Da han nærma seg Alexandria,
deserterte Antonius sine styrkar til Octavian. Kleopatra og Antonius gjorde
begge sjølvmord, Kleopatra forgifta seg sjølv ved hjelp av ein slange 12. august
30 f.Kr. Kleopatras og Julius Cæsars son Cæsarion vart avretta av Octavian. Dei
tre barna til Kleopatra med Antonius vart sparte og tatt med tilbake til Roma
der dei vart oppfostra av Antonius si kone, Octavia.

Det er ofte sagt at Kleopatra brukte ein aspis for å drepe seg sjølv. «Aspis»
viser teknisk sett til ei mengd giftige slangar, men her meiner dei den
egyptiske kobraen, som nokre gonger vart brukt for å avrette kriminelle.

Kleopatra var gresk-makedonsk av språk og kultur og er rekna for å ha vore den
første medlemen av familien sin i deira 300-årige styre av Egypt som lærte det
egyptiske språket.

Der er ofte debatt mellom egyptologar og afrosentriske historikarar om kva
såkalla «rase» Kleopatra faktisk var. Egyptologane hevder at Kleopatra nedstamma
frå ptolemeiane, ein gresk familie som nedstamma frå ein general for Aleksander
den store. Dei seier at ptolemeiane sitt familietre indikerer at det var mykje
innavl i familien, og at fordi Kleopatra var den første monarken som lærte
egyptisk, var ho kvit. Antikke byster og myntar tyder også på at ho hadde
kaukasoïd avstamming.

Den tidlegaste filmen som inneheldt Kleopatra var Antony and Cleopatra (1908)
med Florence Lawrence som Kleopatra. Den tidlegaste filmen om Kleopatra som
hovudperson, var Cleopatra, Queen of Egypt, med Helen Gardner i
hovudrolla(1912).

Teresa Pavlinek portretterte Kleopatra i ein episode av History Bites sett til
slaget om Aktium.

Historia om alle dei sju dronningane som bar namnet Kleopatra, vart fortald i
mini-serien til BBC, The Cleopatras (1983).



https://nn.wikipedia.org/wiki/Jan_Mayen

Jan Mayen er ei 377 km² stor arktisk øy med kyst mot Grønlandshavet i nord og
Norskehavet i sør. Øya er delvis dekt av ein isbre. Øya ligg på 70,59° N 8,28°
V. Her ligg òg den nordlegaste aktive vulkanen i verda, Beerenberg, som med sine
2277 meter òg er eit av dei høgaste fjella i Noreg. Andre norske vulkanar er
Bouvetøya og Peter 1.s øy. Fiskerisona ved Jan Mayen er 293 049 km². I 1980 vart
den økonomiske sona utvida til 200 nautiske mil rundt øya, til protestar frå
naboøyane Island og Grønland.

Jan Mayen er ein del av Kongeriket Noreg, er ikkje eit biland og er ikkje
omfatta av Svalbardtraktaten. Øya vert administrert av Fylkesmannen i Nordland,
men er ikkje ein del av Nordland fylke.

Dei fyrste mogelege haldepunkta for kunnskap om Jan Mayen skriv seg frå
500-talet, og det er grunn til å rekne med at Jan Mayen var kjend i vikingtida.
Henry Hudson gjenoppdaga øya i 1607 og kalla ho Hudson's Tutches. Etter det vart
øya observert fleire gonger av navigatørar og kvalfangarar som gjorde krav på ho
eller endra namn på ho. Kvalfangarar frå Hull i England kom til øya i 1611 og
gav øya namnet Trinity Island, i 1612 kom den franske kvalfangararen Jean
Vrolicq til øya og gav ho namnet ein Île de Richelieu. I 1614 gav den engelske
kapteinen John Clarke øya namnet Isabella, same år som Jan Mayen fekk namnet øya
har i dag. Joris Carolus gav øya namnet etter ein av kapteinane sine, Jan Jacobs
May van Schellinkhout, som hadde kome til øya tre år tidlegare.

På byrjinga av 1600-talet skipa nederlandske kvalfangarar fleire kvaloljekokeri
på øya, slik at dei kunne utvinne olje frå kvalspekket. På det meste var 1000
mann i aktivitet på øya under sumarmånadene og fleire mindre festningsverk vart
bygde for å hindre plyndring. Intensiv fangst førte nesten til utrydding av
grønlandskvalen, og kvalfangsten rundt Jan Mayen vart stogga mellom 1640 og
1650. Øya vart forlaten og i laupet av dei neste 230 åra vitja berre få skip
øya.

Etter kvalfangstperioden på 1600-talet var det ingen aktivitet på øya før mot
slutten av 1800-talet. Ein austerriksk-ungarsk vitskapeleg ekspedisjon
gjennomførte kartleggjing og utforsking av øya i 1882-83. Karta deira var i
vanleg bruk fram til 1950-åra.

På byrjinga av 1900-talet byrja nordmenn med fangst av fjellrev. Revejakta vart
avslutta i slutten av 1920-åra, då intensiv fangst hadde ført til ein sterk
nedgang i reveflokken. Av dei fyrste 13 fangsthyttene står fem framleis att.

Den fyrste meteorologiske stasjonen vart oppretta i 1921 av Hagbart Ekerold og
med unnatak av vinteren 1940-41 har det vore kontinuerlege meteorologiske
observasjonar på Jan Mayen. Av den fyrste meteorologiske stasjonen finst det
berre tuftene og lause restar igjen.

Delar av øya vart okkupert av Meteorologisk institutt på vegner av Noreg i 1922,
og heile øya i 1926. Øya vart underlagd norsk suverenitet ved kongeleg
resolusjon 8. mai 1929 og vart ein del av kongeriket 27. februar 1930, jf. Jan
Mayen-lova sin § 1 .

Jan Mayen var administrert frå Oslo, gjennom Sysselmannen på Svalbard fram til
1. januar 1995. So vart Jan Mayen lagt under Fylkesmannen i Nordland. At Jan
Mayen er ein del av riket, i motsetnad til dei antarktiske rådvelda som er gjort
til biland, gjer at konvensjonar som Noreg er forplikta av, òg gjeld på Jan
Mayen viss det ikkje er teke unna i ratifikasjonen.

Bortsett frå vinteren 1940-41 har det vore kontinuerlege meteorologiske
observasjonar på Jan Mayen. I frykt for tyske åtak, vart det i 1940 avgjort å
brenne stasjonen og evakuere mannskapet til England. Men vurderingar om den
strategiske verdien til vêrobservasjonane, mellom anna for konvoitransporten til
Murmansk, gjorde at ein ynskte å starte opp verksemda igjen. Året etter, i 1941,
returnerte mannskapet saman med norske soldatar. På det meste talde styrken 52
mann. Det vart ikkje gjort freistnader frå tysk side på å setje i land troppar
på øya, men tyske fly og ubåtar vitja Jan Mayen fleire gonger Jan Mayen for å
rekognosere og skaffe seg vêrobservasjonar. Unnataksvis skaut tyske fly mot menn
og anlegg på bakken, men utan at større skade vart gjort, slik at mannskapet
kunne levere meteorologiske data gjennom heile krigen.

To tyske fly styrta på Jan Mayen i laupet av andre verdskrig og mannskapet på
totalt 13 omkom. Det fyrste flykrasjet skjedde 15. juli 1942 ved Flykollen, men
var ukjend inntil restane av eit tysk Junkers Ju 88 D1 vart oppdaga 23. august
1950 med fire omkomne besetningsmedlemer. Det andre flykrasjet skjedde 7. august
1942 ved Danielsenkrateret. Flyet var av typen Focke-Wulf Fw 200 og alle ni i
mannskapet omkom. Området var dekt av tjukk skodde denne dagen, so bombing var
ikkje mogeleg. Av same årsak vart ikkje flyet skote på frå bakken, sidan dei
norske styrkane på grunn av skodda ikkje kunne avgjere om flyet var ven eller
fiende.

I 1959 vart leivningane av mannskapa på dei to flya gravlagde på
krigskyrkjegarden i Narvik.

Hausten 1943 gav den norske regjeringa amerikanarane lov til å skipe ein
radiolyttestasjon på Midt-Jan for å kunne peile inn den hemmelege tyske radio-
og meteorologiske stasjonen på Grønland. Den amerikanske basen gjekk under
namnet Atlantic City. Eit vilkår var at amerikanarane skulle fjerne stasjonen og
forlate øya straks etter krigen var ferdig. Amerikanarane vart ståande på Jan
Mayen til februar 1946. Den norske regjeringa var sterkt opptatt av amerikansk
tilbaketrekking for å hindre at Sovjetunionen skulle få eit påskot for å krevje
liknande eller større militære anlegg på Svalbard.

Jan Mayen var den einaste delen av Kongeriket Noreg som fullt ut var under den
lovlege norske regjeringa sin kontroll.

I 1980 vart den økonomiske sona utvida til 200 nautiske mil rundt øya, til
protestar frå naboøyane Island og Grønland. Andsynes Island godtok Noreg ved
avtaler med Island 28. mai 1980 og 22. oktober 1981 ei innsnevring av Jan
Mayen-sona, ved at den økonomiske sona til Jan Mayen vert avgrensa av den
islandske 200-milssona og ikkje ved midtlina. Tvisten med avgrensinga mot
Grønland si økonomiske sone vart avgjort i Jan Mayen-saka mellom Danmark og
Noreg av den internasjonale domstolen i Haag i 1993. Avtalene med Danmark og
Island vart fremja av Kongen i statsråd 13. februar 1998 og vedteken av
Stortinget 2. april 1998

Ekspedisjonen på kystradiostasjonen Jan Mayen radio vart i 1995 nedlagd og
overført til Bodø radio, der han vert styrt via satellitt.

Loran-C-stasjonane i Noreg vart i 2004 avgjort nedlagde innan 1. januar 2006,
inkludert stasjonen på Jan Mayen. Regjeringa kunngjorde 9. desember 2005 at dei
ynskte å kome med eit framleg for vidare drift av stasjonane og 23. juni 2006
kunngjorde Fiskeri- og kystdepartementet at drifta ved dei fire norske
Loran-C-stasjonane vert forlenga til ut 2009. Årsaka til forlenginga av drifta
er knytt til auka interesse for det bakkebaserte navigasjonssystemet i Europa.
Departementet har fått oppfordring frå mellom anna EU, Storbritannia og
Frankrike om vidare drift av stasjonane.

Direktoratet for naturforvaltning skulle hausten 2007 sende ut eit
høyringsframleg til verneplan for Jan Mayen. I fylgje framlegget vil to område
verte verna, eit lengst sør på Sør-Jan og eit anna lengst nord på Nord-Jan.
Området på Midt-Jan med Forsvaret og Meteorologisk institutt sine stasjonar,
vert fleirbruksområde. Verneområdet vil gå ut til 12 n.m., men fiskeria vil
verte unntekne og det vert ei minstehøgd for overflyging og minsteavstand til
fuglefjell. Fylkesmannen i Nordland vert forvaltningsstyresmakt for
verneområdet. Verneplanen vart sett i verk i 2008.

Øya er 377 km² stor, og ligg 600 km nordaust for Island og 500 km aust for
Grønland. Øya ligg om lag 1000 km frå både norskekysten og Svalbard. Ho
strekkjer seg 53 km i retning sørvest til nordaust mellom 70° og 72 °N og mellom
8° og 9 °V. 2,5 km brei på det smalaste og 15,8 km på det breiaste.

Jan Mayen er ein del av den midtatlantiske ryggen. Denne undervasskjeda
strekkjer seg heilt sør til Bouvetøya, og er av vulkansk fjell, danna for inntil
ein million år sidan i sprekksona mellom kontinentalplatene til Amerika og
Europa/Afrika. Jan Mayen er den synlege toppen på eit av desse vulkanske fjella,
der fjellfoten er om lag 3000 meter under havet. Jan Mayen sitt kjenneteikn er
den 2277 meter høge vulkanen Beerenberg som for ein stor del er dekt av isbrear
og utgjer heile den nordlege delen av øya (Nord-Jan). Beerenberg, som framleis
er ein aktiv vulkan, hadde sitt siste utbrot i 1985. Heile øya er av vulkansk
opphav, men om sumaren gjev mose, gras og hardføre blomar farge til det elles
svarte landskapet. Berggrunnen liknar mykje på store delar av Island.

Jan Mayen er det einaste området i Noreg som har aktive vulkansystem og
vulkanske bergartar avsett etter istida. Den snødekte vulkanen Beerenberg er
framleis aktiv og er den nordlegaste aktive vulkan i verda. Beerenberg er ein
stratovulkan og har hatt seks utbrot sidan 1732, der siste utbrotet var i 1985.
Framleis stig det damp både frå hovudkrateret og somme andre stader på øya.

Ved den smalaste delen av øya ligg dei to einaste innsjøane på øya, Nordlaguna
og Sørlaguna. Nordlaguna er 40 meter på det djupaste og var ei viktig
ferskvasskjelde. Men i laupet av dei siste tiåra har området som skil lagunen
frå sjøen vorte smalare, slik at høge bylgjer slår over og gjer vantet brakt.
Sørlaguna er mykje større, men so grunn at han kan tørke ut om sumaren.

Øya ligg i overgangen mellom arktisk og temperert klima med relativt milde
vintrar og kalde sumrar, med ein månadleg middeltemperatur på Midt-Jan som
varierer mellom +5 °C og -6 °C. Øya ligg i lågtrykksbana på den nordlege
halvkula som ofte fører mild luft sørfrå. Årsnedbøren varierer med dei
topografiske tilhøva, men er omkring 700 mm på Midt-Jan. Øya er ofte dekt av
skodde, og dei omkringliggjande havområda er islagde mellom februar og april.

Vegetasjonen er dominert av småvaksne urter, lav og mose. Det veks ikkje buskar
og tre på Jan Mayen. Somme artar er endemiske.

Avstand frå andre landområde gjer at artsrikdomen er avgrensa på Jan Mayen, men
øya er likevel ein viktig hekkestad for fleire sjøfuglartar, og 27 fugleartar
hekkar fast på øya . Dei store koloniane med havhest, alkekonge og polarlomvi
vert rekna for å ha både nasjonal og internasjonal verneverdi.. Andre store
førekomstar av fugleartar er krykkje og lunde. Totalt er det observert 98 ulike
fugleartar som vitjar øya periodisk.

Fjellrev var tidlegare det einaste talrike pattedyret på øya, men intensiv
fangst i byrjinga på 1900-talet førte til at fjellreven nesten vart utrydda.
Klappmyss og grønlandssel har yngleplassar på den nordvestlege delen av
Jan-Mayen. Isbjørn opptrer streifmessig når iskanten ligg opp mot Jan Mayen
vinterstid.

Dei to mest kommersielt verdifulle marine ressursane rundt øya er reke og
haneskjel.

Nordlaguna på Midt-Jan er det einaste ferskvassøkosystemet som ikkje turkar inn
i tørre periodar og har ein førekomst av ferskvassrøye som ein meiner har vore
isolert frå omverda mellom 1500 og 4000 år.

Jan Mayen vart okkupert i 1925 og er regulert ved lov av 27. februar 1930 nr. 2
. Det heiter her at Øya Jan Mayen er en del av Kongeriket Noreg, dvs. same
formulering som i Svalbardloven. Grunngjevinga ligg i å knyte desse to områda
fast til riket, slik at Grunnlova sitt krav om udeleligt og uafhændeligt Rige
skal gjelde. Men lova seier ikkje noko om administrasjonen, bortsett frå
rettsvesenet.

Det er gjeve ei rekkje forskrifter til lova og i forskrift om administrasjonen
av 21. november 1980 er det fastsett at sysselmannen på Svalbard tenestegjer
inntil vidare som sysselmann på Jan Mayen, med same «forretningsområde» som i
Svalbardlova, bortsett frå forretningane som politimeister, notarius publicus og
hjelpedommar. Denne ordninga vart endra hausten 1994, slik at arbeidsoppgåvene
frå 1. januar 1995 ligg til Fylkesmannen i Nordland, men utan at Jan Mayen er
del av noko fylke eller sjølv er gjort til noko fylke.

Dei einaste innbyggjarane på øya er personell frå Forsvaret og Meteorologisk
institutt, i alt 18 personar. Av desse er 14 personar tilsett i Forsvaret medan
dei resterande fire er tilsett av Meteorologisk institutt.. Talet på
innbyggjarar aukar i sumarhalvåret då vedlikehald vert utført på øya sine
installasjonar. Tenestetida er seks månader eller eit år, og personellbyte skjer
i april og oktober. Forsvaret sitt personell driftar ein Loran-C stasjon. Både
den meteorologiske stasjonen og Loran-C-stasjonen ligg få kilometer frå
Olonkinbyen, der alt personell bur.

Det finst ingen utnyttbare naturressursar på Jan Mayen, bortsett frå fisk i
havet. Den økonomiske aktiviteten er avgrensa til drift av den norske radio- og
vêrstasjonen som ligg på øya og Loran-C-stasjonen til Forsvaret (Forsvarets
logistikkorganisasjon IKT).

Jan Mayen radio var ein norsk kystradiostasjon på Jan Mayen som vart bygd i
1921. I september 1940 vart stasjonen øydelagd av norske styrkar og mannskapet
sendt til Island. I 1941 vart ein ny stasjon bygd. Etter krigen vart denne flytt
til ein ny stad. Stasjonen vert kontrollert i dag frå Bodø Radio via satellitt,
men ein kan ta lokal kontroll over radioen ved sambandsbrot mot Eik jordstasjon.

Tilgjenge til Jan Mayen er avgrensa. Enklaste måten å kome seg dit er med fly,
der ein landar på den 1585 meter lange flystripa på øya. Jan Mayen flyplass er
vêrutsett og vert hovudsakleg nytta av Forsvaret sitt C-130 Hercules, som kjem
med forsytingar kvar andre eller tredje månad. Byggjinga av Jan Mayen flyplass
starta i august 1960 og det fyrste flyet, eit Catalinafly frå Luftforsvaret,
landa 17. september 1960 for å hente ein person som var akutt sjuk med
bukhinnebetennelse. Det fyrste sivile flyet landa 29. oktober 1961 og var ein
Douglas DC-4 frå Braathens SAFE. Før flyplassen vart bygd fekk Jan Mayen post på
vinterstid ved flyslepp frå Catalinafly. Øya har inga naturleg hamn og
ilandstiging frå båt kan vere farleg, men er mogeleg både på nord- og sørsida.

Under ein tur til Jan Mayen, Bjørnøya og Spitsbergen i 1954 kom postflyet ut for
ei ulukke på Bjørnøya.

Jan Mayen sitt postnummer er 8099 og amatørradiokoden er JX. Internettdomenet
.sj er tildelt Svalbard og Jan Mayen, men er ikkje teke i bruk.



https://nn.wikipedia.org/wiki/Jamaica

Jamaica er eit øyrike i det karibiske havet som ligg like sør for Cuba og vest
for Hispaniola, øya delt av Haiti og Den dominikanske republikken. Øya var
britisk koloni frå 1665 til 1962, og er i dag med i det britiske samveldet. Øya
er kjend for å ha gjeve opphav til rastafarianismen, og til musikkstilane reggae
og ska.

Jamaica har eit tropisk klima på kysten og i låglandet, men meir temperert klima
i høgda. I låglandet er årsmiddeltemperaturen 26-27 °C, og denne endrar seg lite
gjennom året. I høgareliggande område er temperaturen og luftfukta lågare.
Kinsgston har kring 25 °C i middel i januar og februar og 29 °C i august.

Nedbørstilhøva er prega av topografien på øya. Låglandet i sør ligg i
regnskuggen for fjella og får 750-1500 mm i året. Mest nedbør kjem det her om
sommaren. Nord- og austvendte fjellskråningar kan få opptil 5000 mm nedbør i
året i samband med dei nordaustlege vindane om vinteren og våren. Frå august
dominerer austlege og søraustlege vindar, men tropiske stormar kan i denne
perioden medføre store øydeleggingar.



https://nn.wikipedia.org/wiki/Iona

Iona er ei øy i Indre Hebridane utanfor Skottland. Det gæliske namnet på øya er
I Chaluim Cille, Sankt Columbas øy. Øya er lita, 8,77 kvadratkilometer, og har
rundt 125 innbyggjarar. Kongane av Dalriada og seinare dei første skotske
kongane er gravlagde her.

Iona er mest kjend for mellomalderklosteret sitt, som blei grunnlagd av Sankt
Columba i 563. Dette og det seinare Lindisfarneklosteret skulle bli særs viktige
for landet, for det var herfrå kristendommen spreidde seg til resten av
Skottland.

Det var truleg her ein tok til å laga den vakre og vidkjende «Book of Kells».
Etter stadige åtak frå vikingar flytta dei fleste munkane frå øya, og tok boka
med seg til Kells, der dei grunnla eit nytt kloster.

Eit mindretal vart likevel igjen på Iona, og klosteret var i drift fram til
reformasjonen.

På moderne skotsk-gælisk vert Iona anten berre kalla Ì (av ei gammal gælisk form
for «øy», Ì Chaluim Chille («Sankt Columba-øya») eller Eilean Idhe («Øya Ì»).
Øya har òg vore kjent som Ì nam ban bòidheach, som tyder «Øya til dei vakre
kvinnene». Ein innbyggjar på Iona vert på gælisk kalla Idheach.

Det gæliske korte namnet Ì skapte rimeleg nok litt forvirring når det skulle
transkriberast og bøyast på latin og engelsk. Bede kalla øya Hy og Hii i
Historia ecclesiastica gentis Anglorum og namnet Hii vert òg nytta i
litteraturen i dag.

Namnet «Iona» kjem av ei forvansking av Adomnán si Ioua Insulae, der «Ioua»
anten har vore eit forsøk på å gje ein latinsk genitivsform av Ì eller ein
variant av Ivova (= barlindstaden). På norrønt heitte øya Eyin Helga, men kan
også ha vore kalla Hiey.

Øya Iona er rundt 1,6 km bred og 5,6 km lang med ein fast folkesetnad på rundt
125 menneske. Grunnfjellet på øya er dekt av eit lag av basaltisk lava, og som
andre forblåste kyststader er det særs få tre.

Det høgaste punktet på Iona er Dùn Ì på 101 meter over havet, som består av eit
festningsanlegg frå jernalderen som er datert til rundt 100 f.Kr. til 200 e.Kr.
På øya finn ein òg Camas Cuil an t-Saimh (Bay at the Back of the Ocean = «Bukta
bakom havet») og Càrn Cùl ri Éirinn («Åsen med baken mot Irland»), som vert sagt
å vere stranda der sankt Columba av Iona første gong gjekk i land på Iona.

12.mai 563 grunnla St. Columba det som vart Iona-klosteret på øya, etter å ha
reist frå heimlandet Irland. Han drev aktiv misjonsverksemd frå Iona, og
spreidde kristendommen hos piktarar i delar av Skottland, men kanskje framfor
alt til angelsaksarane i det nordlege England. Iona låg ikkje den gong isolert
til. Tvert om låg ho midt i skipsleia for handel og trafikk med Frankrike og
andre land rundt Middelhavet. Iona låg langt nord i Kongedømet Dalriada som vart
styrt av syskenbarnet til Columba, Conall mac Comgail, men Beda hevdar at det
var piktarkongen Brude som overlet Iona til Columba og ikkje syskenbarnet hans.

Klosteret dreiv òg utstrekt kopiering av bøker, og enkelte forskarar meiner at
den særs vakre Book of Kells vart laget på Iona, og så gjeve til klosteret i
Kells som òg vart stifta av St. Columba. Leivningane av Columba vart flytta til
Kells på byrjinga av 800-talet for å vere betre verna mot herjingane til
vikingane. Klosteret vart nedlagt ved reformasjonen.

Iona vart òg gravstad for kongane av Dalriada, eit kongedømme i dagens
Skottland. St. Columba krona sjølv Aedan av Dalriada i 574.

I 1938 grunnla George MacLeod Iona-samfunnet, som er eit økumenisk kristent
fellesskap for menn og kvinner. Formålet er å samle menn og kvinner frå
forskjellige kristne tradisjonar for å finne nye måtar å leve som kristne i
dagens verden. Samfunnet er ei drivkraft i rørsla som søker å fremme
andelegheitfrå den keltiske kristendom.

Iona klosterkyrkje trekkjer til seg både historisk interesserte turistar og
pilegrimar. Det er òg ruinar av nonneklosteret ved sidan av, frå 1200-talet, med
ein vakker klosterhage.



https://nn.wikipedia.org/wiki/Industri

Industrien er den andre sektoren i ei oppdeling av heile det økonomiske livet i
tre sektorar: Primærnæringane er råstoffutvinning, gruvedrift, landbruk og
fiske. Sekundærnæringane er industriverksemd og tertiærnæringane er handel,
service og transport.

Det finst ulike typar industri, så som råvareindustri, tekstilindustri,
bilindustri osb.

I vidare nemning er industri all slags næringsliv - som til dømes
underhaldningsindustri eller filmindustri.

Industrien vart eit hovudområde i næringslivet i Europa og Nord-Amerika under
den industrielle revolusjonen. Gjennom ei rask utvikling av nye teknologiar, så
som mekaniske vevstolar og dampmaskiner, vart dei gamle føydale og merkantile
økonomiane kasta om.

I Noreg har det vore foredla trevirke i sagbruk i fleire hundreår, men dette
vert ikkje rekna som eigentleg industri. Den norske industrialiseringa tok til
så smått i 1815, heldt fram på 1840-talet, med etableringa av spinneri og veveri
som nytta mekanisk kraftoverføring frå elver og fossefall, men skaut fart for
alvor først etter hundreårsskiftet, basert på hydroelektrisk energi.

Eit samfunn der industri er dominerande, vert kalla eit industrisamfunn. Slike
samfunn har vore gjennom ein prosess med industrialisering. Eit samfunn der
industri har vorte mindre viktig, kan kallast eit postindustrielt samfunn.



https://nn.wikipedia.org/wiki/Homofili

Homofili (frå gresk homo, 'same' og fili, 'elske') er preferanse for ein person
av sitt eige kjønn som kjærleiksobjekt.

Omgrepet blei først nytta i ein artikkel i Jahrbuch für sexuelle
Zwischenstufen''i Tyskland i 1904, og blei sidan nytta til ein viss grad av dei
tyske rørslene for homoseksuelle rettar på 1920-talet. Det var likevel først
etter andre verdskrigen at omgrepet fekk eit slags gjennomslag. Det blei då
nytta av dei nye homoorganisasjonane som oppstod i dei fleste vestlege landa
(til dømes Det norske forbundet av 1948, danna i 1952 etter å ha vore ei
avdeling av ein dansk organisasjon frå 1950). Homorørslene som oppstod på 1940-
og 1950-talet blir ofte kalla for homofil-rørsler (homophile movements), og det
nye omgrepet blei aktivert som ledd i ein politikk for å omdefinera fenomenet
frå seksuell perversjon til noko som omhandla kjærleik.

Frå slutten av 1960-talet blei desse rørslene og den generasjonen som starta
dei, kritiserte for å vera for diskrete og forsiktige, og eit ledd i dette var å
mobilisera nye omgrep som gay og lesbian, på norsk «homsar» og «lesber». I den
grad «homophile» hadde fått noko gjennomslag i engelsk og amerikansk, overtok
«homosexual», «gay» og «lesbian» denne plassen frå slutten av 1960-talet.

Det er i dag stor skilnad på korleis ulike land og samfunn godtek homofili. I
land som Noreg, Sverige, Canada, Spania, Sør-Afrika, Nederland, Belgia og fleire
delstatar i USA likekjønna par inngå ekteskap. Land som Mauritania, Sudan,
Somalia, Jemen, Saudi-Arabia, Iran og Afghanistan praktiserer derimot dødsstraff
for seksuelle handlingar mellom menneske av same kjønn.



https://nn.wikipedia.org/wiki/Holocaust

Holocaust er eit gresk ord som betyr brennoffer, og ordet blir sidan 1960-talet
bruka som namn på det folkemordet dei tyske nazistane gjorde mot europeiske
jødar under andre verdskrigen. Det samtidige nazistiske folkemordet på
sigøynarane (roma, romani) og dei medvitne drapa av ein vesentleg del av den
slaviske folkesetnaden i det okkuperte Polen og dei okkuperte områda av
Sovjetunionen, blir av og til medrekna i omgrepet Holocaust. Alt dette heng i
alle høve saman med den gjennomførte rasismen til nazistane.

På hebraisk blir ordet Shoah bruka om nazistane sitt forsøk på totalutrydding av
dei europeiske jødane. Det tyder Katastrofen.

Om lag 6 millionar av dei rundt rekna 11 millionane jødar i Europa blei drepne i
løpet av dei ca. fire åra sjølve folkemordsprogrammet mot jødane blei sett i
verk. I somme land blei over 90 % av jødane utrydda, såleis m.a. i Polen, Latvia
og Litauen.

Det begynte for alvor etter Hitler-Tyskland sitt åtak på Sovjetunionen i 1941,
og varte til utryddingsleirane med dei berykta gasskamra og krematoria blei
frigjorde av Den raude arméen vinteren og våren 1945. Den mest kjende av desse
er Auschwitz i Polen. Dagen da dei få attverande fangane i Auschwitz blei
frigjorde av sovjetiske soldatar, 27. januar, blir sidan markert som den
internasjonale Holocaustdagen. Men i nazi-okkuperte delar av Sovjetunionen
skjedde mykje av Holocaust gjennom masse-skytingar av jødar (og kommunistar),
gjennomførte av dei såkalla Einsatzgruppen og med lokale fascistar som
hjelparar. Dette ikkje minst i Baltikum og Ukraina.

Dersom Sovjetunionen hadde tapt krigen i aust, ville dei fleste av dei
attverande europeiske jødane heilt sikkert også blitt drepne. Dei fleste
attverande jødane var på sovjetisk område, der dei var aktivt med i krigen mot
nazistane, i Den raude arméen og i sovjetiske partisanavdelingar. At alle jødar
gjekk passivt og utan motstand i døden er ikkje rett, noko mellom anna
oppreisten i Warszawaghettoen i 1943 viste. I skogane utanfor Vilna/Vilnius
dreiv jødiske ungdommar som hadde komme seg unna ved utslettinga av
Vilna-ghettoen motstandkampen vidare. Dei hadde skipa motstandsgruppa Fareinikte
Partizaner Organizatsie, og saman med sovjetiske styrkar var dei med og jaga
nazistane ut av Vilna hausten 1944. Ein av dei jødiske partisanane frå Vilna var
den unge jiddisch-diktaren Hirsch Glik, som skreiv den mest berømte av jødiske
partisansongar, Partizanerlid eller «Zóg nit kein mól az du geist dem letstn
vég» ('Sei du aldri at du går den siste veg'). Glik sjølv fall i 1943 eller
1944, men songen hans spreidde seg blant jødane, jamvel inn i leirane seiest
det, og lever enno.



https://nn.wikipedia.org/wiki/Hawaii

Hawaii (hawaiisk Hawai‘i) er ei øygruppe i Stillehavet og ein delstat i USA.
Hovudstaden og største by er Honolulu. Hawaii blei ein amerikansk delstat den
21. august 1959, og er dermed den nyaste i USA.

Delstaten har rundt 1,26 millionar innbyggjarar (2003) og to offisielle språk:
det polynesiske hawaiisk og hawaii-engelsk, med hawaii-pidgin som eit uoffisielt
hovudspråk.

Hawaii er òg den einaste øystaten i USA, og den einaste som framleis er i vekst,
på grunn av vulkansk aktivitet. Delstaten er sett saman av ei 2 450 km lang
kjede av øyar og atoll. Åtte av øyane er relativt store: øya Hawaii, Kahoolawe,
Maui, Lauai, Molokai, Oahu, Kauai og Niihau.

Øyane har tropisk klima og fine strender, og det kjem mange turistar frå
fastlands-USA og Japan.

Øyane er blitt til gjennom vulkanaktivitet, truleg på grunn av den nordvestlege
rørsla til den tektoniske Stillehavsplata. Fleire vulkanar er fortsatt aktive,
og nye oppstår stadig. I følgje hawaiiansk tradisjon er det vulkangudinna Pele
som står for utbrota.

Dei høgaste fjella på Hawaii er Mauna Kea (4 205 m. o. h.) og vulkanen Mauna Loa
(4 176 m. o. h.)

Den største byen Honolulu på Oahu har rundt 372 000 innbyggjarar (2003). Neste i
rekkja er Hilo, største byen på øya Hawaii, der det bur 41 000.

Antropologiske teoriar går ut på at polynesarar frå Marquesas og Selskapsøyane
først gjekk i land på Hawaii for 1500 år sidan. Desse første busetjarane har
halde på minna om migrasjonen gjennom munnleg overlevering. Dei hadde lite
kontakt med andre polynesiske grupper i denne tidlege migrasjonsfasen, og
utviklinga av Hawaii til eit innvikla samfunn fann stad så godt som isolert.

Ulike uklåre rapportar frå europeiske oppdagarar kan tyda på at Hawaii blei
oppdaga før 1778, men dette året fann James Cook og mannskapet hans utan tvil
øygruppa. Dei skreiv ned dei geografiske koordinatane og gav Hawaii namnet
Sandwichøyane til ære for jarlen av Sandwich, John Montagu, som hadde hjelpt han
økonomisk med reisa.

Tendensen på øyane hadde vore at eit stadig minkande tal hovdingar blei
herskarar over stadig større rike. Ein serie krigar som tok slutt i 1795, og
fredeleg overgjevnad av Kauai i 1810, førte til at øyane blei sameinte til eitt
rike. Den nye herskaren blei kalla Kamehameha den store. Etterkomarane hans
skulle herska over øyriket fram til 1893, då eit USA-støtta kupp avsette
dronning Lili'uokalani og gjorde øyriket til ein uavhengig republikk.

USA annekterte Hawaii den 7. juli 1898 som eit amerikansk territorium. Over
seksti år seinare, i 1959, fekk det status som delstat.



https://nn.wikipedia.org/wiki/Haag

Haag (nederlandsk 's-Gravenhage eller Den Haag) er ein by i Nederland. Haag ligg
i provinsen Zuid-Holland, i den sørvestlege delen av landet, og har om lag
508 000 innbyggjarar (2014), noko som gjer han til den tredje største byen i
Nederland, etter Amsterdam og Rotterdam.

Haag er administrativ hovudstad i Nederland, men ikkje offisiell hovudstad, den
tittelen har Amsterdam. I Haag finn ein «Eerste Kamer» («Overhuset») og «Tweede
Kamer» («Underhuset») som saman dannar Staten Generaal, den nederlandske
nasjonalforsamlinga. Dronning Beatrix av Nederland arbeidsstaden sin (Paleis
Noordeinde) og bustaden sin her (Paleis Huis ten Bosch). Vidare finn ein her
alle ambassadar og dei fleste departement, samt ei rad internasjonale byrå og
organisasjonar, døme kan vere Den internasjonale domstolen og Den internasjonale
straffedomstolen.

Haag vart grunnlagd i 1248 av Vilhelm II, greve av Holland og Rex Romanorum, som
skulle verte keisar av Det tysk-romerske riket. Han starta bygginga av ei borg i
ein skog nær sjøen i Holland, der det var meininga han skulle bu etter han vart
krona. Borga hans vart ikkje bygd ferdig, men restar av ho finst framleis og
vert i dag kalla Ridderzaal («Riddarhallen»). Han vart framleis nytta for
politiske hendingar, slik som den årlege trontalen til monarken.

Seinare nytta grevane av Holland Haag som det administrative senteret sitt. Des
Graven Hage tyder bokstaveleg «hekken til greven» eller «greven sitt private
område». Dei mektige byane i Holland, som Leiden, Delft og Dordrecht, valde eit
kompromiss då dei valde den litle og lite viktige landsbyen Haag som det
administrative senteret. Dette har ikkje endra seg og Haag er framleis sete for
regjeringa i Nederland, men ikkje den offisielle hovudstaden.

For å halde Haag liten fekk han ikkje byrettar og eller bymurar. Då
innbyggjarane på 1500-talet endeleg fekk lov å byggje bymurar valde dei i staden
å nytte pengane på å byggje eit rådhus. Dette viste seg å vere eit katastrofalt
val under åttiårskrigen sidan dei spanske troppane lett kunne erobre byen.

Haag fekk til slutt byrettar under den franske okkupasjonen i 1806, fleire
hundreår etter at liknande nederlandske byar fekk same rettar. Alt dette har
ført til ei vandresoge om at Haag ikkje er ein by, men ein landsby.

På grunn av historia manglar Haag eit historisk sentrum, som dei nærliggjande
byane Leiden og Delft. Då regjeringa fekk ei viktigare rolle i nederlandsk
politikk etter 1850 vart Haag raskt utvida. Dei eldre delane av byen er derfor
stort sett frå 1800-talet og tidleg på 1900-talet. Den veksande byen innlemma
delar av kommunen Loosduinen i 1903 og heile kommunen i 1923.

Delar av byen vart kraftig øydelagd under den andre verdskrigen.
Atlanterhavsmuren vart bygd gjennom delar av byen og heile nabolag vart rive ned
av tyskarane i prosessen. 3. mars 1945 bombarderte Royal Air Force bydelen
Bezuidenhout ved eit mistak. Målet var ein installasjon med V-2-rakettar i ein
park i nærleiken. På grunn av ein navigasjonsfeil fall bombene over ein tett
folkesett og historisk del av byen. Over 500 menneske mista livet og det er
framleis spor etter katastrofen i dag.

I 1970- og 1980-åra flytta den hovudsakleg kvite middelklassen til dei
omliggande byane som Voorburg, Leidschendam, Rijswijk og Zoetermeer. Dette førte
til at dei indre byområda vart fattigare, medan forstadane vart velståande.
Forsøk på å inkludere delar av forstadane i Haag møtte stor motstand. I 1990-åra
innlemma likevel Haag, med støtte frå regjeringa, store område frå dei
omliggande byane og nye bygg vart ført opp, ein prosess som framleis pågår.



https://nn.wikipedia.org/wiki/Gr%C3%B8n

Grøn er ein farge med bølgjelengde på om lag 490 til 570 nanometer. Han er særs
vanleg i naturen fordi klorofyllet i plantare er grønt. Namnet til fargen sjølv
har samband med naturen. Ordet grøn kjem endeleg frå den urgermanske rota *grô-
"veksa" som me også har fått orda gro og gras frå.

I additiv fargeblanding, det vil seia når ein blander farga lys, er grøn ein av
de tre grunnfargane (saman med raud og blå) som til saman dannar kvitt. I denne
samanhengen er grønt komplementet til magenta.

I subtraktiv fargeblanding, det vil seia blanding av målarfargar og anna som
absorberer eller speglar fargane i lyset, oppstår grønt når ein blander
primærfargane gult og blått. Grønt er der altså ein sekundærfarge.

Medan norsk skil mellom fargane grøn og blå, er det mange språk som ikkje gjer
det. Vietnamesisk bruker til dømes ordet xanh om både blå og grøn. Dersom dei
vil skildra fargen nøyare, kan dei seia «xanh som himmelen» eller «xanh som
blada». Også i språk som skil mellom dei to fargane kan det vera skilnader på
kor ein set grensa. Er til dømes turkis blå eller grøn?

Den grøne fargen er viktig i symbolbruken til dei fleste miljørørsler, og
politiske parti som legg miljø og økologi til grunn for arbeidet sitt; til dømes
Senterpartiet, Sosialistisk Venstreparti og Miljøpartiet Dei Grøne.

Grønt blir ofte brukt som symbol for islam. Dette kan ha fleire grunnar. Først
og fremst var feltflagget til Mohammed grønt. Seinare brukte etterkomarane hans
grøne turbanar, og var dei einaste som fekk bruka desse. Grønt er òg assossiert
med Paradiset i islam - når ein ser for seg det arabiske ørkenlandskapet, er det
lett å skjøna kvifor.

Flagg med minst 50 % grøn botnfarge inkluderer organisasjonsflagga for Den
arabiske ligaen og Den islamske konferansen og nasjonalflagga for dei
hovudsakleg muslimske landa Afghanistan, Algerie, Bangladesh, Mauritania,
Pakistan, Saudi-Arabia og Turkmenistan. Det libyske flagget er heilt grønt.

I den kristne kyrkja er grøn ein av dei liturgiske fargane. Han blir brukt som
normalfarge, for å symbolisera håp og vekst.

Grønt er fargen til øya Irland, som gjerne blir kalla smaragdøya på grunn av dei
mange grøne markene sine. Fargen blir brukt både av Republikken Irland, til
dømes på postkassar, og av utvandra irar, som på St. Patrick-dagen.



https://nn.wikipedia.org/wiki/Gorsabrua

Gorsabrua er ei fagverksbru som ligg i Kåfjord kommune i Nord-Troms. Gorsabrua
blei bygd i 2011 over eit fossejuv i Sabetjohk, som er eit av dei djupaste juva
i Nord-Europa. Fossejuvet strekkjer seg 4-5 kilometer langs elva Guolasjohka i
Kåfjorddalen, og er 153 meter djupt der brua strekkjer seg over juvet. Brua er
laga av aluminium og veg 10, 5 tonn. Ho er 1,5 meter brei og det er mogeleg å gå
over. Brua har eit spenn på 53 meter. Området ved brua er blitt eit populært
turområde på grunn av den spektakulære plasseringa.

Kåfjord kommune brukte Rintala-Eggertson Arkitektkontor i tidleg
planleggingsfase for å få teikna skisse. Vidare sette dei prosjektet ut på anbud
og då var det Bitschnau GmbH, Dipl.-Ing. Florian Kosche AS og Gilhardi+Hellsten
Arkitekter som vann anbudsrunda. I tett samarbeid mellom produsent, ingeniør og
arkitekt, blei brua utforma. Fagverksbrua blei bygd i aluminium for å løyse
utfordringar knytte til oppføring, vekt for innløft og estetisk utforming.
Gorsabrua blei produsert i Austerrike av Bitschnau GmbH, og den blei frakta med
lastebil til Kåfjorddalen. Monteringa blei gjennomført på ein parkeringsplass i
nærleiken av kor brua skulle stå. For å få frakta brua opp til juvet brukte ein
helikopter, og 30.06.2011. blei brua flydd inn over juvet. I dagane etterpå blei
sluttmonteringa gjennomført, og brua blei opna for ferdsel 20. august 2011.

Gorsabrua er blitt eit popluært område for strikkhopparar. Gorsabrua er ei av
tre bruer i Noreg som ein kan hoppe strikk frå. Lyngenfjord Bungee reklamerer
med at det er Europas trongaste strikkhopp .

Gorsabrua ligg i Kåfjord i Nord-Troms, som er om lag to timar køyreavstand frå
Tromsø. For å komme til Gorsabrua køyrer ein til Birtavarre og vidare opp
Kåfjorddalen. Kåfjorddalen er om lag 7-8 kilometer lang, og ein vil etter kvart
komme til ein grusveg. Ein køyrer då vidare etter grusvegen til ein
parkeringsplass, som ligg på høgre side av vegen, nesten øvst oppe i dalen.
Derfrå kan ein velge om ein vil gå ein 15 kilometer turveg frå ein
parkeringsplass øvst oppe i Kåfjorddalen, ein tur som er ein favoritt for dei
som bur i Kåfjord. Eller ein kan køyre vidare opp grusvegen i Kåfjorddalen og
til stien som går til brua, derfrå tek det ca. 20 minutt å gå før ein er ved
Gorsabrua. Vegen til brua er skilta på begge desse turvegane.



https://nn.wikipedia.org/wiki/Golfkrigen

Golfkrigen er vanlegvis ei nemning som vert brukt om krigen i Irak og Kuwait
mellom Irak og ein koalisjon med USA i spissen i 1990-91. Konflikten starta 2.
august 1990 då Irak invaderte Kuwait. SN innførte då sanksjonar, men Irak gav
ikkje etter. Deretter gjekk koalisjonsstyrkane til åtak, og dreiv Irak ut av
Kuwait 26. februar 1991. Den offensive operasjonen til koalisjonen gjekk under
kodenamnet Operation Desert Storm, på norsk Operasjon Ørkenstorm.

Bakgrunnen for krigen var naud for olje på den vestlege marknaden, og
handelstilgang og vestlege interesser i Midt-austen. Oljeprisen rauk i veret med
det same invasjonen i Kuwait vart gjennomført.

Frå invasjonen av Kuwait i august 1990 og utetter hausten 1990, auka spaninga
mellom Irak og vestmaktene. Denne stillingskrisa vart med tida vist til som
Golfkrisa. Det vart gjort ei lang rekkje meklingsfreistnader med vekslande hell
fram mot krigsutbrotet, for det meste leia av generalsekretæren i SN, og andre
frivillige statar, mellom desse Noreg. Tidlegare statsleiarar som Per Borten
gjorde framstøytar på vegner av Noreg i denne tida.

På nyåret 1991 hadde spaninga auka dramatisk, ettersom det synte seg at
diktatoren i Irak, Saddam Hussein, ikkje akta å gje etter på noko punkt. På
denne tida hadde USA bygd opp ein stor militær styrke i Saudi-Arabia, med tanke
på open konflikt. Sjølve krigen braut ut natta til 17. januar 1991.

Sjølve krigshandlingane byrja med intensive luftåtak innover Irak i tre veker.
Strategien var å få herrevelde over irakisk luftrom så snøgt som råd, og å
svekke den irakiske infrastrukturen. Flygetokta vart for det meste utført av USA
og Storbritannia. Bakkeåtaka vart ikkje gjennomført før dei siste ti dagane av
krigen, og krigen vart meldt vunnen av vestmaktene den 26. februar. Saddam
Hussein sitt regime var då sterkt svekka, men den amerikanske krigsleiinga
avgjorde å la han sitja ved makta i Irak. På irakisk side hadde nokonær 2.300
sivile mist livet i åtaka, og mange hadde flydd til Iran og Syria.

Få dagar ut i krigen tok Irakiske styrker til å sende rakettar mot Israel. Dette
var rakettar av typen SCUD, som Irak hadde fått frå Sovjetunionen. Åtaka vart
avverga med amerikansk hjelp, og gjorde liten skade, sjølv om nokre landa i
forstadene til Tel-Aviv. Åtaka hadde noko symbolsk effekt, og kom i stand i ein
irakisk freistnad på å bryte alliansen av frivillige som USA hadde fått i stand,
og å vende fleire arabiske land mot USA. Dette lukkast dei ikkje i. Irakisk
propaganda gjorde òg sitt for å vinne stønad i Palestina.

Saddam Hussein sat då på vestmaktene si nåde resten av 1990-talet, og laut
trekke seg attende frå aggresjon kvar gong USA truga han. Det vart og vedteke at
Irak skulle ha avgrensa kontroll med eige luftrom, noko som hemma rørslene til
den irakiske leiinga. Denne stillingskonflikten vart stundom broten av mindre
bombetokt frå USA, fram til den neste storoffensiven tok til i 2003.

Det vart tidleg reist kritikk mot måten USA for fram på, og korleis
Sambandsstatane fekk verdssamfunnet med seg. Det kom til store
antikrigsdemonstrasjonar i fleire vestlege land, og kritikken vart retta mot
urettvisa i grunngjevinga for krigen. Mange påpeika at dette var ein krig om
olje og handelstilgang i Midt-austen. Det vart og påpeika at Kuwait var ein nær
handelspartnar med USA.

Sjølve krigsutbrotet vakte og kritikk, då det seinare synte seg at Saddam
Hussein var ved å trekke styrkane sine attende alt den 16. Januar. Casus Belli
var, etter USA sin påstand, at Saddam Hussein akta å gå til åtak på
Saudi-Arabia. Dette synte seg seinare å ikkje vera rett.

Det vart og reist kritikk mot leiinga i USA med omsyn til at desse hadde late
Saddam Hussein få sitja ved makta, heller enn å skifte han ut. Denne kritikken,
som var retta mot dåverande president George Bush, vart freista bøtt på i neste
store krig i området.

Den offisielle norske haldninga til krigen var å halde seg avventande, og å
følgje ei forhandlingsline. Noreg tok ikkje aktivt del i krigshandlingane, men
støtta USA gjennom SN. Sidan dette ikkje var ein NATO-konflikt, vart det heller
ikkje reist krav om at Noreg skulle stille med mannskap.

To andre krigar vert òg stundom kalla golfkrigen. Det er Irak-Iran-krigen på
1980-talet, og Irak-krigen, som Dei amerikanske sambandsstatane starta mot Irak
i 2003.



https://nn.wikipedia.org/wiki/Georg_Arnestad

Georg Arnestad (fødd 1948) er ein norsk redaktør, sakprosaforfattar og
kulturforskar fødd på Rygg i Gloppen kommune og busett i Sogndal.

Arnestad tok artium i språkfag ved Firda vidaregående skule i 1967. Han vart
utdanna siviløkonom ved Norges Handelshøyskole (NHH) i 1973, og høgare avdeling
i økonomisk historie ved NHH i 1977. Arnestad var vitskapleg assistent ved NHH i
åra 1976–1977. Han var deretter konsulent for kulturavdelinga i Kyrkje- og
undervisningsdepartementet frå 1978–1981. Han vart forskar og amanuensis ved
Sogn og Fjordane distriktshøgskule frå 1981–1987, forskar ved Vestlandsforsking
i perioden 1988–1996, med eit års opphald 1991–1992, då han vart utnemnd som
spesialrådgjevar for Kulturdepartementet. Han har vore både forskings- og
utviklingsleiar og seniorrådgjevar ved Høgskulen i Sogn og Fjordane.

I perioden 1981–1987 var Arnestad redaktør for tidsskriftet Søkelys på Sogn og
Fjordane, og Norsk Kulturårbok Samlaget 1994–1999. Han har vore styreleiar for
Sogndal Kulturhus AS.



https://nn.wikipedia.org/wiki/Fly

Eit fly er eit luftfartøy med faste venger. Dette medfører at eit fly, til
forskjell frå eit helikopter, ikkje kan «stå stille» i lufta; det har ein viss
minimumsfart. Ved ein lågare fart vil ikkje flyet kunne halda seg i lufta.
Vengene nyttar «fartsvinden» til å skape løftekrafta som skal til for å halda
maskinen i lufta.

Dei fyrste flygepionerane eksperimenterte med glidefly. Ibn Firnas stod for det
fyrste dokumenterte forsøket i 875, då han utførte ei glidefyging i ein
andalusisk dal[treng kjelde]. Wright-brørne, Wilbur og Orville Wright, studerte
nedteikningane til tidlegare slike flygarar, som Otto Lilienthal, då dei utvikla
sin motorisert flygemaskin. Den 17. desember 1903 gjennomførte dei to brørne den
aller fyrste vellukka flyginga med denne maskinen.

Dei fyrste tjue åra hadde flya alltid to eller fleire sett med venger (biplan og
triplan), men under den første verdskrigen gjekk teknologien gjennom ei rivande
utvikling, både med tanke på aerodynamikk og med utvikling av lette, men
ytelingsdyktige motorar

Under den andre verdskrigen tok flyutviklinga nok eit stort sprang. Dei store
bombeflya ein framstilde då lærte flyfabrikkane å «byggja stort». Med den nye
kunnskapen og jetmotoren hadde fabrikkane reiskapane til å skapa de store
passasjerflya som vart grunnlaget for den store veksten i den sivile luftfarten
i 1960-åra.



https://nn.wikipedia.org/wiki/Fiji

Republikken Fijiøyane er ein øystat i Stillehavet, aust for Vanuatu, vest for
Tonga og sør for Tuvalu.

Dei fyrste innbyggjarane på Fiji kom frå Søraust-Asia lenge før øyane vart
oppdaga av europeiske oppdagarar på 1700-talet. Øyane vart ein britisk koloni i
1874. I 1970 vart Fiji uavhengig.

Fiji sitt statsoverhovud er presidenten som er vald av Stammerådet i ein
femårsperiode. Presidenten har for det meste berre ei seremoniell rolle, basert
på det britiske systemet. Den utøvande makt ligg hjå regjeringa. Statsministeren
er utpeika av presidenten, men må ha støtte frå Representantane sitt hus. Fiji
sitt parlament består av to kammer, Representantane sitt hus og Senatet.

Fiji består av 322 øyar der ca. ein tredel er folkesette. Dei to største og
viktigaste øyane er Viti Levu og Vanua Levu. Hovudstaden Suva ligg på Viti Levu
der omtrent tre fjerdedelar av befolkninga bur. Andre viktige byar er Labasa,
Lautoka, Nadi og Savusavu. Øyane er fjellrike med toppar opp til 1200 moh.

Fiji har eit tropisk havklima der den søraustlege passatvinden verkar
modererande på den fuktige varmen. Suva har ein middeltemperatur på 23 °C i juli
og august og 27 °C i januar og mars. Årsmiddelnedbøren varierer på dei
forskjellige øyane og er 1400 mm i vest til over 5000 mm i aust. Nedbøren er
størst på kystane som ligg vendt mot passatvinden i søraust, medan dei
nordvestleg delane av øyane ligg i regnskugge. Suva har 2975 mm nedbør i året.
Mars er den våtaste månaden, medan juli er den tørraste.

Fiji vert i snitt råka av 10-15 syklonar kvart tiår, men av desse er kanskje
berre ein av orkanstyrke. Sidan 1985 har derimot orkanane kome oftare.

Fiji er inndelt i fire delar (område) som igjen er delt opp i provinsar. Områda
har lita makt og er meir som ei samling av provinsar. Øya Rotuma som ligg 465
kilometer nord for Viti Levu har indre sjølvstyre, men blir offisielt rekna som
ein del av det austre området av statistiske omsyn. Kommunar har vorte oppretta
rundt Suva, Lautoka og ni andre landsbyar med byråd og borgarmeister.



https://nn.wikipedia.org/wiki/Farge

Farge, let eller lett er namnet gjeven åt menneske si sansing og oppfatning av
skilnader i bølgjelengdene åt synleg ljos, det vil seia elektromagnetisk
stråling innom bølgjelengdsområdet 380-740 nanometer.

Kvar farge kan definerast i fysikken som eit bestemt bølgjelengdeområde, sjølv
om det finst små og store forskjellar i kvart menneske si oppfatning. Tabellen
til venstre viser bølgjelengdeområda som farger hovudsakleg er knytte til i
Vesten.

Definisjonane av kvart område er basert på fargar som menneske knyter til ein
ljosstraum der alle bølgjer har bølgjelengder i det området. Farger me ser i
ljoskjelder kjem frå lengdene åt ljosbølgjer dei strålar. Alle andre objekt får
farger frå lengdene åt ljosbølgjene dei reflekterer. Eit raudt objekt, til
dømes, absorberer alle bølgjelengdene i synleg ljos bortsett frå dei som er i
raudområdet. Eit objekt som absorberer alle bølgjelengder vert oppfatta som
svart, medan eit objekt som reflekterer alle bølgjelengder med spreiing vert
oppfatta som kvitt. Ein spegel reflekterer alle bølgjelengder utan å spreia dei,
og menneske oppfattar han difor ikkje som farga.

Den fysiske definisjonen av ei farge som eit bestemt bølgjelengdeområdet er
ikkje ei nøyaktig skildring av det allmenne fenomenet som vert kalla ei farge av
menneske. Det finst mange ulike kombinasjonar av forskjellige bølgjelengder som
me sansar som éi farge. Til dømes vil ein skjerm som viser fargen «oransje»
ikkje visa ljosbølger med lengd mellom 590 og 625 nm. Istaden viser han ei
blanding av to delar raude ljosbølgjer og éin del grøne ljosbølgjer. Sjølv om
menneske sansar denne fargeblandinga som oransje, er ho ikkje objektivt sett
oransje. Mange dyr, til dømes, ser henne som ei blanding, og ikkje som éi farge.
Farger som menneske sansar er difor ikkje naturlege eigenskapar, men har òg
viktige biologiske og psykologiske aspekt.

Den biologiske delen av fargefenomenet har opphav i dei to slags synsellene i
augo, tappar og stavar. Kvar tapp er kjenneleg for ein spesifikk del av
fargespektret. Eit normalt auge har tre typar tappar, fiolettkjennelege tappar
(mest sensitive rundt 420 nm), grønkjennelege tappar (mest sensitive rundt 534
nm) og gulkjennelege tappar (mest sensitive rundt 564 nm). Ein tarv alle tre for
å kunna sansa alle farger, og eit menneske som saknar ein eller fleire av dei
vert fargeblindt.

Stavar er motsett berre vare for skilnader i ljosstyrke og ikkje for
fargespektret. Ein trudde difor ein gong at dei ikkje hadde noko rolle i
fargesyn, men ein trur no at dei vert brukt i samband med tappar for å skilja
fargar når det er mørkt. Ein kan difor sansa den same ljosblandinga som
forskjellige farger, om ljoset er sterkare eller svakare.

Den psykologiske delen av fenomenet er grunna i hjernen. Fargesyna er resultat
av tolkinga av tilførslene frå augo i hjernen. Det første steget i prosessen er
å destillera éin fargenyanse frå ymse ljosbølgjer som augo har sansa.
Bølgjelengda åt denne destillerte fargenyansen vert kalla «den dominerande
bølgjelengda». Ein veit ikkje nettopp korleis dette steget fungerer. Den mest
godtekne teorien hevdar at hjernen har tre motsette kanalar, raud-grøn, blå-gul
og svart-kvitt, som er laga frå tilførslene som augo sender åt hjernen. Blå og
gul, og raud og grøn, er «motsette farger». Ein kan difor aldri sjå «blå-gul»
eller «raud-grøn», på den same måten at ein kan aldri sjå «ljos-mørke» eller
føla «varm-kalde».

Den andre steget i prosessen er å oppfatta ei farge frå nyansen. Oppfatninga
vert påverka av historia og kulturelle bakgrunnen av observatøren. Ein ser til
dømes at farga som nokre kallar «blå» vert oppfatta som «grøn» av andre, og at
nokre kulturar ikkje skil mellom farger som for nordmenn er svært ulike.

Oppfatninga av ei farge kan òg verta påverka av andre farger i nærleiken. Denne
effekten har vore brukt av nokre kunstnarar, særleg Vincent van Gogh. Fargesyn
kan også verta påverka av andre sansar, særleg i folk med synestesi som ofte ser
farger når dei høyrer ljod.



https://nn.wikipedia.org/wiki/Eurasia

Eurasia eit kontinent som omfattar verdsdelane Europa og Asia, eller ein del av
superkontinentet Eurafrasia. Namnet er sett saman av Eur(opa) og -Asia. Arealet
er omkring 54 millionar km².

Platetektonisk har Eurasia vore ei samanhengande plate sidan trias, 250
millionar år sidan. Det er sett saman av Den eurasiske plata, Det indiske
subkontinentet, Den arabiske halvøya (det arabiske subkontinentet), området aust
for Verkhoyanskkjeda i Aust-Sibir og Filippinane.

Politisk er nemninga «Eurasia» bruka som eit fellesnamn for de tidlegare
sovjetrepublikkane, spesielt Russland, dei sentralasiatiske og dei
transkaukasiske republikkane.

Dei første som segla rundt heile Eurasia, var ein ekspedisjon leidd av
finlandssvenske Adolf Erik Nordenskiöld i 1878–79.

Grensa mellom Europa og Asia er ein konvensjon med stor symbolverdi, men utan
historisk folkerettsleg betydning. Til vanleg blir grensa trekt opp nordfrå
langs Uralfjella og vidare ned elva Ural til Kaspihavet. Mellom Kaspihavet og
Svartehavet er det ulike meiningar om kor grensa bør trekkjast. Det vanlegaste
er at grensa går over vasskiljet i Kaukasus. I så fall er Elbrus det høgaste
fjellet i Europa. Den vidare grensa blir, sidan klassisk tid, trekt gjennom
Bosporus, Marmarahavet, Dardanellane og Egearhavet.



https://nn.wikipedia.org/wiki/Etanol

Etanol (C2H5OH), også kalla sprit eller etylalkohol, er ein alkohol som – fordi
han har så kort karbonkjede – løyser seg forholdsvis lett i vatn i høve til
andre alkoholar. Alle alkoholar har ein viss giftverknad, men etanol er den
minst giftige av dei einverdige alkoholane, og kan i fortynna form og i små nok
dosar fortærast utan alvorlege mein. Etanol utgjer den rusframkallande
komponenten i drikker som øl, vin og sprit.

Framstilling skjer oftast ved gjæring av sukkerhaldige væsker. Etanol bør ikkje
forvekslast med metanol (tresprit) som i små dosar kan føra til blinde med meir,
og i større dosar til døden.

Etanol omvandlast i kroppen først til acetaldehyd og så til eddiksyre (acetat).
Den spesifikke energien (næringsverdien) for etanol er 30 kJ/g (7 kcal/g), som
kan samanliknast med 17 kJ/g (4,1 kcal/g) for karbohydrat og protein, og 38 kJ/g
(9 kcal/g) for feitt.

Etanol har vore brukt som naturleg konserveringsmiddel og ingrediens i ymse
drykkevarer i lang tid, og vert i dag nytta på mange vis på fleire ulike område,
som til dømes i industri, i medisin og i forsking.

I Det gamle Testamentet finst mange åtvaringar mot misbruk av vin. Lovstiftarane
i det gamle Hellas og Romarriket la straff på drukkenskap. Seneca d.y. skildrar
dei viktigaste symptoma ved alkoholisme.

Det var truleg persiske alkymistar, som Geber (721-815) og Al-Razi (864-930),
som utvikla den destillasjonsprosessen som trengst for å få fram nokolunde rein
etanol. Kunsten å laga brennevin, (dvs. ein drykk med høgare konsentrasjon av
etanol enn ein får ved gjæring), vart oppfunnen langt seinare, i mellomalderen.
Etanol fekk med tida ei høg stilling som lækjemiddel, slik det mellom anna
framgår av nemninga aqva vitae (livsvatn). På 1500-talet hadde etanol allereie
blitt eit velkjend dietiskt middel som blei lovprisa som vern mot alle moglege
sjukdomar.

Følgjene av misbruk viste seg meir og meir, og alkoholismen i sine ulike former
byrja bli ein alminneleg sjukdom. Namnet alkoholisme er likevel av mykje nyare
dato. Det blei først innført av Magnus Huss i avhandlinga Alcoholismus chronicus
1851, som for første gongen gav ei gjennomgåande vitskapleg utreiing av
alkoholforgiftning. I byrjinga av 1900-talet var misbruket av brennevin, og
dermed alkoholismen, spreidd over heile verda.

Etanol er ein farleg gift, som i høge dosar kan føra til brekkingar og/eller
død, og elles til skade på lever og hjerne ved regelmessig bruk. Nokre andre
vanlege skader ved misbruk av etanolhaldige (alkoholhaldige) drykkar er
depresjon, dystymi, impotens, kreft i matrøyret, og feilernæring. Men likevel er
etanol ikkje så farleg som andre alkoholar, til dømes metanol, som ofte er
dødeleg eller svært skadeleg sjølv i små dosar.

Når ein til kvardags snakkar om etanol eller drikker som inneheld etanol, seier
ein vanlegvis alkohol. Men i kjemien dekkjer ordet alkohol ei stor gruppe stoff,
der etanol og metanol er dei enklaste.

Etanol har molekylformel C 2 H 5 O H {\displaystyle C_{2}H_{5}OH} . Det er
hydroksiderivatet av etan, ettersom ein får etanol om ein byter eit hydrogenatom
i etan ( C 2 H 6 {\displaystyle C_{2}H_{6}} ) med ei hydroksylgruppe (OH).
Etanol har berre ei slik gruppe, og er derfor ein einverdig alkohol. Det er
OH-gruppa som er den funksjonelle gruppa i stoffet, det vil seia den gruppa som
avgjer kva eigenskapar stoffet har.

Alkoholar kan vera primære, sekundære eller tertiære avhengig av kor mange
karbonatom som er bunde til karbonatomet der hydroksylgruppa er bunde. Etanol er
ein primær alkohol, sidan dette molekylet berre inneheld to karbonatom og kvart
av dei berre er bunde til eitt anna.

Etanol, også kalla etylalkohol, er ei brannfarleg, fargelaus kjemisk sambinding.
Etanol er som andre alkoholar meir løyseleg i vatn enn tilsvarande hydrokarbon
er, i dette tilfellet etan. Årsaka er at etanol er eit polart molekyl, nett som
vatn. Både vatn og etanol inneheld OH-grupper, og det kan oppstå
hydrogenbindningar mellom molekyla i de to stoffa.

Jamfør likt løyser likt-regelen er etanol eit bra løysemiddel for andre polare
stoff – det kan til og med løysa visse uorganiske salt. Men etanol kan òg løysa
stoff som er uløyselege eller lite løyselege i vatn. Det skuldast karbonkjeda i
etanol som kan binda seg til karbonkjedene i andre organiske molekyl. Fordi
sjølve karbonkjeda i etanol er upolar kan etanol altså løysa upolare stoff, som
til dømes hydrokarbon.

OH-gruppa i etanol fremjar løysing av etanol i vatn, medan karbonkjeda motverkar
det. Men sidan karbonkjeda er såpass kort, kan hydroksylgruppa få «overtaket».
For einverdige alkoholar er dette likevel berre tilfellet med opp til 4
karbonatom i kjeda.

På grunn av hydrogenbindingane har etanol eit mykje høgare kokepunkt enn etan,
der hydrogenbindingar er umogleg. Etan har så lågt kokepunkt at det er ein gass
ved romtemperatur, medan etanol er ei væske. Etanol har eit smeltepunkt på
−114°C og eit kokepunkt på 78,4 °C.

pKa-verdien til etanol er 15,9, som ligg nær vatnet sin pKa på 14. Det er eit
nøytralt stoff og gir ein pH på 7,0 når det er løyst i vatn. Det har ein
tettleik på 789 gram per liter, eller 0,789 g/cm³, samanlikna med 1,00 g/cm³ for
vatn.

Etanol og vatn er fullstendig blandbare med kvarandre i alle proporsjonar, frå
0% til 100%. Blandingane har noko høgare tettleik enn etanol åleine, men
forholdet mellom volumprosent (%v/v) og vektprosent (%w/w) av etanol i vatn er
ikkje lineært.

Etanol og vatn dannar ei såkalla azeotropisk blanding, det vil seia at dei ikkje
skil lag under frysing eller koking, men frys saman på ein temperatur mellom dei
to stoffa sine frysepunkt (avhengig av blandingsforholdet), og kokar saman på
ein temperatur lågare enn begge kokepunkta (78,2 °C uavhengig av
blandingsforholdet). Proporsjonen av etanol i destillatet ved dette punktet er
om lag 95,6 %v/v, som er den høgaste etanolkonsentrasjonen ein kan oppnå ved
ordinær destillasjon.

Absolutt alkohol har eit etanolinnhald på 99-100 %. For å få ut vatnet frå
destillert sprit, må ein tilsetja visse kjemikaliar for å «tørka» spriten, eller
framstilla etanol på andre måtar enn ved gjæring og destillasjon. Absolutt
alkohol vert brukt i laboratoriearbeid.

Den sterkaste spriten som har vore i sal som drykk, var ein estisk potetsprit
med 98 % alkohol.

Etanol vert framstilt gjennom to prosessar, hydroksylering av eten og gjæring av
sukker. Hydrering av eten er den primære framstillingsmetoden av etanol i
industrien, medan gjæring (fermentering) hovudsakleg vert nytta for framstilling
av alkoholhaldige drikker.

Industriell etanol vert produsert ved syrekatalysert hydroksylering av eten, av
di eten er relativt billig å få tak i. Reaksjonen ser (forenkla) slik ut:

For å minska behovet for streng kontroll og høge skattar på industrielt
produsert etanol vert han ofte gjort udrikkbar (denatuerast) ved at ulike stoff
vert tilsett. Det finst ei mengd ulike slike stoff, og kva som vert nytta kjem
an på kva etanolen skal brukast til. Stoffet kan gje ein ubehageleg smak, annan
farge eller til og med gjera etanolen livsfarleg å konsumera. Nokre av stoffa
som vert nytta er metanol, terpentin og aceton.

All etanol i drikke, og mykje av etanolen som vert nytta i industrien, vert
produsert ved gjæring av ei rekke ulike produkt, som til dømes korn, mais,
poteter, frukt og sukker. Før slutten av 1940-talet vart den industrielle
etanolen hovudsakleg framstilt ved gjæring, men som skildra ovanfor, er
hydroksylering av eten vanlegast i dag. Gjæring (eller fermentering) er ein
biologisk prosess der mikroorganismar veks til i og konsumerer næringsstoffet i
sine nærmiljø. Ved framstilling av til dømes vin, skjer detta gjennom at
gjærsopp får veksa i ei løysning av sukkerhaldig fruktsaft. Gjærsoppen brukar
sukkeret til å leve av, og gjev ifrå seg etanol og karbondioksid som
avfallsprodukt, samt ei mengd andre stoff som gjev ein karakteristisk smak til
den ferdige drikken.

I denne reaksjonen, som blir kalla glykolyse, er det altså gjæren som omdannar
glukose til etanol og karbondioksid.

Ein kan òg få etanol gjennom ein omvend esterreaksjon og hydrering (omvend
oksidering) av etanal og etansyre (sjå vidare under reaksjonar).

Dei gode løysemiddeleigenskapane til etanol gjer at væska blir mykje brukt innan
industrien, under namnet teknisk sprit. Ho er med i mange produkt, til dømes
vassbaserte fargar, legemiddel, parfymar, reingjeringsprodukt, lakkar og blekk.
Det låge smeltepunktet gjer at etanol passar i antifryseprodukt.

Denne spriten er gjort vanskeleg å drikka ved at ein har denaturert han, det vil
seia tilsett stoff som smakar og luktar vondt og framkallar brekkingar, til
dømes aceton.

Etanol blir òg brukt som reinsemiddel innan medisin, såkalla legesprit.
Løysingar med 70-85 % etanol blir ofte brukte i desinfiseringsmiddel.

Ettersom etanol er brennbart kan alkoholen brukast som brensle. Ein kan få det
til å brenna reinare enn bensin, og det finst bilar som går heilt eller delvis
på etanol. Etanol brenn seinare, kaldare og meir fullstendig enn bensin, men
ulempene er at det er nokså dyrt og energiintensivt å produsera og kan skada
menneske.

Sist, men ikkje minst blir etanol brukt i alkoholhaldige drikkar. Delen rein
etanol i desse drikkane varierer kraftig; frå 3–5 % i øl til 96 % i sprit. Ved
gjæring av slike drikker vert det laga eddik av ulike slag til bruk i matlaging
og som konserveringsmiddel for mat.

OH-gruppa er ikkje ei god utgåande gruppe for nukleofile
substitusjonsreaksjonar, så nøytrale alkoholar reagerer ikkje i slike
reaksjonar. Men om oksygen først blir protonisert så C 2 H 5 O H 2 +
{\displaystyle C_{2}H_{5}OH_{2}^{+}} vert danna så er den utgåande gruppa mykje
meir stabil og nukleofile substitusjonar kan intreffa. Etanol er sjølv
nukleofil, så C 2 H 5 O H 2 + {\displaystyle C_{2}H_{5}OH_{2}^{+}} kan reagera
med C 2 H 5 O H {\displaystyle C_{2}H_{5}OH} og danna dietyleter («vanleg eter»)
og vatn (sjå nedanfor).

Etanol og etansyra (eddiksyre) kan, med svovelsyre ( H 2 S O 4 {\displaystyle
H_{2}SO_{4}} ) som katalysator, danna ein ester:

Esteren som vert danna kallast etylacetat, eller meir korrekt etyletanat (òg
kjend under namnet salubrin). Detta stoffet har lågt kokepunkt, og er vesentleg
flyktigare enn etansyra. Det kjem av at estermolekyla, i motsetnad til oksygen-
og alkoholmolekyla, ikkje har nokre OH-grupper som kan gje hydrogenbindingar.
Den er meir tungtløyseleg i vatn enn syra den er danna av. Dette òg kjem av at
hydrogenbindingar ikkje kan dannast. Etylacetat vert nytta som løysemiddel.

Ved å varma etanol saman med konsentrert svovelsyre kan ein danna eten, C 2 H 4
{\displaystyle C_{2}H_{4}} . Ein kan seia at eit hydrogenatom og OH-gruppa er
eliminert, derfor er det ein eliminasjonsreaksjon. Denne reaksjonen er den
motsette av den som vert nytta for å framstilla etanol industrielt (les meir
under framstilling).

Når reaksjonen skjer ved lågare temperaturar (140–150 °C) tas hydrogenatomet og
hydroxylgruppa frå to ulike etanolmolekyl. Dette er ein kondensasjonsreaksjon.
Ved ein kondensasjonsreaksjon vert to eller fleire molekyl bunde saman
samstundes som eit eller fleire molekyl vert skilt frå. Dette er ofte
vassmolekyl eller andre små molekyl. Produktet i reaksjonen med etanol vert
kalla dietyleter (eller vanleg eter) og er ein eter. Den har eit mykje lågare
kokepunkt enn etanol sidan den ikkje har nokon hydroksylgruppe, og er enda
mindre reaktiv. Den er og tungtløyseleg i vatn.

Sidan det er så enkelt har etanolmolekylet ingen isomerar. Verken
strukturisomeri, funksjonsisomeri, stillingsisomeri, spegelbildeisomeri eller
geometrisk isomeri er mogleg.



https://nn.wikipedia.org/wiki/Edelkastanje

Edelkastanje (Castanea sativa) er eit lauvfellande tre som framfor alt veks i
Middelhavslanda. Det kan vekse lengst sør i Skandinavia og iblant få mogne
nøtter der. Kastanjetre liknar eik i form og storleik, og blir nesten like
gamle, sjølv om dei veks raskare til full storleik. Blomstrane veks i store
oppreiste klasar.

«Kastanjane» som veks i Noreg, er av ein annan art, hestekastanje (Aesculus
hippocastanum), som er giftig.

Frukta på kastanjen er ei nøtt som sit gruppevis to eller tre i eit tjukt takket
skal. Nøttene frå ekte kastanje er etande og har difor lenge vore dyrka av
menneska. Gjennom mellomalderen kom kastanjen til nordlegare breidder og vart
ofte dyrka av munkar i klosterhagar. I dag kan ein finne hundreårige tre rundt
om i Sentral- og Vesteuropa. Den smakrike nøtta brukast til konfekt eller vert
rista (dvs steikt). Dei er populære i Italia, Frankrike og spesielt på Korsika.
Nøttene kan ristast heile, eller dei vert malne til kastanjemjøl som brukast i
ymse matrettar. «Kastanjane» som veks i Noreg er av ein annan, giftig, art.

Veden frå kastanje er tett og tung og kan brukast till snikkararbeid og vinfat.
Av barken kan ein framstille tannin.

Treet blir også brukt som prydplante. I Noreg finst det ofte som ein busk, og
utviklar sjeldan nøtter.



https://nn.wikipedia.org/wiki/Diabetes_mellitus

Diabetes mellitus, ofte kalla sukkersjuke eller berre diabetes, er ein sjukdom
som kjem av at bukspyttkjertelen (pancreas) ikkje produserer nok insulin
(diabetes mellitus type 1), eller at organismen på grunn av insulinresistens
ikkje nyttiggjer seg insulinet på normal måte (diabetes mellitus type 2). Type 1
opptrer oftast hos unge, medan type 2 er mest vanleg hos eldre og overvektige.
Type 2 vart ofte tidlegare kalla «gammalmannsdiabetes», men i dei seinare åra er
gjennomsnittsalderen hos dei som får den gått betydeleg ned, og den vert no ofte
rekna som ein livsstilssjukdom.

Diabetes mellitus type 2 kan opptre i alle aldrar, men er som nemnt mest vanleg
hos eldre. I tillegg har ein dei seinare åra vorte klar over at særskilde
innvandrargrupper har ein auka risiko for å utvikla type 2 diabetes. Dette gjeld
særleg grupper med opphav frå Asia og Afrika som buset seg i den vestlege verda
og tek etter livsførsla der.

Svært mange diabetikarar (av type 2) går lenge før diagnosen vert stilt, fordi
symptoma hos vaksne sjeldan vert akutte før etter lang tid. Hos born og ungdom
kan sjukdommen gjerne starta akutt (type1). Vanlege symptom på diabetes mellitus
er tørste, auka urinutskiljing, kløe i huda og i slimhinnene, særleg kring
kjønnsorgana, etter kvart nummenhet og nedsett kjensle (sensibilitet) i legger
og føter, utskiljing av eggekvite (protein, albumin) i urinen, svekka syn og
generelt nedsett almentilstand. Dette skuldast for høgt blodsukkernivå. I
seinare år har det vorte ført kampanjar for å få så mange som råd til å testa
blodsukkernivået sitt regelmessig, anten sjølve ved hjelp av eit enkelt
måleapparat eller hos lækjar.

Over tid kan feil eller utilstrekkeleg behandling føra til seinskader. Dette kan
visa seg i form av auka tendens til infeksjonar, nedsett blodsirkulasjon i store
blodkar (makrosirkulasjon), t.d. i beina, hovudpulsåra (aorta), arterier i
hjarte og hjerne; og i små blodkar (mikrosirkulasjon), t.d. i augebotnen og
nyrene. Kroppsleg kan dette gi seg utslag som sårdanning, infeksjonar eller
koldbrann (gangren) i beina, i somme tilfelle med amputasjon som følgje.
(Diabetiske gangren er den viktigaste årsaka til amputasjon på beina i Noreg.)
Det kan også føra til nedsett syn eller blindheit, nyreskade eller
ereksjonssvikt, alt dette som ei følgje av dårleg blodsirkulasjon og/eller
nerveskade på grunn av høgt blodsukker og høge feittverdiar i blodet.

Det viser seg hos svært mange diabetikarar at det ikkje berre er sukkeret ein må
ta omsyn til. I tillegg til vanskane med sukkerstoffskiftet har ein stor del av
dei også for høge nivå av feittstoff (lipidar) i blodet, t.d. kolesterol og
triglyceridar. Ein tredje faktor i det metabolske syndromet er for høgt
blodtrykk. Alt dette er det viktig å kontrollera og om naudsynt behandla for at
risikoen for seinare sjukdomskomplikasjonar kan minskast.

Insulinet trengst for at kroppsveva skal kunna gjera seg nytte av sukkeret i
blodet. Hos ein diabetiker vert ikkje sukkeret forbrukt på vanleg måte eller
lagra i levra og muskulaturen som hos friske, men hopar seg opp i blodet og vert
etter kvart utskilt i urinen.

Det er viktig å halda sukkermengda i blodet på rett nivå. Vert den for låg
(hypoglykemi) pga. for mykje insulin, auka fysisk aktivitet eller for lite
tilførte karbohydrat, kan diabetikaren verta slapp, ta til å sveitta, få angst,
svoltkjensle, synsforandringar, verta omtåka eller i verste fall medvitslaus,
ein tilstand som ofte vert kalla «insulinsjokk», også når det gjeld diabetikarar
som ikkje får insulinbehandling, men som vert behandla t.d. med tablettar.
Lettare tilfelle av denne tilstanden vert ofte på folkemunne kalla «føling».
Dette kan bøtast på ved at pasienten et nokre sukkerbitar, drikk sukkerhaldig
veske eller liknande. Vert blodsukkeret for høgt (hyperglykemi) pga.
insulinmangel, kan diabetikaren også mista medvitet. Tilstanden vert gjerne
kalla «sukkerslag», den medisinske nemninga er diabetisk koma eller
hyperglykemisk koma. Her er behandlinga å gi insulin.

Diabetes mellitus type 1 vert no oftast behandla med syntetisk insulin, som vert
injisert subkutant (under huda) på magen eller låret. Tidlegare brukte ein
gjerne svineinsulin eller bovint insulin (frå storfe), men no for tida ser ein
mykje betre resultat med den syntetiske forma. Insulin finst i to hovudtypar,
snøggverkande og langtidsverkande. Der er på marknaden fleire insulinpreparat
som inneheld ei blanding av dei to og som gir snøgg verknad etter injeksjonen
ved den snøggverkande komponenten og verknad utover dagen ved den
langtidsverkande. Dei fleste diabetikarar som vert insulinbehandla må setja
fleire injeksjonar på seg sjølve kvart døgn.

Diabetes mellitus type 2 prøver ein først å behandla med kostforandringar,
mosjon og vektreduksjon der dette synest føremålstenleg («livsstilsendring»).
Dersom dette ikkje fører til målet vert neste steg i behandlinga å gi tabletter
i tillegg. Tablettene aukar enten insulinproduksjonen eller gjer kroppen meir
kjenslevar for insulin. Ved behov brukar ein også her insulin.

Ved båe typar diabetes mellitus er fornuftig kosthald ein viktig del av
behandlinga. Tidlegare tiders rigide opplegg med teljing av brødskiver og
oppveging av det meste av maten er ein heldigvis gått bort frå. I dag ønskjer
ein at diabetikarane sjølve i så stor grad som råd tek hand om si eiga
behandling og kontroll av sjukdommen. Takk vere ein kombinasjon av godt og
enkelt måleutstyr for eiga prøvetaking av blodsukker, betre verknad av syntetisk
insulin, og eit ganske godt system for innhaldsmerking av matvarer, er det vorte
svært mykje enklare å bruka vanlege matvarer. Det som vert tilråda som
«diabetikarmat» i dag er regelrett sunn mat, «husmannskost», gjerne fiberhaldig,
utan mykje sukker, finmale (kvitt) mjøl og feitt.



https://nn.wikipedia.org/wiki/Det_kyrilliske_alfabetet

Det kyrilliske alfabetet er eit skriftsystem som vert brukt til å skriva mange
språk frå Aust-Europa og Asia. Dei fleste språka som vert skrive med det
kyrilliske alfabetet har små variasjonar i kva skriftteikn som vert brukt, for å
tilpassa alfabetet til språklydane i språka. Den vanlegaste varianten er det
russiske alfabetet, som vert brukt for å skriva russisk språk. Det kyrilliske
alfabetet vert òg brukt til fleire språk i land som tidlegare var del av
Sovjetunionen, til dømes ukrainsk og kviterussisk. Dei fleste minoritetsspråka i
Russland, til dømes tsjuvasjisk, komi og tsjetsjensk, vert òg skrivne med eigne
variantar av det kyrilliske alfabetet. Utanfor den tidlegare Sovjetunionen vert
det kyrilliske alfabetet brukt i serbisk, bulgarsk, makedonsk og mongolsk.
Enkelte språk som i sovjet-tida vart skrivne med det kyrilliske alfabetet har i
den siste tida skifta til det latinske alfabetet, t.d. aserbajdsjansk.

Det kyrilliske alfabetet byggjer på det greske. Dei russiske og ukrainske
variantane er sette saman av 33 bokstavar, den kviterussiske av berre 32, og den
tsjuvanske varianten har 37 bokstavar.

Alfabetet er oppkalla etter apostelen Kyrillos, som levde på 800-talet. Moderne
russisk (storrussisk) vart konstruert på byrjinga av 1800-talet og byggjer på
kyrkjeslavisk og det glagolittiske alfabetet, som framleis vert brukt i den
russisk-ortodokse kyrkja.

Kyrillos (827-869) og Methodios (826-885) var to bysantinske brør som var
apostlar blant slavane. Dei brukte slavisk som kyrkjespråk og omsette Bibelen
til slavisk. Begge brukte sannsynlegvis både glagolittisk og kyrillisk.



https://nn.wikipedia.org/wiki/Den_tyske_demokratiske_republikken

Den tyske demokratiske republikken (tysk: Deutsche Demokratische Republik, DDR).
Uformelt vart landet òg kalla «Aust-Tyskland». Aust-Tyskland er ei nemning som
òg kan verta nytta i omtale av dei tidlegare austlege tyske provinsane. Dei
austlegaste tyske provinsane låg i hovudsak aust for DDR. I Vest-Tyskland kunne
DDR verta referert til som «Midt-Tyskland», «SBZ» eller «såkalla DDR».

DDR var ein totalitær kommuniststat med drag av stalinisme. Kontrollen med
befolkninga skjedde i stor grad ved eit omfattande overvakingssystem.

Landet vart utgjort av den delen av Tyskland som vart okkupert av Sovjetunionen
etter den andre verdskrigen. På tysk var nemninga på sona Sowjetische
Besatzungszone;SBZ. DDR eksisterte frå 7. oktober 1949 til 3. oktober 1990.
Hovudstad var Aust-Berlin. Staten var i utgangspunktet ikkje anerkjend av
Vest-Tyskland, og heller ikkje av Tyskland sine vestlege allierte. Som fylgje av
den omstridde austpolitikken til sosialdemokraten Willy Brandt vart DDR til
slutt anerkjend av NATO-landa. Mellom anna Noreg anerkjende DDR i 1974.

Etter at regima i Warszawapakta fall saman vart DDR sitt landområde ein del av
eit sameint Tyskland. Helmut Kohl vert gjeven mykje av æra for samlinga av
Tyskland. Mange av DDR sine tidlegare leiarar og medløparar vart stilde for
retten av styresmaktene i det samla Tyskland. Tiltala vart gjort på grunn av
landssvik og for brotsverk under den kalde krigen. Mellom anna vart fleire som
prøvde å flykta frå DDR drepne. DDR sin siste kommunistiske leiar, Egon Krenz,
vart jula 2003 frigjeven frå Plötzensee-fengselet i Berlin.



https://nn.wikipedia.org/wiki/Den_store_nordiske_krigen

Den store nordiske krigen (1700–1721) var ein storkrig der ein koalisjon av
mange statar klarte å stå imot den svenske overmakta nord i Sentral- og
Aust-Europa. I starten bestod alliansen mot Sverige av Peter den store frå
Russland, Fredrik IV frå Danmark-Noreg og August den sterke frå
Sachsen-Polen-Litauen. Fredrik IV og August den sterke vart tvungne ut av
alliansen i respektive 1700 og 1706, men kom inn att i 1709. Georg I av
Braunschweig-Lüneburg (Hannover) slo seg saman med koalisjonen i 1714 for
Hannover og 1717 for Storbritannia og Fredrik Wilhelm I frå Brandenburg-Preussen
i 1715. På den svenske sida var Holstein-Gottorp, mellom 1704 og 1710 fleire
polske og litauiske magnatar under Stanisław Leszczyński og mellom 1708 og 1710
kosakkar under Ivan Masepa. Det osmanske riket støtta ei kort stund Karl XII av
Sverige og gjekk til kamp mot Peter den store.

Krigen starta med eit tredobbelt åtak der Danmark-Noreg gjekk inn i
Holstein-Gottorp, Sachsen-Polen-Litauen tok Svensk Livland og Russland tok
svenske Ingermanland. Sverige kom seg unna det dansk-norske og russiske åtaket
ved Travendal og Narva og med ein motoffensiv pressa dei styrkane til August den
sterke gjennom Litauen og Polen til Sachsen, og kasta August av trona på vegen
og tvinga han til å godta nederlaget i Altranstädt. Peter den store hadde
samstundes kome seg på fote att og vann terreng i dei svenske provinsane i
Baltikum, der han styrkte tilkomsten Russland fekk til Austersjøen med å
grunnleggje St. Petersburg. Karl XII flytta frå Sachsen og gjekk inn i Russland
for å møte Peter, men felttoget enda med at den svenske hovudarmeen vart
utsletta i Poltava og Karl XII hamna i eksil i osmanske Bender. Russarane følgde
etter han, men vart stogga ved Pruth av den osmanske armeen.

Etter Poltava, vart den opphavlege koalisjonen mot Sverige gjenoppretta og med
seg fekk dei Hannover og Preussen. Dei gjenverande svenske styrkane sør og aust
for Austersjøen vart driven ut frå dei svenske maktområda, som dei alliere delte
seg i mellom. Sjølve Sverige vart invadert av Danmark-Noreg frå vest og Russland
frå aust. Sjølv om dei danske åtaka vart slått attende, klarte Russland å
okkupere Finland og påførte den svenske marinen og kystforta deira store tap.
Karl XII starta ein front mot Noreg, men vart drepen i Fredriksten i 1718.

Krigen enda med nederlag for Sverige, og Russland vart den nye stormakta i
Austersjøen og ei viktig brikke i europeisk politikk. Den formelle avsluttinga
på krigen vart markert med den svensk-hannoveranske og svensk-prøyssiske
Stockholm-traktaten (1719), den dansk-svenske Fredriksborg-traktaten (1720) og
den russisk-svenske Nystad-traktaten (1721). Her avstod Sverige fritakinga frå
Öresundtollen, alle maktområda deira bortsett frå nordlege delar av Svensk
Pommern og braut banda med Holstein-Gottorp. Hannover fekk Bremen-Verden,
Brandenburg-Preussen fekk Oder-estuaret, Russland sikra seg provinsane i
Baltikum og Danmark fekk Schleswig-Holstein. I Sverige hadde eineveldet kome til
ein slutt då Karl XII døydde og fridomstida starta.

Mellom 1560 og 1658 skapte Sverige eit baltisk rike rundt Finskebukta som bestod
av provinsane Karelen, Ingermanland, Estland og Livland. Under trettiårskrigen
fekk Sverige òg område i Tyskland, mellom anna det vestlege Pommern, Wismar,
Hertugdømet Bremen og Verden. I same periode erobra Sverige dei dansk-norske
provinsane nord for Øresund (1645; 1658). Desse sigrane kan tilskrivast den gode
armeen til Sverige, som sjølv om han var langt mindre enn dei kontinentale
armeane, var langt meir profesjonelle og betre trent. Særleg klarte dei å avfyre
skota sine raskare enn fienden på grunn av dyktig eksersis.

Sverige blanda seg inn i Russland under den store urotida og fekk gevinst i
Stolbovo-traktaten (1617), som gjorde at Russland ikkje lenger hadde direkte
tilkomst til Austersjøen. Dette gjorde igjen at Russland ikkje var i stand til å
utfordre det svenske hegemoniet i regionen. Lukka til russarane snudde seg på
andre halvdel av 1600-talet, først og fremst då Peter den store kom til makta.
Han ønskte å vinne attende områda russarane tidlegare hadde tapt og ønskte å få
tilkomst til Austersjøen att. Seint i 1690-åra klarte eventyraren Johann Patkul
å alliere Russland med Danmark og Sachsen via Preobrazjenskoje-traktaten og i
1700 gjekk dei tre statane til åtak.

Karl XII av Sverige[nb 1] etterfølgde Karl XI av Sverige i 1697, 14 år gammal.
Frå føregangaren overtok han Det svenske imperiet som ein einveldig monark. Karl
XI hadde prøvd å halde imperiet borte frå krigar og konsentrerte seg om reformer
innariks som reduksjon og inndelingsverket, som hadde styrkt statusen til
monarken og den militære dugleiken til imperiet. Karl XII såg på seg sjølv i
same tradisjon som riddarane i mellomalderen og var kjend for å vere rettferdig
og mislike den barokke levemåten, som alle former for luksus, alkohol og bruk av
fransk språk.[treng kjelde] I staden føretrekte han å leve som ein vanleg soldat
på hesteryggen borte frå dei vanlege barokke hoffmiljøa. På uaktsamt vis strevde
han etter å ha avsette motstandarane sine. Han såg på desse som uverdige for
tronene sine fordi dei hadde brote lovnader dei i mellom, og han avslo fleire
tilbod om å gjere fred med dei. Denne haldninga vart rekna som stor av somme, og
galskap av andre. Det er usikkert kva retning kula som tok livet av han i 1718
kom frå. Under krigen var den viktigaste svenske kommandanten ved sidan av
kongen den nære venen Carl Gustav Rehnskiöld, samt Magnus Stenbock og Adam
Ludwig Lewenhaupt.

Fredrik IV av Holstein-Gottorp og søskenbarn av Karl XII,[nb 1] var gift med
Hedvig Sophia, dotter til Karl XI av Sverige, i 1698. Sonen hans og
etterfølgjaren frå 1702, Karl Fredrik gjorde krav på den svenske trona då Karl
XII døydde, men måtte avstå kravet til Ulrika Eleonora. Han var gift med dotter
til Peter den store, Anna Petrovna.

Ivan Masepa var ein kosakkisk hetman som kjempa side om side med Peter den
store, men i 1708 hoppa han over til Karl XII. Han døydde i 1710 medan han var i
eksil i Det osmanske riket.

Peter den store etterfølgde Ivan V av Russland i 1696 og etter ei danningsreise
til Vest-Europa heldt han fram reformene som føregangarane hans hadde starta med
å omforme Det russiske tsardømet til eit moderne imperium som var tre gonger så
stort. Han klarte å gje landet tilgang til Austersjøen, Svartehavet og
Kaspihavet. Tilnamnet hans kjem av desse bragdene. Dei viktigaste russiske
kommandantane utanom Peter var Aleksandr Danilovitsj Mensjikov og Boris
Sjeremetev.

August den sterke, kurfyrste av Sachsen og eit anna syskenborn av Karl XII,[nb
1] fekk den polske krona etter at Jan Sobieski døydde i 1696. Han levde eit liv
på barokk vis, omgjorde hovudstaden hans Dresden til ein verdskjend barokkby og
hadde godt over hundre barn. Han hadde ambisjonar om å omgjere Det
polsk-litauiske samveldet til eit eineveldig monarki, men mislukkast. Møtet med
Peter den store i Rava i september 1698, der dei la planar om å angripe Sverige,
var så dekadent at det vart legendarisk. Han fekk tilnamnet sitt fordi han var
så fysisk sterk.

Fredrik IV av Danmark-Noreg, eit anna syskenborn av Karl XII,[nb 1] etterfølgde
Kristian V i 1699 og førte vidare den antisvenske linja. Etter tilbakeslaga i
1700, fokuserte han på å omforme staten sin, eit eineveldig monarki, på liknande
måte som Karl XI av Sverige hadde gjort. Han klarte ikkje hovudmålet sitt om å
ta attende dei tidlegare austlege danske provinsane som svenskane hadde teke på
1600-talet, og klarte heller ikkje å sikre seg det nordlege Svenske Pommern, som
var dansk frå 1715 til 1720. Likevel enda han den svenske trugselen sør for
Danmark og klarte å gjere slutt på at Sverige ikkje skulle betale Øresundtollen.

Fredrik Wilhelm I gjekk inn i krigen som kurfyrste av Brandenburg og konge i
Preussen - kongetittelen hadde han fått i 1701. Han var bestemt på å ta
Oder-estuaret for å få direkte tilkomst til Austersjøen for kjerneområda i
Brandenburg. Dette hadde vore målet til Brandenburg i fleire hundreår. Georg I
frå Huset Hannover, kurfyrste av Braunschweig-Lüneburg og etter 1714 konge av
Storbritannia og Irland, nytta høvet til å knyte det kystlause tyske
kurfyrstedømet sitt til Nordsjøen.

I 1700 hadde Karl XII ein ståande hær som trente årleg. Hæren bestod av 77 000
mann, men i 1707 hadde talet stige til minst 120 000 trass tap.

Fredrik IV av Danmark-Noreg regisserte det første åtaket mot den svenske
allierte Holstein-Gottorp sør for riket sitt. Alt i 1697 hadde dei danske
styrkane jamna fleire av festningane til Gottorp med jorda og i mars 1700 kom
igjen ein dansk arme inn i området og kringsette Tönning. Samstundes rykte
styrkane til August den sterke fram gjennom Svensk Livland, erobra Dünamünde og
kringsette Riga. Dei første forsøka på å storme Riga vart gjort alt i desember
1699.

Karl XII av Sverige fokuserte først på det danske åtaket. Den svenske marinen
klarte å utmanøvrere den danske blokaden av Øresund og sette ein arme i stilling
nær den danske hovudstaden København. Dette overraskande trekket og trykket frå
dei maritime maktene tvinga Danmark-Noreg til å trekke seg frå krigen i august
1700 med freden i Travendal.

Karl XII kunne no raskt flytte armeen sin til austkysten av Austersjøen og møte
dei gjenverande fiendane sine, som utanom armeen til August den sterke i
Livland, var armeen til den russiske tsaren Peter den store, som alt var på veg
til å invadere det svenske Ingermanland, dei dei kringsette Narva i oktober. I
november møttest dei russiske og svenske armeane og Russland leid eit stort
nederlag i det første slaget ved Narva.

Etter at den første koalisjonen vart oppløyst gjennom freden i Travendal og
etter sigeren ved Narva, rekna den svenske kanslaren Benedict Oxenstjerna at
dette var så gunstig for Sverige at no når Frankrike og dei maritime maktene var
på randen av den spanske arvefølgjekrigen, så hadde Sverige eit gyllent høve til
å ende krigen og gjere Karl til meklar for Europa.

Karl XII vendte seg så sørover for å møte den siste motstandaren som enno ikkje
hadde lidd nederlag, August den sterke, kurfyrste av Sachsen, konge av Polen og
storhertug av Litauen. Karl kryssa inn i Det polsk-litauiske samveldet og slo
den saksisk-polske styrken i det avgjerande slaget ved Kliszów i 1702, slik at
han kunne kaste August den sterke av trona og erstatte han med ein av hans eigne
favorittkandidatar, Stanisław Leszczyński, i 1704. August den sterke gjorde
motstand, men vart igjen slått i slaget ved Fraustadt i 1706. Dette tvinga han
til Altranstädt-traktaten same året.

Slaget ved Narva var eit stort tilbakeslag for Peter den store, men då armeen
til Karl XII vendte seg mot Sachsen-Polen-Litauen gav det han høvet til å kome
seg på fotet att og vinne terreng i dei baltiske provinsane. Dei russiske
sigrane i Erastfer og Nöteborg (Sjlisselburg) gav dei tilgang til Ingermanland i
1703, der Peter bygde den nye hovudstaden sin St. Petersburg. Han starta å
byggje ein marine og ein moderne arme, der infanteriet vart drilla i bruk av
skytevåpen.

I 1707 tilbydde Peter I å gje attende alt utanom St. Petersburg og linja langs
Neva, men Karl XII avslo. I staden drog han frå Sachsen for å invadere Russland.
Målet hans var Moskva, men styrken hans vart underminert av det kalde vêret og
brente jords taktikken til Peter. Då hovudarmeen vendte sørover for å ta seg inn
att i Ukraina, vart den andre armeen med forsyningar og forsterkingar avskoren
og utsletta i Lesnaja. Det same vart forsyningane og forsterkingane til den
svenske allierte Ivan Masepa i Baturyn. Karl vart slått stort av ein større
russisk styrke under Peter I i slaget ved Poltava og flykta til Det osmanske
riket der restane av armeen hans overgav seg i Perevolotsjna.

Dette rystande nederlaget enda ikkje krigen, men vart avgjerande. Danmark og
Sachsen gjekk igjen inn i krigen og August den sterke, med dei listige planane
til Boris Kurakin, tok igjen over den polske trona. Peter heldt fram felttoga
sine i Baltikum og bygde etter kvart opp ein mektig marine. I 1710 tok dei
russiske styrkane Riga og Tallinn. Dei baltiske provinsane vart innlemma i Det
russiske imperiet med kapituleringa til Estland og Livland.

Etter Poltava, allierte Peter den store og August den sterke seg igjen med
Thorn-traktaten i 1709, Fredrik IV av Danmark-Noreg med August den sterke i
Dresden-traktaten i 1709 og Russland med Danmark-Noreg i København-traktaten.
Med Hannover-traktaten i 1710 vart Braunschweig-Lüneburg (Hannover) alliert med
Russland. Kurfyrsten her hadde vorte Georg I av Storbritannia. I 1713 vart
Brandenburg-Preussen alliert med Russland med Schwedt-traktaten. Samstundes
gjekk kongen av Storbritannia, Georg I av Hannover inn i tre alliansar i 1715:
Berlin-traktaten med Danmark-Noreg, Stettin-traktaten med Brandenburg-Preussen
og Greifswald-traktaten med Russland.

Då armeen hans overgav seg, rømde Karl XII av Sverige og nokre få soldatar til
osmanske område og grunnla ein koloni føre Bender i Moldova. Peter den store
kravde at Karl XII skulle kastast ut og då sultanen nekta, invaderte Peter Det
osmanske riket. Armeen hans vart derimot fanga av ein stor osmansk arme ved elva
Pruth. Peter den store klarte å forhandle fram ei tilbaketrekking ved å lage
nokre få områdekonsesjonar og love å trekke styrkane sine ut av Det
tysk-romerske riket, i tillegg til å la Karl XII dra tilbake til Sverige.
Vilkåra var ein del av Adrianopel-traktaten i 1713. Karl XII viste derimot ingen
interesse i å dra tilbake og oppretta eit provisorisk hoff i kolonien sin og
prøvde å overtale osmanarane til å delta i eit samla åtak mot Russland i lag med
Sverige. Sultanen avslo forslaget, og det vart slutt på gjestfridomen. Sultanen
fekk kongen arrestert i det som vart kalla ein «kalabalik» i 1713. Karl XII vart
så innesperra i Timurtash-borga og Demotika (i dag Didymótikho), før han gav opp
håpet om ein osmansk front og reiste attende til Sverige, ein ridetur som tok
fjorten dagar.

I 1710 hadde den svenske armeen i Polen trekt seg attende til Svensk Pommern og
var forfølgd av koalisjonen. I 1711 vart Stralsund kringsett. Byen vart ikkje
erobra fordi svenskane sendte forsterkningar, som sikra den pommerske lomma før
han snudde vestover og slo den allierte armeen i slaget ved Gadebusch. Den
svenske armen vart forfølgd av dei allierte og overgav seg under omleiringa av
Tönning.

I 1714 reiste Karl attende frå Det osmanske riket, og kom til Stralsund i
november. I nærleiken av Greifswald, som alt var tapt til Sverige, hadde den
russiske tsaren Peter den store og den britiske kongen Georg I, i stillinga som
kurfyrste av Hannover, nettopp gått inn ein allianse den 17. oktober.
Brandenburg-Preussen hadde vore involvert i felttoga i Pommern som ein formelt
nøytral stat, men gjekk no opent inn i koalisjonen med å erklære krig mot
Sverige sommaren 1715. Karl var då i krig med heile Nord-Europa og Stralsund var
dømd til nederlag. Karl vart verande der fram til desember 1715, og rømde berre
dagar før Stralsund fall. Då Wismar overgav seg i 1716, hadde Sverige mista alle
områda sine i Baltikum og Tyskland.

Etter at Karl XII kom attende frå Det osmanske riket og tok personleg kontroll
over krigen, sette han i gang to norske felttog, eitt i februar 1716 for å
tvinge Danmark-Noreg til ein separat fredsavtale. I tillegg prøvde han å hindre
Storbritannia, der kong Georg I alt var i krig med Sverige som hertug av
Hannover, tilkomst til Austersjøen. Karl XII leita etter allierte og forhandla
med dei britiske jakobittane. Dette førte til at Storbritannia erklærte krig mot
Sverige i 1717.

I Noreg førde denne krigen til oppstand fleire stader, av di utgiftene til
krigen vart store, og skattane urimelege som følgje av dette. Bøndene sette seg
imot, av di dei både vart tvangsutskrivne til den dansk-norske hæren, og laut
huse soldatar i heimane sine, noko dei ikkje hadde hug til. Attåt finn ein at
svenske troppar herja over austlandsbygdene og i Trøndelag.

I Hallingdal førde skattlegginga under krigen til oppstand i 1713, førd av
bygdehovdingen Elling Nilsson Villand, og i Telemark sette bøndene seg imot
tvangsutskriving og hard framferd frå framande offiserar. Her vart oppstanden
førd av Olav Hovdejord. Mykje av årsaka til dette, kan ein finne i at
nordmennene på mange vis ikkje kjende at dette var deira krig, men snarare eit
oppgjer mellom Danmark og Sverige.

Eit kompani svenske soldatar vart stogga på Norderhov i 1716 (Anna
Kolbjørnsdotter).

Krigshandlingane i Noreg gjekk for det meste føre seg aust i landet.
Svenskehæren gjekk mellom anna til åtak på Halden fleire gonger, og byen vart
brend av borgarane der, leia av Peder Kolbjørnsen. Det norske felttoget stoppa
opp og armeen trekt tilbake då Karl XII vart skoten og døydde under omleiringa
av Fredriksten festning den 30. november 1718. Han vart etterfølgd av syster si
Ulrika Eleonora.

Eit kompani karolinske soldatar sette livet til på fjellovergangen ved Tydal i
Trøndelag vinteren 1716. Desse hendingane var med på å svekke tiltrua til den
svenske hærleiinga.

I 1714 klarte gallionane til Peter å erobre ein liten avdeling av den svenske
marinen i den første russiske marinesigeren nær Hangöudd. Den russiske armeen
okkuperte Finland i 1713-1714, Viborg hadde alt vorte erobra i 1710. Den siste
motstanden til dei finske soldatane var i slaget ved Napue tidleg i 1714 i
Isokyrö i Österbotten. Okkupasjonstida i Finland frå 1714 til 1721 vert kalla
den store ufreden (finsk isoviha).

Etter at Karl XII døydde nekta Sverige framleis å gjere fred med Russland på
Peter sine vilkår. I 1719 plyndra den russiske gallionsflåten den svenske
austkysten. Fleire byar vart angripne og nesten alle bygningane på øyane kring
Stockholm vart brende. Ein mindre russisk styrke rykte fram mot den svenske
hovudstaden, men vart stogga i slaget ved Stäket den 13. august. Russarane kom
attende i 1720 og 1721, men nærværet til den britiske marinen avgrensa raida
deira. Etter at Storbritannia gjorde fred med Sverige i 1719, hadde britane vist
ei antirussisk haldning i Austersjøen.

Då Karl XII døydde vart dei allierte mot Sverige i aukande grad usamde om
korleis dei skulle dele områda som svenskane hadde etterlate seg. Georg I og
Fredrik IV ønskte begge hegemoni i Nord-Tyskland, medan August den sterke var
uroa over Fredrik Wilhelm I sine ønske om område på søraustkysten av
Austersjøen. Peter den store, som hadde styrkar spreidd over heile Austersjøen,
ønskte hegemoni i det austlege Sentral-Europa og prøvde å opprette marinebasar
så langt vest som Mecklenburg. I januar 1719 underteikna Georg I, August den
sterke og keisar Karl VI ein avtale i Wien med mål om å redusere grensene til
Russland til slik dei hadde vore før krigen.

Hannover-Storbritannia og Brandenburg-Preussen forhandla fram separate
fredsavtalar med Sverige, med avtalar i Stockholm i 1719 og tidleg i 1720, som
delte dei svenske områda i Nord-Tyskland mellom dei to statane. Franske
diplomatar var meklarar under forhandlingane. Dei prøvde å hindre at stillingane
til Sverige på sørsida av Austersjøen kollapsa heilt og klarte å få Sverige til
å behalde Wismar og nordlege område av Svensk Pommern. Hannover fekk svenske
Bremen-Verden, Brandenburg-Preussen innlemma sørlege område av Svensk Pommern.

I tillegg til rivaliseringa i koalisjonen, var det rivalisering internt i
Sverige mellom Karl Fredrik av Holstein-Gottorp og Fredrik I av Hessen-Kassel om
den svenske trona. Gottorp-selskapet kasta inn handkledet og Ulrika Eleonora gav
makta til ektemannen, Fredrik I, i mai 1720. Då freden vart underteikna med
Danmark, hadde den antisvenske koalisjonen alt falle saman og Danmark var ikkje
i ei militær stilling til å forhandle tilbake dei tidlegare områda dei hadde
hatt på austsida av Østersund. Fredrik I var derimot villig til å avstå den
svenske støtta til Holstein-Gottorp, som kom under dansk kontroll og dei
nordlege områda vart annektert. I tillegg vart ikkje svenskane lenger unntatt
Øresundtollen. Alt dette kom saman i Fredriksborg-traktaten i juni 1720.

Då Sverige slutta fred med Hannover, Storbritannia, Brandenburg-Preussen og
Danmark-Noreg, var håpet at den antirussiske stemninga hos dei som skreiv under
Wien-avtalen og hos Frankrike, skulle enda med at dei fekk attende dei austlege
områda russarane hadde teke. Dette skjedde derimot ikkje, hovudsakleg på grunn
av indre stridar i Storbritannia og Frankrike. Dermed vart krigen endeleg over
med freden i Nystad mellom Russland og Sverige i Nystad den 30. august 1721.
Finland vart gjeven attende til Sverige, medan svenske Estland, Livland,
Ingermanland, Kexholm og det meste av Karelia vart avstått til Russland. Sverige
var misnøgd med resultatet og gjorde fleire forsøk på å ta attende dei tapte
områda sine det neste hundreåret, slik som den russisk-svenske krigen 1741-1743
og den russisk-svenske krigen 1788-1790.

Sachsen-Polen-Litauen og Sverige skreiv ikkje under ein formell fredsavtale, men
fornya i staden freden i Oliva som hadde enda Karl Gustav-krigane i 1660.

Sverige hadde mista det mest av sine «oversjøiske» område dei hadde fått på
1600-talet og var ikkje lenger ei stormakt. Russland hadde fått dei baltiske
områda og vart den sterkaste makta i Aust-Europa.



https://nn.wikipedia.org/wiki/Den_nye_verda

«Den nye verda» er ei nemning som oppstod kring 1555 for å definere det
amerikanske kontinentet og dei tilhøyrande øyar som ein heilskap. Amerika var
den gongen eit nytt kontinent for europearar som tidlegare berre kjente til
Europa, Asia og Afrika—«den gamle verda».

I dei seinare decennium har somme rekna uttrykket «den nye verda» som lett
krenkjande, fordi det legg til grunn ei oppfatning av at berre det europeiske
synspunktet er det som er rett. Derfor vert termen no berre nytta generelt i
avgrensa samanhengar i visse sosiale lag. Først og fremst kan ein snakke om «den
nye verda» i ein historisk kontekst kor ein diskuterer reisene åt Christofer
Columbus, den spanske erobringa av Yucatán og liknande. Dernest kan ein i ein
biologisk kontekst snakke om artar i «den gamle verda» og i «den nye verda».

Medan «den nye verda» femnar om Amerika, kan ein tale om Australasia som enten
«den gamle verda» eller «den nye verda», spesielt når ein samtaler om New
Zealand som fekk dei første busetjingar berre få generasjonar før Columbus nådde
Amerika. Men i biologisk kontekst er Australasia ingen av delane ettersom flora
og fauna der skil seg merkbart frå flora og fauna både i Eurasia og i Amerika.



https://nn.wikipedia.org/wiki/Den_internasjonale_romstasjonen

Den internasjonale romstasjonen (engelsk International Space Station, ISS) er
ein romstasjon som går i omlaup rundt jorda i ei høgd på omtrent 386 km. Den
reelle høgda vil heile tida vere litt over/under, ettersom stasjonen heile tida
vert påverka av tyngdekrafta frå jorda, og av rakettane som jamleg vert avfyrt
for å motverka denne.

Då romferjeprogrammet vart fullført ved byrjinga av 80-talet, annonserte den
amerikanske presidenten Ronald Reagan ein plan om å byggje ein permanent bemanna
romstasjon. Denne planlagde romstasjonen fekk namnet «Freedom». Den amerikanske
organisasjonen NASA sette straks i gang undersøkingar om kva ein kunne nytte ein
slik stasjon til. Ein såg for seg stasjonen blant anna som ein verkstad for
øydelagde satellittar, som observasjonspost for astronomar og som eit
laboratorium både for forskarar og betalande bedrifter, samt mykje anna. NASA
feilberekna kor mykje romstasjonen ville koste, og etter mange budsjettkutt med
tilsvarande nedskjeringar i kva oppgåver ein kunne nytte Freedom til, vart
kongressen i 1993 trøytt av å løyve pengar til prosjektet. Då Sovjetunion vart
oppløyst i 1991, var det politiske landskapet og annleis enn før. Romkappløpet
mellom dei to supermaktene var slutt, og dåverande president Bill Clinton kunne
kunngjera at romstasjonen Freedom vart endra til Den internasjonale
romstasjonen, eit samarbeidsprosjekt på tvers av landegrenser.

Den første modulen som vart skoten opp, var modulen Zarja. Modulen vart skote
opp den 20. november 1998. Zarja leverer oksygen, straum, vatn og står for
kommunikasjon med jorda. Sjølv om Zarja berre var konstruert for å fly opp til
6-8 månader åleine, tok det nesten to år før service modulen Zvevda kunne
skytast opp og kopla seg til den 26. juli 2000. I mellomtida hadde amerikanarane
skote opp modulen Unity, den første av tre tilkoplingspunkt mellom dei ulike
modulane av romstasjonen. Med dei tre modulane Zvevda, Unity og Zarja tilkopla,
kunne den første ekspedisjonen gå inn i romstasjonen den 2. november 2000.

Bygginga av den internasjonale romstasjonen har til no vorte dyrare enn kva ein
tidlegare hadde rekna med. Prosjektet er og forseinka etter at Columbia-ulykka
førte til at NASA måtte innstille alle planlagde turer med romferjene. Medan
alle dei amerikanske romferjene vart sett på bakken, måtte mannskapbytte skje
med det russiske romfartøyet Soyuz. Ein utsatte den vidare konstruksjonen av
romstasjonen, og reduserte forsøka som vart gjort om bord stasjonen, ettersom
ein måtte kutte ned på mannskapet om bord frå tre til berre to personar så lenge
ein ikkje kunne nytte ferjene. Då ein starta opp att romferjeprogrammet, vart
mannskapet på den Internasjonale romstasjonen oppjustert til 3 igjen. Det
skjedde då den tyske ESA-astronauten Thomas Reiter kunne slutte seg til
ekspedisjon 13 frå romferja Discovery. Pr, Oktober 2006 har det vore 14
ekspedisjonar til den internasjonale romstasjonen for å utføre diverse
eksperiment, medan ein framleis held på med arbeidet for å ferdiggjera
romstasjonen. Ein reknar med at romstasjonen ikkje er ferdig før tidlegast 2010.
Det er då planlagd at NASA skal pensjonere sine fem resterande romferjer for eit
nytt transportsystem.

Amerikanararen Dennis Tito vart den første betalande romturisten då han betalte
20 millionar dollar for å komme om bord eit russisk romfartøy til Den
internasjonale romstasjonen.

Den 10. august 2003 var romstasjonen og åstad for det første giftarmålet ute i
rommet då den russiske kosmonauten Yuri Malenchenko gifta seg med Ekaterina
Dmitrieva som under viinga var til stades i Texas.

Alle permanente stasjonsmannskapa får namnet «Expidition N», der N er eit nummer
som vert auka med ein for kvar ekspedisjon. Ekspedisjonane har ei
gjennomsnittslengd på opphaldet på eit halvt år. Korttidsvitjarar og romturistar
vert ikkje talde med som ekspedisjonsmedlemar.



https://nn.wikipedia.org/wiki/Demokrati

Folkestyre eller demokrati (frå gresk: δημοκρατία, demokratia) er eit styresett
der størstedelen av innbyggjarane i eit samfunn kan røysta over korleis
samfunnet skal styrast. I moderne folkestyre har alle statsborgarar over ein
viss alder røysterett, men somme tider med visse unntak, som fengsla eller
umyndiggjorte menneske. Vidare held ein val med jamne mellomrom, anten over
saker som skal avgjerast, eller over kven som skal representera folket og ta
avgjerder for det. Maktfordelingsprinsippet er grunnleggjande for moderne
folkestyre. Det same er ytringsfridom, særleg frie medium.

Omgrepet demokrati kjem frå Politikken av Aristoteles, og tydde hjå han det
styresettet der mange eller eit fleirtal styrer utan omsyn til alle sitt beste,
altså pøbelvelde eller fleirtalsdiktatur. Fleirtalsstyre som tek omsyn til alle,
eit styresett som kjem nærare det som vanlegvis blir omtala som folkestyre,
kalla Aristoteles for politi.

Eit heilt folk kan ikkje styra samtidig, det er ikkje gitt at alle folk høyrer
til folket i politisk forstand, kva som skal styrast er ikkje gitt i
utgangspunktet, og det ligg heller ikkje noko eksplisitt om rettar i omgrepet.
Difor er omgrepet ikkje så eintydig som ein ofte kan få inntrykk av.

Det ligg i omgrepet folkestyre at folkefleirtalet skal bestemme. Kva som er
fleirtal og mindretal blir avgjort i val, som skal vera frie og rettferdige.
Vala skal haldast med jamne mellomrom, slik at mindretal av i dag skal kunna bli
fleirtal i morgon.

Men det er ikkje heile folket som har røysterett. Dei som er under 18 år gamle
eller ikkje er norske statsborgarar, har ikkje stemmerett ved stortingsvala i
Noreg. Før i tida var det berre rike og jordeigande menn som hadde stemmerett i
Noreg - eit lite mindretal av folket.

Men sjølv med allmenn stemmerett for vaksne statsborgarar, er det ikkje
nødvendigvis eit fleirtal som bestemmer. Dersom valdeltakinga er låg, kan det
vera eit lite mindretal som framstår som fleirtal. Attom valde amerikanske
presidentar i nyare tid står om lag ein firedel av den vaksne befolkninga.

Den mest vanlege forma for folkestyre er det systemet ein kallar representativt
folkestyre. Her skal valde representantar for folkeviljen styra på vegner av
folket. Men kor representative representantane er, kan variera. I røynda har
ressursar mykje å seia for kven som blir valde. Det kan vera økonomiske
ressursar, og det kan vera mediemakt.

I dei fleste landa som kallar seg folkestyrde, er det vidare slik at store delar
av økonomien ikkje er underlagde folkevald styring, folkestyret sluttar så å
seia ved fabrikkporten eller ved bankdøra. Svært mykje makt blir utøvd og svært
store ressursar blir disponerte av nokre få leiarar i store internasjonale
konsern. Om slik kapitalisme kan sameinast med innhaldet i omgrepet folkestyre,
kan diskuterast.[treng kjelde]

Tilhøvet mellom folkestyre og rettar er ikkje eintydig. Folkestyre er
fleirtalsstyre, men fleirtalet kan ikkje gjera kva dei vil. Mindretal og individ
må ha visse grunnleggjande rettar, visse menneskerettar. Samtidig er det slik at
di fleire juridiske rettar individ og grupper har i eit system, di meir blir det
som kan gjerast av dei folkevalde begrensa. Såleis blir makta til det
folkefleirtalet som valde desse begrensa også. I prinsippet kan eit system fullt
ut basert på rettar, klara seg utan val og folkevalde, det greier seg med ein
ærleg administrasjon og eit godt utbygd rettsvesen.

Det er allmenn semje om at eit velfungerande folkestyre krev ei folkestyrd
offentlegheit som både informerer samfunnsmedlemmene og gir dei høve til fritt
ordskifte på grunnlag av ein viss kunnskap om samfunnet.[treng kjelde]



https://nn.wikipedia.org/wiki/Cello

Cello er eit strykeinstrument som er det djupaste i den moderne fiolinfamilien.
Kontrabassen er det djupaste strykeinstrumentet, men blir ikkje rekna med i
denne familien. I noteskrift blir cellostemmen vanlegvis notert i F-nøkkel, samt
i C-nøkkel eller G-nøkkel i høgare register. Strengene er stemde i kvintar,
nedanfrå og opp: C, G, d og a. Registeret til celloen spenner over heile fire og
ein halv oktav, utan å rekna med flageolettar. Instrumentet har vanlegvis ein
varm og fyldig klang, og det store toneregisteret gjer det godt egna både som
solo- og ensembleinstrument.

Celloen finst i fleire ulike konstruksjonsmønster, som stammar frå dei
viktigaste fiolinmakarane gjennom historia. For celloens del er Antonio
Stradivarius, Nicolo Amati, Matteo Gofriller og Domenico Montagnana nokre av
desse, og deira konstruksjonsmønster blir kopierte den dag i dag.

Ein person som spelar cello blir kalla ein cellist. Historisk viktige cellistar
er mellom andre, Pau Casals, Gregor Piatigorsky, Jaqueline du Pré, Mstislav
Rostropovich og Pierre Fournier. Blant dei nålevande kan ein nemna Lynn Harrell,
Yo-Yo Ma, Janos Starker, Frans Helmerson og Truls Mørk.

I den seinare tida har ein variant av celloen kalla elcello dukka opp på
marknaden. Dette gir nye moglegheiter for å bruka celloen til andre stilartar
enn klassisk musikk.

Ordet «cello» er ei forkorting for italiensk violoncello, som tyder 'liten
kontrabass'. På norsk kan ordet uttalast «sello» eller «tsjello».



https://nn.wikipedia.org/wiki/C

C er den tredje bokstaven i det latinske alfabetet. Han kan representera fleire
lydar, særleg /k/ og /s/.

På norsk blir han uttalt som s om han står framfor i, y, æ, ø og som regel
framfor e, som k om han står framfor a, o, u og dei fleste konsonantar, og som
[ʃ] (sj-lyden) eller [tʃ] om han står framfor h.

C har same opphav som bokstaven G. Semittane kalla han gimel. Bokstavteiknet
deira er kanskje ei tilpassing av ein egyptisk hieroglyf for ei stav-slynge, som
også kan ha vore tydinga til «gimel».

Bokstaven blei gjort om til gamma i det greske alfabetet. På fønikisk og gresk
var lydverdien g. Etruskisk hadde ikkje denne lyden og brukte bokstaven for
lyden /k/. Den etruskiske bokstaven likna opphavleg på den greske ( i tidleg
etruskisk), men blei vend om til ein slags speglvend latinsk C i klassisk
etrusksisk () Den latinske forma c tok form i klassisk latin. I tidlege latinske
inskripsjonar brukte ein bokstavane C, K og Q til å stå for lydane /k/ og /ɡ/,
som ein ikkje skilde mellom i skrift. Q blei brukt til lyden /k/ eller /ɡ/ før
ein runda vokal, K framfor A, og elles brukte ein C. Rester av denne bruken
finst i latin, når namnet Gaius vert forkorta til C. og Gnaeus Cn. i skrift.

På 200-talet f.Kr. blei det innført ein modifisert utgåve av C for lyden /ɡ/
(G), medan C blei brukt til lyden /k/. Frå og med den klassiske perioden blei G
rekna som tilsvarande gresk gamma og C som tilsvarande kappa, noko ein kan sjå i
romaniseringa av greske ord som «KAΔMOΣ» (cadmvs), «KYPOΣ» (cyrvs) og «ΦΩKIΣ»
(phocis).

Gjennom heile oldtida uttalte romarane C som /k/ føre alle vokallyder. Det
forklarer at «caesar» vart lånt inn i germanske språk med k-lyd: «Kaiser» eller
«keisar», jamfør også latinsk cellarium (kjellar), cista (kiste) og liknande.
Namnet på bokstaven hos etruskarane og romarane var ce, uttalt ke. Først frå
tidleg i mellomalderen, vart han uttalt se.

No vert c uttalt føre e og i som tʃ på italiensk, som ustemt s på fransk, som
ein lespande s-lyd på spansk omtrent tilsvarande engelsk th, men som s på
spansk-amerikansk og på portugisisk og som tʃ på rumensk. Skal ein uttale c som
s på fransk og portugisisk føre andre vokalar, skriv ein ç. Uttalen som k føre e
og i vert på italiensk uttrykt ved ch, på spansk og portugisisk ved qu. I dei
nordiske språka finst c berre i framandord og vert uttalt føre e, i, y, æ og ø
som s, elles som k. Dei same reglane gjeld i engelsk, medan c føre e, i, y på
tysk vert uttalt ts. I tsjekkisk, polsk, ungarsk, slovensk og kroatisk
rettskriving har c lydverdien ts, i tyrkisk dʒ. C med hake, č, vert nytta i
slaviske og baltiske språk og i samisk med lydverdien tʃ. Ord som ikkje finst
under č, kan søkast under cz, tsch og tsj.



https://nn.wikipedia.org/wiki/Berggylte

Berggylte er ein fisk i leppefiskfamilien. Ho finst på grunt vatn langs kysten
frå sørlege Portugal og nord til Trondheimsfjorden, og er den største arten i
familien sin i norske farvatn. Kjøtet er godt, men vert ikkje utnytta økonomisk
i nokon særleg grad. Berggylta har mykje bein.

Berggylta er kraftig bygd og relativt høg. Ho har butt snute og lita munn med
tjukke lepper og kraftige tenner. Fargen varierer, vanlegvis frå grøn til brun,
men aldri med tydelege flekkar. Ofte er kroppen marmorert. Ein kan skilja ho frå
andre leppefisk ho kan forvekslast med ved å telje piggstrålar i gattfinnen;
berggylta har berre 3 der dei nærskylde brungylte og grasgylte har fem-seks.

Berggylta lever på grunt vatn ned til 50 m, vanlegvis treffer ein på ho frå
fjæra og ned til 20 m. Ho går djupare om vinteren enn om sommaren. Arten trivst
best på steinbotn eller langsmed fjellveggar med mykje makroalger. Han et
hovudsakleg muslingar, små krepsdyr som rur og sniglar han skrapar laus frå
fjellet og knusar med dei kraftige tennene sine. Det hender òg berggylta tek
børstemark.



https://nn.wikipedia.org/wiki/Beirut

Beirut (arabisk بيروت, Bayrūt; bibelhebraisk בְּאֵרוֹת Be'erot; hebraisk: ביירות
Beirut; Peyrut; latinsk Berytus; fransk Beyrouth; armensk Պէյրութ Beyrut) er
hovudstaden og den største byen i Libanon. Sidan det ikkje har vore noko
folketeljing på mange år, er det eksakte folketalet ukjend, men estimat frå 2007
seier ein stad mellom litt meir enn 1 million til litt mindre enn 2 millionar i
Stor-Beirut. Byen ligg på ei halvøy midt på Middelhavskysten til Libanon, og er
den største hamnebyen i landet. Han vart først nemnd i Tell el Amarna-breva frå
Egypt kring 1400-talet fvt. Byen har vore kontinuerleg busett sidan den gong.
Beirutelva renn frå sør til nord langs austkanten av byen.

Beirut er regjeringssetet i Libanon og spelar ei sentral rolle i libanesisk
økonomi med mange bankar og føretak basert i Beirut sentrum, Hamragata, Rue
Verdun og Ashrafieh. Etter øydeleggjingane under den libanesiske borgarkrigen
har kulturlandskapet i Beirut endra seg stort med mykje utbygging. Basert på
reknskapsføring, marknadsføring, finans og rettsvesen, er Beirut av
Globalization and World Cities Research Network rangert som ein Beta World City.

Det er gjort fleire førhistoriske funn i byområdet kring Beirut, med
flintreiskap frå periodane frå midtre til øvre eldre steinalder, og vidare til
yngre steinalder og bronsealderen.

Beirut I, eller Minet el Hosn, vart oppført som «Beyrouth ville» av Louis
Burkhalter og er sagt å vere på stranda nær Orent og Bassoul hotell på Avenue
des Français i sentrum av Beirut. Staden vart oppdaga av Lortet i 1894 og
diskutert av Godefroy Zumoffen i 1900. Flint-industrien frå staden vart skildra
som moustérienkulturen og finst i Kunstmuseet i Lyon.

Beirut II, eller Umm el Khatib, vart markert av Burkhalter nord for Tarik el
Jedideh, der P.E. Gigues oppdaga ein flintindustri frå koparalderen kring 100
moh. Staden vart bygd på og øydelagd i 1948.

Beirut III, Furn esh Shebbak eller Plateau Tabet, skal ha lagt på venstrebreidda
av Beirutelva. Burkhalter markerte staden vest for vegen til Damaskus, men dette
er blitt kritisert av Lorraine Copeland. P. E. Gigues oppdaga ei rekkje
flintreiskap frå yngre steinalder på overflata i lag med restar av ein struktur
som indikerte ein hyttesirkel. Auguste Bergy diskuterte polerte økser som vart
funnen på staden, og som no har forsvunne som følgje av utbygging og
urbanisering av området.

Beirut IV, eller Furn esh Shebbak, elvebreidde, låg òg på venstrebreidda av elva
og på begge sider av vegen austover frå Furn esh Shebbak politistasjon mot elva
som markerte bygrensa. Området vart dekt av raud sand. Staden vart funnen av
jesuittpresten Dillenseger og publisert av jesuittane Godefroy Zumoffen, Raoul
Describes og Auguste Bergy. Samlingar frå staden vart laga av Bergy, Describes
og ein annan jesuitt, Paul Bovier-Lapierre. Mange flintreiskap frå midtre eldre
steinalder, vart funnen på overflata og i sideelvar som munnar ut i elva. Dei
omfattar kring 50 varierte biface frå akeuliske perioden, somme skinande, som no
finst i Libanesisk førhistorisk museum. Henri Fleisch fann òg ein Emireh point
blant materialet på staden, som sidan er forsvunne under nybygg.

Beirut V, eller Nahr Beirut (Beirutelva), vart oppdaga av Dillenseger og sagt å
ligg i ein frukthage med morbærtre på venstrebreidda av elva, nær elvemunningen,
og nmær jernbanestasjonen og brua til Tripoli. Levallois-flint og bein og
liknande overflatemateriale vart funnen blant breksjer. Området er no bygd på.

Beirut VI, eller Patriarkatet, var ein stad oppdaga under bygginga av Den
libanesisk evangeliske jenteskulen i Beirut-området. Det var kjend for
oppdaginga av eit fint utført kananittisk blada kastespyd frå den yngre
steinalder-perioden.

Beirut VII, eller Rivoli Cinema og Byblos Cinema nær Bourj i Rue el Arz-området,
er to stader oppdaga av Lorraine Copeland og Peter Wescombe i 1964 og undersøkt
av Diana Kirkbride og Roger Saidah. Eine staden var bak parkeringsplassen til
Byblos kino og synte nedraste murar, groper, golv, kol, keramikk og flint. Den
andre ligg oppom ei klippe vest for Rivoli kino og bestod av tre lag. Fragment
av blad og breie flak vart oppdaga i det første laget med svartjord, med noko
keramikk frå bronsealderen. Bitar av romersk keramikk og mosaikk finst i det
øvre laget. Graver frå midtre bronsealder vart funnen i dette området, og den
gamle Beirut tell trur ein ligg i Bourj-området.

Den fønikiske hamna i Beirut ligg mellom Rue Foch og Rue Allenby på nordkysten.
Hamna vart utgraven og rapportert fleire år sidan og ligg no gravlagd under
byen. Ei anna hamn eller tørrdokk skal ha vorte oppdaga kring 1 km mot vest av
ei gruppe libanesiske arkeologar frå Generaldirektoratet for antikvitetar under
Det libanesiske universitet. Det var kontroversielt den 26. juni 2012 då den
libanesiske kulturministeren Gaby Layoun gav eit privat selskap løyve til å
øydeleggje ruinane og bygge tre nye skyskraparar og ein hage bak Hotel Monroe i
sentrum av Beirut. Seinare har ein internasjonal komité av arkeologar avvist at
grøftene var ei hamn, men kva det faktisk har vore vil no truleg aldri bli
kjend.

Beirut har ei historie som går attende meir enn 5 000 år. I følgje Encyclopædia
Britannica syner namnet sjølv at byen er gammal. Namnet kjem frå det
kanaanittisk-fønikiske be'erot («brunnar»), og syner til grunnvasspegelen som
framleis vert nytta av innbyggjarane i dag som vasskjelde. Utgravingar i
sentrumsområdet har kome fram til lag av fønikiske, hellenistisk, romersk,
bysantinske, arabiske, krossfarar og osmanske restar. Den første historiske
referansen til Beirut er datert til 1300-talet fvt., då han vart nemnt i
kileskrift frå Amarnabreva, tre brev frå Ammunira av Biruta (Beirut) send til
faraoen av Egypt. Biruta er òg nemnt i brev frå Rib-Hadda, kongen av Byblos. Den
eldste busetnaden var på ei øy i elva som etter kvart mudra til. Byen vart i
antikken kalla Berytus. dette namnet vart nytta i 1934 som namn på ein
arkeologisk journal publisert av Faculty of Arts and Sciences ved American
University of Beirut.

I 140 fvt. vart byen øydelagd av Diodotus Tryphon i striden med Antiochus VII
Sidetes for trona for det makedonske Selevkideriket. Beirut vart kort tid etter
bygd om etter ein meir tradisjonell hellenistisk plan og kalla Laodikea i
Fønikia (gresk Λαοδίκεια ἡ ἐν Φοινίκῃ) eller Laodikea i Kanaan til ære for den
selevkidske Laodike.[treng kjelde] Den moderne byen ligg over den gamle, og det
vart utført lite arkeologi før slutten av borgarkrigen i 1991. Utgravingane
etter krigen (frå 1993 til i dag) har gjeve ny innsikt i planløysinga og
historia til den romerske Berytus. Offentleg arkitektur med fleire bad, gater
med kolonnar, eit sirkus og teater, og bustadområde vart grave ut i
Framtidshagen av tilgjeving, Martyrplassen og Beirut Souk.

Myntar frå Berytus frå midten av første hundreåret har hovudet til Tyche,
lagnadsgudinna, og på baksida symbolet til byen: ein delfin kring eit anker.
Symbolet vart sidan teken opp av den tidlege trykkaren Aldus Manutius på
1400-talet i Venezia.

Beirut vart erobra av Pompeius i 64 fvt. Byen vart assimilert i Romarriket og
veteransoldatar vart sende der. Det vart utført fleire store byggprosjekt.Beirut
vart rekna som den mest romerske byen i dei austlege provinsane av Romarriket.

I 14 fvt., under regjeringstida til Herodes den store, vart Berytus ein colonia
og vart kalla Colonia Iulia Augusta Felix Berytus. Den juridiske skulen var
vidkjend, og to av dei mest kjende juristane i Roma, Papinianus og Ulpianus, var
begge frå Fønikia og gjekk i lære der under Severanuns-keisarar. Då Justinian
samla sitt Pandects på 500-talet, kom ein stor del frå lovene til desse to
juristane, og i 533 anerkjende Justinian skulen som ein av dei tre offisielle
juridiske skulane i riket. Etter jordskjelvet i Beirut i 551 vart studentane
flytta til Sidon.

Beirut kom under arabisk kontroll i 635 Prins Arslan bin al-Mundhir grunnla
fyrstedømet Sin-el-Fil i Beirut i 759. Frå dette fyrstedømet utvikla etter kvart
fyrstedømet Libanonfjella seg, som var grunnlaget for Stor-Libanon, som er
dagens Libanon.[treng kjelde] Som eit handelssenter for det austlege
Middelhavet, låg Beirut berre i skuggen til Akko i mellomalderen. Frå 1110 til
1291 var han underlagt krossfararane og kongedømet Jerusalem. Johannes av
Ibelin, den gamle herren av Beirut (1179–1236) bygde opp byen etter slaga med
Saladin og bygde Ibelin-palasset i Beirut.

Beirut vart kontrollert av lokale drusar-emirar gjennom den osmanske perioden.
Ein av dei, Fakhr-al-Din II, bygde festningsverk i byen tidleg på 1600-talet,
men osmanarane tok attende byen i 1763. Med støtte frå Damaskus klarte Beirut å
bryte monopolet til Akko for syrisk maritim handel og i nokre år var han det
største handelssenteret i regionen. I den påfølgjande epoken med opprør mot det
osmanske hegemoniet i Akko under Jezzar Pasha og Abdullah Pasha, vart Beirut
redusert til ein liten by med kring 10 000 innbyggjarar og vart kjempa om mellom
osmanarane, lokale drusarar og mamelukkane. Etter Ibrahim Pasha av Egypt erobra
Akko i 1832, byrja Beirut å vokse att.

På andre halvdel av 1800-talet, utvikla Beriut nære handelsmessige og politiske
band til stormaktene i Europa, særleg Frakrike. Europeisk interesse i libanesisk
silke og andre eksportvarer omgjorde byen til ei stor hamn og handelssenter.
Samstundes vart den osmanske makta i regionen svekka. Sekteriske og religiøse
konfliktar, maktvakuum og endringar i den politiske dynamikken i regionen
kulminerte med Libanonstriden i 1860. Beirut vart ein destinasjon for
maronittiske kristne flyktningar frå dei verste kampområda i Libanonfjella og i
Damaskus. Dette endra igjen den etniske samansetjinga i sjølve Beirut, og sådde
frøa for framtidige etniske og religiøse vanskar der og i resten av Libanon. I
mellomtida blømde derimot Beirut. Dette kom igjen av europearane, og at dei
lokale innbyggjarane forstod at handel og velstand var avhengig av innanlandsk
stabilitet.

I 1888 vart Beirut hovudstad i Syria vilajet (guvernement), inkludert sanjakane
(prefektura) Latakia, Tripoli, Beirut, Akko og Bekaa. På denne tida hadde Beirut
vorte ein verdsby med nære band til Europa og USA. Han vart òg eit
misjonærsenter som førte til at det vart oppretta fleire
utdanningsinstitusjonar, som American University of Beirut. Ved hjelp av vatn
frå eit britisk selskap og gass frå eit fransk, vart silke eksportert til til
Europa og kom til å dominere den lokale økonomien. Etter at franske ingeniørar
bygde ei moderne hamn i 1894 og ei jernbanelinje over Libanon til Damaskus og
Aleppo i 1907, gjekk mykje av handelen med franske skip til Marseille.
Franskmennene byrja kort tid etter å få meir makt i området enn dei andre
europeiske nasjonane. I 1911 skreiv Encyclopædia Britannica at folkesetnaden
bestod av 36 000 muslimar, 77 000 kristne, 2 500 jødar, 400 drusarar og 4 100
utlendingar. Ved starten på 1900-talet var Salim Ali Salam ein av dei viktigaste
personane i Beriut, og heldt fleire offentlege stillingar, som fullmektig frå
Beirut i det osmanske parlamentet og ordførar i Beirut kommune. På grunn av den
moderne levemåten sin, førte Salim Ali Salam som offentleg person til ei sosial
utvikling i byen.

Etter Det osmanske riket kollapsa etter fyrste verdskrigen, hamna Beirut, og
resten av Libanon, under Det franske mandatet. Libanon fekk sjølvstende i 1943,
og Beirut vart hovudstaden. Byen vart verande ein intellektuell hovudstad i
regionen, og vart eit viktig turistmål og finanssenter, særleg for oljeboomen i
Persiabukta.

Perioden med relativ velstand enda i 1975, då den libanesiske borgarkrigen braut
ut i landet. Under det meste av krigen var Beirut delt mellom den muslimske
vestdelen og den kristne austdelen av byen. Sentrumsområdet, som tidlegare hadde
husa det meste av handel og kultur i byen, vart eit ingenmannsland kjend som Den
grøne linja. Mange innbyggjarar flykta til andre land. Kring 60 000 døydde dei
første to åra av krigen (1975–1976), og mykje av byen vart øydelagd. Ein særleg
øydeleggande periode var den syriske omleiringa i 1978 av Achrafiyeh, den
viktigaste kristne bydelen i Beirut. Syriske soldatar bomba den austlege
bydelen, men kristne militsar slo attende fleire forsøk frå dei syriske
elitestyrkane på å kapre det strategiske området i eit tre månader langt felttog
kalla hundredagarskrigen.

Eit anna øydeleggande kapittel var den libanesiske krigen i 1982, då det meste
av Vest-Beirut var kringsett av israelske soldatar. I 1983 vart franske og
amerikanske kasernar bomba, og 241 amerikanske og 58 franske tenetemenn, seks
sivile og to sjølvmordsbombarar mista livet. Hizbollah vart danna etter den
israelske invasjonen av Libanon i 1982, og vart hovudsakleg danna for å yte
motstand mot den israelske okkupasjonen.

Sidan slutten av krigen i 1990 har Beirut blitt gradvis bygd opp att, og ved
starten på Israel-Libanon-konflikten i 2006 hadde byen fått ein viss status som
turistby, og kulturelt og intellektuelt senter i Midtausten og som eit senter
for handel, mote og media. Oppbyggina av sentrum av Beirut er stort sett driven
av Solidere, eit byggfirma skipa i 1994 av statsminister Rafic Hariri. Byen har
vore vertskap for den asiatiske klubbmeisterskapen i basketball og den asiatiske
fotballcupen, og Miss Europe åtte gangar, 1960–1964, 1999, 2001–2002.

Rafic Hariri vart myrda i 2005 nær St. Georgbukta i Beirut. Ein månad seinare
samla ein million menneske seg for ein demonstrasjon i Beirut. Sederrevolusjonen
var den største demonstrasjonen i Libanon si historie på den tida. Dei siste
syriske soldatane trekte seg ut av Beirut den 26. april 2005, og dei to landa
oppretta diplomatiske forhold den 15. oktober 2008.

Under Libanonkrigen i 2006 førte den israelske bombinga til skadar i mange delar
av Beirut, særleg det hovudsakleg sjia-busette området i dei sørlege forstadane
av Beirut.

I mai 2008, etter regjeringa valte å oppløyse kommunikasjonsnettverka til
Hizbollah (ei avgjerle dei seinare snudde), braut det ut valdelege samanstøytar
mellom dei som støtta regjeringa og dei som var i mot, før den libanesiske hæren
fekk kontroll over byen. Etter det vart det halde ein nasjonal dialogkonferanse
i Doha etter ein invitasjon frå prinsen av Qatar. Konferansen kom fram til å
peike ut ein ny president i Libanon og opprette ei ny regjering som bestod av
alle politiske motspelarar. Som følgje av Doha-avtalen vart opposisjonsleiren i
hovudstaden fjerna.[treng kjelde]. Den 19. oktober 2012 tok ei bilbombe livet av
åtte folk i bydelen Achrafiyeh, mellom anna brigadesjef Wissam al-Hassan, sjefen
for etterretninga. I tillegg vart 78 andre skadde i bombinga. Det var det
største åtaket i hovudstaden sidan 2008. Den 27. desember 2013 eksploderte ei
bilbombe i sentrum av Beirut og minst fem menneske mista livet, mellom anna den
tidlegare libanesiske ambassadøren til USA, Mohamad Chatah, medan 71 andre vart
skadde.

Beirut ligg på ei halvøy som strekkjer seg vestover til Middelhavet kring 94 km
nord for grensa til Israel. Innafor ligg Libanonfjella. Byen har har fått ei
trekanta form,, stort sett på grunn av plasseringa mellom to åsar, Al-Ashrafieh
og Al-Musaytibah. Beirut guvernement dekkjer 18 kvadratkilometer, og
storbyområdet 67 kvadratkilometer. Kysten er heller variert med steinete
strender, sandstrender og klipper mellom kvarandre.

Beirut har eit varmt middelhavsklima (Köppen: Csa) med varme dagar og netter om
sommaren, som er nesten heilt utan regn. Hausten og våren er kjølig, medan
vintrane er regnfulle. August er den varmaste månaden med ein makstemperatur på
32 °C, og januar og februar er dei kaldaste månadane med ein minimumstemperatur
på 11 °C. Dei rådande vindane om ettermiddagen og kvelden er frå vest
(solgangsbris inn frå Middelhavet); og om natta bles vinden ut frå kysten.

To av dei tolv offisielle palestinsk flyktningleirar i Libanon ligg i dei
sørlege forstadane av Beirut: Bourj el-Barajneh og Shatila. Det ligg òg ein
innafor kommunegrensa: Mar Elias. Av dei femten uregistrete eller uoffisielle
flyktningleirane ligg Sabra like ved Shatila, i det sørlege Beirut.

Det har ikkje vore ei folketeljing i Libanon sidan 1932, og estimat av
folketalet i Beirut varierer frå 938 940 til 1 303 129 til så høgt som
2 012 000.

Beirut er ein av dei mest religiøst mangfaldige byane i Libanon og heile
Midtausten. Byen har store samfunn av kristne og muslimar. Det er ni store
religiøse grupper i Beirut: maronittisk katolikkar, gresk-ortodokse, greske
katolikkar, armenske apostliske, armenske katolikkar, protestantar,
sunnimuslimar, sjiamuslimar, jødar og drusarar.

Familiesaker som ekteskap, skilsmisse og arv vert framleis styrt av religiøse
styresmakter som representerer trua til personen (det osmanske
«millet»-systemet). Ønske om borgarlege ekteskap er einstemmig nedstemd av dei
religiøse styresmaktene, men borgarlege ekteskap i andre land er anerkjend av
libanesisk sivil rett. Fram til midten av 1900-talet var Beirut heimstad til eit
jødisk samfunn i Bab Idriss-sektoren i Zokak el-Blat.

Før borgarkrigen var nabolaga i Beirut ganske hetrogene, men dei vart i stor
grad segregert etter konflikten.[treng kjelde] Aust-Beirut har ein hovudsakleg
kristen folkesetnad med ein liten muslimsk minoritet, medan Vest-Beirut har ein
muslimsk majoritet med små minoritetar av kristne og drusarar. Sidan slutten av
borgarkrigen har muslimar og kristne i større grad halde seg i kvar sin halvdel,
i Aust- og Vest-Beirut. Dei sørlege forstadane er stort sett busett av
sjiamuslimar, medan dei austlege og nordlege forstadane stort sett er kristne.

Byen har seks bispesete innafor bygrensene. Den maronittisk-katolske kyrkja har
hatt eit bispesete sidan 1577, i dag under erkebiskop Paul Youssef Matar, den
gresk-ortodokse kyrkja, under erkebiskop Elias Audi, den melkittisk-katolske
kyrkja, under erkebiskop Cyril Salim Bustros. Han har òg den armensk-katolske
kyrkja under Nerses Bedros XIX Tarmouni, i tillegg til den den kaldeisk-katolske
kyrkja, som har vore i byen sidan 1957. Den syrisk-katolske kyrkja leia av
Ignatius Joseph III Yonan held òg til i byen.[treng kjelde]

Beirut sentrum eller Centre Ville er namnet på det historiske senteret i Beirut,
det «yrande finansielle, komersielle og administrative senteret i landet.»
Området er fleire tusen år gammalt og det tradisjonelle senteret for føretak,
finans, kultur og fritid. Ombygginga av sentrum er eit av dei mest ambisiøse av
dagens byutviklingar. På grunn av øydeleggingane som skjedde i sentrum under den
libanesiske borgarkrigen, er det mykje nybygging og utvikling i sentrum som har
gjort at det igjen har den kulturelle og økonmiske stillinga i regionen. Sidan
den gong har Beirut sentrum utvikla seg til eit integrert business- og
handelsmiljø og er igjen sentrum for økonomisk aktivitet i regionen.

Det samla arealet til sentrumsområdet er 4 690 000 kvadratmeter, og det meste
består av bustadområde (1 924 000 kvadratmeter). Beirut sentrum består av over
60 hagar, torg og opne rom.

Sentrum har mange butikkar, restaurantar og underhaldning. Det er over 100
kafear, restaurantar, pubar og nattklubbar i sentrum og over 350 butikkar langs
gatene. Beirut Souks har aleine over 200 butikkar og ei rekkje restaurant og
kafear. Beirut Souks er den gamle mellomaldermarknaden i byen, nyleg renovert
med det originale hellenstiske gatenettet, som karakteriserte den gamle
souk-marknaden med historiske landemerke langs butikkgatene og bogegangane.

I eit område dominert av autoritære og militære regime, var den libanesiske
hovudstaden generelt rekna som ein fristad for liberalisme, sjølv om det var eit
vaklande eitt.[treng kjelde] Med hamna og flyplassen, i lag med den frie
økonomien og valutasystemet, solid gullbasert valuta, bankløyndomslover, og
gunstige skattar, vart Beirut eit finanssenter for arabisk rikdom, og mykje av
det vart investert i bygg, handelsføretak og industri (hovudsakleg produksjon av
tekstilar og sko, mat og trykking). Økonomien i Beirut er mangfaldig, inkludert
forlagsverksemd, bankvesen, handel og forskjellige industriar. I tida etter det
libanesiske sjølvstende, vart Beirut finanssenteret i regionen. Då oljeboomen
starta i 1960-åra, vart dei Libanon-baserte bankane den største mottakaraen av
oljepengane i Midtausten.

I hovudstaden ligg hovudkvartera til Banque du Liban, Den libanesiske
sentralbanken, Beirut børs, Middle East Airlines, Dei sameinte nasjonane
økonomiske sosiale kommisjon for Vest-Asia, Union of Arabs Banks, og Union of
Arabs-børsen.

Turistindustrien i Beirut har historisk vore ei viktig lokal næring og er det
framleis i dag, både for byen og landet generelt. Før den libanesiske
borgarkrigen var Beirut rekna som «Midtausten sitt Paris», der turistar kunne
oppleve levantinsk Middelhavskultur. Den mangfaldige atmosfæren i Beirut og den
gamle historia gjer han til ein viktig destinasjon som sakte vert bygd opp att
etter uroa i fortida.

I følgje turiststatistikk for 2012 kom 34 % av turistane i Beirut frå statar i
Den arabiske ligaen, 33% kom frå europeiske land (hovudsakleg Frankrike,
Tyskland og Storbritannia), og 16 % frå Amerika (kring halvparten frå USA).

Det store bilfrie området i sentrum av Beirut er det viktigaste turistområdet i
byen. Distriktet er ei blanding av bygningar med steinfasade med søylegater og
alléar. Arkitekturen i området er ei blanding av fransk arkitektur og
venetiansk-gotisk arkitektur blanda med arabesk og osmansk arkitektur.
Distriktet består av gamle moskéar og krossfararkyrkjer, og avdekte restar og
ruinar frå romartida. Distriktet har titals av restaurantar, kafear og pubbar,
og mange butikkar, hovudsakleg i Beirut Souks. Hotell og høghus stå langs Den
nye sjøsida, marinaen og promenaden.

Eit anna populært turistmål i Beirut er Corniche Beirut, ein 4,8 km lang
promenade som går langs sjøsida av hovudstaden frå St. Georgbukta i nord til
Avenue de Paris og Avenue General de Gaulle sør for byen. Det høgaste punktet
langs promenaden ligg ved Raouché, eit bustadområde på ei stort, kvit,
kalksteinsklippe med Raouchéklippene i sjøen utafor.

Hamragata er ei lang brusteinsgate mellom sentrum og Raouche-området. Gata har
mange butikkar, restaurantar, bankar, gatehandlarar, kafear og aviskioskar, og
eit yrande natteliv.

Gemmayzeh er det kunstnariske bohemiske kvarteret i Beirut, eit gammalt distrikt
med mange smale gater og vakre, historiske bygg frå den franske tida. Nabolaget
er kjend for dei trendy barane og pubane, kafeane, restaurantane og loungane.
Dei fleste av dei ligg direkte på Rue Gouraud, hovudgata som skjer gjennom
midten av distriktet. Gata, som er kalla opp etter den franske generalen Henri
Gouraud, har vorte ei av dei mest trendy gatene i Beirut med mange dyre
restaurantar og turistfasilitetar. Gata grensar til Saifi Village og går aust
for sentrum av byen.

Beirut trekkjer til seg turistar frå både den arabiske verda og Vesten. I
magasinet Travel + Leisure vart han kåra til den 9. beste byen i verda i 2006.
Lista vart laga kort tid før Libanonkrigen i 2006 braut ut, men i 2008 oppførte
The Guardian igjen Beirut som ein av dei ti beste byane i verda. The New York
Times rangerte han øvst på lista si over «44 stader å dra» i 2009. I 2011
avslørte MasterCard-indeksen at Beirut hadde det nest høgaste talet på vitjande
i Midtausten og Afrika, totalt 6,5 milliardar dollar. Beirut vart valt i 2012 av
Condé Nast Traveler som den beste byen i Midtausten, føre Tel Aviv og Dubai.

Mange av turistane er libanesarar som vender heim att, men mange kjem òg frå
vestlege land. Kring 3 million turistar vitja byen i 2010; den tidlegare
rekorden var 1,4 millionar i 1974.

Beirut er hovudstaden i Libanon og setet for regjeringa. Det libanesiske
parlamentet, alle departementeta og dei fleste offentlege administrasjonane,
ambassadane og konsulata. Styret av Beirut er ein av seks mohafazat (fleirtal av
mohafazah, ei statleg regjering). Dei andre er Nord-Libanon, Libanonfjella,
Sør-Libanon, Beqaa og Nabatiye.

American University of Beirut og Université Saint-Joseph (USJ) er dei eldste
engelske of franske universiteta i landet. Det libanesiske universitetet er den
einaste offentlege institusjonen for høgare utdanning i Beirut. I Beirut ligg òg
Libanese American University (LAU).

Generaldirektoratet for høgare utdanning er ansvarleg for styret av universiteta
og institutta i Beirut og heile landet.

Blant private vidaregåande skular i Beirut finn ein Grand Lycée Franco-Libanais,
Lycée Franco-Libanais Verdun, American Community School, International College,
Collège Notre-Dame de Jamhour, Carmel Saint-Joseph, Collège Louise Wegmann,
Rawdah High School, Saint Mary's Orthodox College, Collège Notre Dame de
Nazareth, Collège du Sacré-Coeur Gemmayzé, Collège Protestant Français, Den
armenske evangelsiek sentrale vidaregåande skulen, Den tyske skulen i Beirut og
det armenske Hamazkayin Arslanian college.

Den renoverte flyplassen i byen er Rafic Hariri internasjonale lufthamn, som
ligg i dei sørlege forstadane. Beirut hamn, ein av dei største og mest
kommersielle i det austlege Middelhavet, er ei anna importhamn. Som endestasjon
kan ein nå Libanon med ferje frå Kypros via den nærliggande byen Jounieh eller
med veg frå Damaskus via Beqaadalen i aust.

Beirut har mange bussamband til andre byar i Libanon og store byar i Syria, som
Homs og hovudstaden Damaskus. Det er fleire offentleg samferdsleføretak som driv
kollektivtrafikk i Libanon. Dei offentleg eigde bussane er driven av Office des
Chemins de Fer et des Transports en Commun (OCFTC). BUssar for nordlege
destinasjonar og Syria forlet Charles Helou stasjon.

Kulturen i Beirut har utvikla seg under påverknad av mange forskjellige folk og
sivilisasjonar, som grekarar, romarar, arabarar, osmanske tyrkarar og
franskmenn. Den juridiske skulen i sentrum av Beirut var ein av dei første i
verda og vert rekna som det leiande senteret for jus i Austromarriket.

Beirut var vertskap for toppmøta til Francophonie og Den arabiske ligaen i 2002,
og i 2007 seremonien til Prix Albert Londres, som gjev pris til dugande
fransktalande journalistar kvart år. Byen var òg vertskap for Jeux de la
Francophonie i 2009. Same året vart han Verdsbokhovudstad av UNESCO.

Beirut har blitt kalla «festhovudstaden i den arabiske verda». Rue Monnot er
internasjonalt kjend blant nattklubbgjengarar,.

Nasjonalmuseet i Beirut er det største arkeologiske museet i Libanon. Det har
kring 1 300 utstillingar frå førhistoriske tid til mamelukktida i mellomalderen.
Det arkeologiske museet ved American University of Beirut er det tredje eldste
museet i Midtausten, med gjenstandar frå Libanon og naboland. Sursock museum
vart bygd av familien Sursock på slutten av 1800-talet som ein privat villa og
så donert til den libanesiske staten. Det er no eit populært kunstmuseum. Robert
Mouawad private museum nær Grand Serail-utstillingane i Beirut av Henri Pharaon
si private samling av arkeologi og antikvitetar. Planet Discovery er eit teknisk
museum for barn med interaktive eksperiment, utstillingar og konkurransar. Saint
Joseph universitet opna Museum for libanesisk førhistorie i 2000, det første
museeet for førhistoria i det arabiske Midtausten.

Fjernsynsstasjonar basert i Beirut er mellom andre Télé Liban, LBC, ÓTV (Orange
TV), MTV Lebanon, Télé Lumière, Future TV, New TV, NBN, ANB og Saudi TV 1og MBC
1, MBC 4, MBC Action, Fox, Al Jazeera, Rotana, OSN First, OSN News, Al Yawm og
Arabic Series Channel.

Aviser i byen er mellom andre An-Nahar, Al Joumhouria, As-Safir, Al Mustaqbal,
Al-Akhbar, Al-Balad, Ad-Diyar, Al Anwar og Al Sharq.

Aviser og magasin publisert på fransk er mellom andre L'Orient Le Jour (sidan
1971), La Revue Du Liban, Al Balad-French Version, Al Intiqad, Magazine L'Hebdo
og La Commerce Du Levanten.

Engelske aviser publisert i Beirut er The Daily Star, Executive Magazine
(vekentleg), Beirut Online, Beirut Times (vekentleg) og Monday Morning.

Den libanesiske hovudstaden var vertskap for Middelhavsleikane i 1959, FIBA Asia
Champions Cup i 1999, 2000 og 2012, AFC Asian Cup i 2000, og FIBA Asia Cup i
2010. Beirut var vertskap for det sjette Jeux de la Francophonie i 2009. Beirut
var òg vertskap for Dei panarabiske leikane i 1957, 1997 og 2015.

Beirut, med Sidon og Tripoli, var vertskap for AFC Asian Cup i 2001. Det er to
stadion i byen, Camille Chamoun Sports City Stadium og Beirut Municipal Stadium.



https://nn.wikipedia.org/wiki/Basel

Basel (italiensk Basilea og fransk Bâle) er den tredje største byen i Sveits.
Byen har 169 536 innbyggjarar (2011) og eit areal på 23 km². I storbyområdet
kring Basel, som dels går inn i Frankrike (St.-Louis) og Tyskland (Lörrach,
Weil, m.fl.), bur det i alt om lag 740 000 innbyggjarar.

Byen ligg nordvest i Sveits, ved grensene til Frankrike og Tyskland, og ved
breidda av Rhinen.

Samferdselstiløva er gode, med blant anna eit jarnbanenett som forgreiner seg
til Frankrike, Tyskland og det øvrige Sveits. Stasjonen i Basel er eit av dei
viktigaste jernbaneknutepunkta i Europa. Den internasjonale flyplassen ligg i
Saint-Louis, på fransk side av grensa, 13 km nordvest for sentrum. Industrien er
viktig for Basel, byen er kjent for sin lækjemiddel- og kjemiindustri, som til
dømes Hoffmann-La Roche, Novartis og Sandoz. Her er òg produksjon av elektrisk
utstyr, maskiner og silke.

Basel vart kalla Basilia (kongeleg residens) av romarane og vert første gongen
nemnd i 374. Byen vart bispesete på 600-talet og i 917 øydelagt av madjarane.
Baselkonsilet (1431–1449) vart halde i domkyrkja. Byen vart tidleg på 1500-talet
eit senter for reformasjonen i Sveits. I 1795 vart fredsavtalen mellom Frankrike
og Preussen underskriven her.

Den verdskjende tennisspelaren Roger Federer kjem frå Basel. Fotballaget FC
Basel, som held til i St. Jakop Park, er frå den sveitsiske byen.



https://nn.wikipedia.org/wiki/B%C3%B8k

Bøk eller bok er lauvtre frå slekta Fagus i bøkefamilien. Det finst ti artar i
slekta, og av desse veks vanleg bøk (Fagus sylvatica) naturleg nokre få stader i
Sør-Noreg. Elles vert fleire former av bøk brukt i parkar.

Blada er lêraktige og ovale med mørkegrøn overside. Dei kan ha takka eller
glatte kantar. Blad og frø inneheld alkaloidet fagain.

Bøk kan danna vidstrekte skogar med tre på opptil 40 meter. Vanleg bøk kan bli
2–400 år gammal.

Bøk gjev eit tungt trevyrke som gjerne søkk i vatnet. Treet er verdifullt og
blir særleg brukt til å laga parkett og møblar, men òg til ispinnar og
kjøkenreiskapar.

Namnet på treslaget er nært i slekt med bok, og har truleg opphavleg vist til ei
plate av bøketre der ein rissa inn runeteikn.

Bøk er det treslaget som innvandra sist til Noreg, for om lag 2 000 år sidan.
Bøk er svært skuggetolande, og vil i delar av Vestfold, Telemark og Agder danna
klimakssamfunn om skogen får skjøtta seg sjølv. Sjølv om det er i desse områda
ein finn dei viktigaste bøkebestandane i Noreg, veks verdas nordlegaste bøkeskog
i Lindås i Nordhordland.



https://nn.wikipedia.org/wiki/B%C3%A6rum_kommune

Bærum er ein kommune i Akershus fylke. Kommunen har i sørvest grense til Asker
kommune i Akershus fylke og Lier kommune kommune i Buskerud fylke, i nordvest
til Hole og Ringerike i Buskerud fylke, i nordaust til Oslo med mellom anna
Lysakerelva som grense, og i søraust til Nesodden kommune med grense i
Oslofjorden. Kommunen har kystline mot Oslofjorden, og fleire av øyane i fjorden
ligg til kommunen.

Namnet på kommunen kjem av norrønt Bergeimr eller Bergeimsherað, som truleg har
vore eit bygdenamn, samansett av berg og heim. Kommunevåpenet syner ei stilisert
utgåve av ein gamal kalkbrenningsomn av det slaget som står restaurert og freda
på Brønnøya i Asker kommune, og har å gjere med at kalkbrenning var ei viktig
verksemd i Bærum i tidlegare tider.

Til liks med grannekommunane Asker og Oslo er mesteparten av kommunen skog og
utmark som for det meste høyrer til det administrative området som har nemninga
Oslomarka; berre ein firedel av arealet er rekna som tettbygd. Arbeidsplassane
ligg for det meste attmed fjorden på strekninga frå Lysaker på grensa til Oslo
og sørvestover til og med Sandvika, med mellom anna ein konsentrasjon i og i
kring Lysaker og på det nedlagte flyplassområdet Fornebu på halvøya Snarøya.

Administrasjonssentrum i kommunen er Sandvika, ein tettbygd stad med bystatus i
den sørvestre luten av kommunen. Her ligg òg fleire statlege institusjonar som
er sams for Asker kommune og Bærum kommune, som til dømes hovudkontoret for
Asker og Bærum politidistrikt, Asker og Bærum tingrett, Sykehuset Asker og
Bærum, likningskontor osb. Dei to kommunane Bærum og Asker har elles gått saman
om slike kommunale oppgåver som brannstell og vassforsyning. Saman med Asker og
Oslo høyrer Bærum inn under Oslo bispedøme av Den norske kyrkja.

Aust i Bærum ligg Ila fengsel, forvarings- og sikringsanstalt, som under den
tyske okkupasjonen under den andre verdskrigen vart kjend som krigsfangelægeret
Grini.

Europavegen E 18 på strekninga frå Oslo til Drammen går gjennom Bærum som
firefelts og til dels seksfelts veg, og er i Sandvika knytt saman med europaveg
E 16 mot Hønefoss og over til Vestlandet. Jarnbanene Drammensbanen og Askerbanen
går likeeins gjennom Bærum, og tettstadene i aust er knytt til T-banenettet i
Oslo med ei line til Østerås og ei til Jar og Bekkestua. Jar og Bekkestua er òg
knytt til trikkenettet i Oslo over Lilleakerbanen.



https://nn.wikipedia.org/wiki/Aure

Aure (Salmo trutta) er ein fisk i laksefamilien. Han er den mest utbreidde
fisken i Noreg og truleg den mest populære sportsfisken. Fisken finst både som
sjøaure og i fjellvatn heilt opp til 1.500 moh.

Arten kan variera i storleik, form og levestad. Dette har gjeve han namn som til
dømes brunaure, innsjøaure, bekkeaure, fjellaure og sjøaure. Den siste blir
rekna som ein næringsrik feit fisk. Aurekjøtet er anten kvitt eller rosa.

Aure gyt vanlegvis i rennande vatn. Sjøaure er anadrom og oppsøkjer ferskvatn
(elvar) for å gyta. Bekkeaure lever i regelen heile livet sitt i elvar eller
innsjøar. Der han ikkje har tilgang på rennande vatn kan han gyta på grunner i
stilleståande vatn, men ikkje i saltvatn.

Aure finn ein vanlegvis i kalde vatn, klåre elvar og innsjøar, og har spreidd
seg naturleg over heile Nord-Amerika, Europa og Nord-Asia. På starten av
1800-talet vart aure frakta frå Europa og til vatn og elvar i Australia og New
Zealand, Det har ført til at mange av dei fiskeartane som heldt til der har
vorte utrydda.

Aure er ein rovfisk. Yngelen og småfisken et krepsdyr, insektlarver, blautdyr og
annan småfisk, jamvel andre aurar (kannibalisme). Ofte går dei større individa
etter kvart over til berre å ete fisk, og får med det ein snøggare vekstrate.

Hundeaure, ei eiga stamme av fjordaure, er rekna for å vera den største
aurestamma i verda. I Noreg finn ein hundeaure på oppimot 20 kilo.

Ei stamme storaure i innsjøen Mjøsa og elva Gudbrandsdalslågen vert kalla
hunderaure. Denne auren gyter i nedre del av Gudbrandsdalslågen, og gjekk
tidlegare opp i elva så langt som til under Hunderfossen. No er det bygd
fisketrapp forbi fossen, slik at auren kjem seg forbi. Yngelen veks opp i elva
og vandrar ut i Mjøsa når han har nådd ein storleik på om lag 25 centimeters
lengd. Der veks auren snøgt, og kan nå ei vekt på opptil 15 kg.
Gjennomsnittsvekta på gyteaure er om lag 5 kg.

Fisket etter hunderaure er mykje verdfullt, og er kjent å ha gått føre seg i
alle høve sidan mellomalderen.

Namnet «aure» kjem av gamalnorsk aurriði, 'ein som rid på aur' (d.e. i
gytetida).

Aure kan lokale nemningar. «Krede» vert mykje nytta på Vestlandet. Det vert
gjerne brukt om små fjellaure, men kan òg brukast om laksefiskar generelt. Eit
anna lokalt namn for aure er «dusse». Det vert brukt på indre Sunnmøre om større
aure.



https://nn.wikipedia.org/wiki/Ape

Aper eller apar (Haplorrhini) høyrer til primatane. Dei finst opphavleg i
tropisk og subtropisk klima over heile verda (unnateke Madagaskar, der halvapene
er dei einaste primatane). Gruppa omfattar òg mennesket, som i løpet av dei
siste 100 000 år har spreidd seg til resten av klimasonenen.

Spøkelsesapene har tidlegare vore rekna til halvapene, men er søstergruppa til
resten av apene. Denne resten vert gjerne samanfatta som ekte aper (breinaseaper
eller vestaper, menneskeaper og smalnaseaper eller dyreaper.)

Apene har til felles mellom anna at synet har teke over for luktesansen som den
viktigaste sans. Morfologisk gir dette seg utslag i (a) tørre nasar (i motsetnad
til halvaper og andre pattedyr, som har fuktige nasar) og (b) forholdsvis
tettsitjande og framoverretta auge (som gir mindre synsfelt, men tredimensjonalt
syn). Vidare er overleppa bevegeleg og ikkje todelt, men lukka.

Dei ekte apene har mellom anna til felles at livmora er enkel (ikkje lenger delt
i to «armar») og at talet patter er redusert til to.



https://nn.wikipedia.org/wiki/Aasmund_Olavsson_Vinje

Aasmund Olavsson Vinje (fødd 6. april 1818 i Vinje i Telemark, død 30.
juli 1870 i Gran i Oppland) var ein norsk forfattar, journalist, lærar og
jurist.

Vinje var ein av dei fyrste etter Ivar Aasen sjølv som aktivt tok i bruk
landsmålet, i både prosa og lyrikk. Med kjende dikt som «Våren», «Ved Rundarne»,
«Den dag kjem aldri» og «Blåmann», har han vorte ståande for ettertida som ein
av dei mest folkekjære lyrikarane i Noreg. Lyrikken hans vart til i
overgangstida mellom Henrik Wergeland sin død i 1845 og det såkalla moderne
gjennombrotet, og vert gjerne litteraturhistorisk plassert under den poetiske
realismen.

Han var dessutan ein markant føregangsmann innanfor norsk journalistikk, både
som Christiania-korrespondent i Drammens Tidende og med sitt eige blad Dølen.
Vinje markerte seg som ein retorisk medviten kritikar av både samfunnstilhøve,
politikk og litteratur, og som ein som hadde tvisyn, altså som såg sakene frå to
sider.

Farfaren til Aasmund Olavsson, Aasmund Torjussen, kom frå garden Vå på Rauland i
Vest-Telemark, men selde garden og var sidan brukar på ulike gardar i Vinje og
Mo i Vest-Telemark. Han gifta seg i 1782 med Ingeborg Asbjørnsdatter. Aasmund og
Ingeborg hadde to søner. Den yngste, Olav Aasmundsen (f. 1786 på garden
Ljostad), vart i ung alder utskriven som soldat, og var med både i
Napoleonskrigane i 1808 og krigen i 1814. Når han var heime, arbeidde han som
gardsgut rundt om i Vinje. 11. november 1813 gifta han seg med Thorbjørg
Gjermundsdatter Gøytil (f. 1787) frå Gøytilsgrenda i Eidsborg. På dette
tidspunktet bygsla han parten Uppistog Vinje.

Aasmund Olavsson Vinje voks opp saman med den eldre systera Margit på
husmannsplassen «Plassen» eller «Plassevja» under Uppistog Vinje, som faren
hadde rydda omkring 1824. Dei materielle kåra var dårlege, og armoda tidvis
stor, men litteratur og kultur var likevel høgt verdsett i heimen. Aasmund lærte
seg også å setje pris på dette, og han lærte å lese som niåring.

Hausten 1834 vart han konfirmert med «Udmærket godt» i kristendomskunnskap, og
både soknepresten og faren ville ha han til å verte omgangsskulelærar i
heimbygda. Vinje tok då «hjelpeseminaret» i nabokommunen Kviteseid. Han gjekk
der to vintrar, og oppnådde beste karakter og det beste avgangsresultatet nokon
gong ved skulen. Det var prosten Søren Schive i Tinn som uteksaminerte han.

Etter opphaldet i Kviteseid vart han omgangsskulelærar i Smørklepp og Grungedal,
dei øvste grendene i Vinje, med ei årslønn på 13 speciedalar. Om somrane låg han
dels på setrane med buskap, dels tok han på seg gardsarbeid i bygda. Dessutan
skaffa han seg inntekter ved å brenne brennevin. Det selde han utan omsyn til
lova om brennevinssal. På denne måten klarte han å leggje til side noko kapital.
I tillegg fekk han ein morsarv på 12 speciedalar. Etter vel fem års arbeid som
skulemeister, hadde han klart å spare omkring 100 spd.

Aasmund Olavsson Vinje hadde tenkt å utvandre til Amerika, men presten Anton
Elias Smitt overtala han våren 1841 til å byrje på Asker seminar. Han fekk
tilbod om eit lån på 50 spd. Vinje slo til, og om sommaren gjekk han til fots
til seminaret, som på den tida vart styrt av Knud Gislesen. Ved sidan av
pensumet las han mykje anna, og i jula 1842 besøkte han for fyrste gong
Christiania. I juli 1843 tok han eksamen med karakteren «Udmærket duelig».

Etter ein halvt munnleg lovnad av Anton Elias Smitt, søkte Vinje på posten som
klokkar i Vinje kyrkje og lærar ved den nye fastskulen i bygda, men ein annan
søkjar, medseminaristen Olav Fetveit, gjekk framom, trass i at Vinje hadde
vikariert i posten ei stund. Vinje oppfatta dette som ei sosial forbigåing, og
byrja igjen å tenkje på emigrasjon til Amerika. Skulekommisjonen tilbaud han ein
klokkar- og omgangslærarpost i annekssoknet Rauland, men denne tok han ikkje
imot. I staden drog han til Christiania i håp om å tene som klokkar hjå
emigrantpresten Johannes Wilhelm Christian Dietrichson, men stillinga var alt
teken. På vegen forhøyrde han seg om ein skulelærarpost i Skien, og i
Christiania søkte han også om å verte lærar ved asylet, men begge stader fekk
han avslag fordi han hadde for gode papir. Heller ikkje fekk han ein post han
søkte på i Nes i Hallingdal.

Familien rådde han til å søkje ein timelærarpost ved Mandal Borgerskole. Den
fekk han i februar 1844 og tiltredde 1. mars same året. Ved sidan av
skuletimane, som skaffa han ei lønn på omtrent 120 spd i året, gav han
privatundervising. Samtidig følgde han, som elev, undervisinga i dei høgare
klassane, og medlærarane hans gav han privatundervising i tysk, fransk og latin.
Han las også mykje på eiga hand, til dømes Kant, Fichte og Hegel. Han meinte han
var for gammal til å studere, tok sikte på sjømannslivet og forsøkte å gå til
sjøs våren 1846. Ikkje lenge etter vart han sett i land som ubrukeleg.

Vinje tok etter kvart til å interessere seg for handel. 25. januar 1847 hadde
han skaffa seg handelsbrev i Kristiansand. Planen var å drive tømmer frå Åseral,
men det vart det aldri noko av. Truleg tok han borgarbrev fyrst og fremst for å
få stemmerett. Allereie då han kom til Mandal hadde han vorte kjend med
bondepolitikaren Søren Jaabæk. Vinje gav Jaabæk undervisning i tysk, og Jaabæk
tilrådde Vinje til vala i 1847. 5. august]det året vart han vald til 4. valmann
for Mandal, men det vart aldri politikar av han. Venskapen deira vart seinare
sett på prøve etter eit gardskjøp der Jaabæk kausjonerte for Vinje og til slutt
måtte betale heile lånet.

Han slutta etter fire år ved skulen i Mandal, og segla til Christiania med 10
spd i lomma. Hausten 1848 byrja han på Heltbergs studentfabrikk for å førebu seg
til examen artium, som han tok i 1850. Der møtte han mellom andre Henrik Ibsen
og Bjørnstjerne Bjørnson. Vinje hadde så smått byrja å skrive for aviser medan
han budde i Mandal, og i denne perioden skreiv han mot betaling for Morgenbladet
for å ha råd til studia. Det gjorde han fram til våren 1850, då han kom i strid
med redaktøren av politiske og personlege grunnar.

Dei fyrste venene hans i Christiania var Henrik Ibsen og Paul Botten-Hansen.
Saman med dei gav han ut det satiriske bladet Andhrimner – namnet var henta frå
kokken i Valhall i norrøn mytologi. Førebiletet for bladet som også vart kalla
«Manden», var den dansk-jødiske diktaren Meïr Aron Goldschmidt og tidsskriftet
hans, Corsaren, som Vinje også skreiv ein artikkel om i Andhrimner. Særleg nær
vart venskapen med Botten-Hansen, i den krinsen som vart kalla «Westphalerne».
På denne tida skreiv Vinje dessutan i andre organ, som Christiania-Posten og i
Botten-Hansen sitt Illustreret Nyhedsblad.

Vinje tok i 1851 «Anden-Examen» (examen philosophicum med realfaga matematikk,
naturhistorie, zoologi, astronomi, fysikk og kjemi), der han stod med karakteren
haud. Vidare tok han til som Christiania-korrespondent for Drammens Tidende. I
dei nesten åtte åra han hadde denne stillinga, skreiv han om lag 700
korrespondentbrev frå hovudstaden. Året før hadde han vore i økonomiske problem,
men jobben for Drammens Tidende fekk han på rett kjøl att. Til slutt tente han
300 spd i året der, i tillegg til at han ofte skreiv i andre blad, forfatta
høvessongar for betaling og opptredde som talar både i og utanfor hovudstaden.

Kort sagt likte han å skrive, og ville gjerne kunne leve av å vere diktar, men
han våga det ikkje. Difor tok han i staden til på jusstudiet, og vart i 1856
cand.jur. med karakteren laud. Dermed var den formelle utdanninga hans fullførd,
og 28. april 1857 vart han autorisert overrettssakførar. Den juridiske verksemda
hans var likevel avgrensa til å føre to–tre rettssaker om gongen som fullmektig
hjå høgsterettsadvokat J.C. Lous. Han slutta hjå Lous etter knapt to år. Frå
midten av 1850-åra vanka han mykje hjå proprietær Johan Brandt på Haugerud i
Vestre Aker, i tillegg til at han hadde mange andre kjenningar på Austlandet.

Han var politisk aktiv og mista stillinga si som statstilsett jurist då han
kritiserte utanrikspolitikken til staten.

20. juni 1869 gifta han seg med Rosa Constance Sophie Kjeldseth (f. 28. oktober
1836) som hadde late seg skilje frå lensmannen i Rendalen, Abraham T.
Enevoldsen. Det var vanskeleg å finne ein prest som ville vie ein fråskild, men
soknepresten i Vestre Aker, A. W. Fangen, tok på seg oppdraget. Sommaren same år
var Vinje på sin siste fottur i Jotunheimen saman med Ernst Sars. I november og
desember heldt han sju føredrag i Bergen over estetiske og historisk-filosofiske
emne, og i dei fyrste månadene av 1870 heldt han føredrag i Tønsberg og Larvik.
19. mars opptredde han for siste gong i ei større forsamling, då han tala for
attval av Bjørnson som formann i Studentersamfundet, men i løpet av møtet vart
han kasta ut av motstandarane.

12. april 1870 døydde kona hans nokre dagar etter at ho hadde fødd ein son,
Olaf. Tapet gjekk veldig inn på Vinje, og i eit par månader måtte han bu hjå
halvbroren sin ved Kongsvinger. Kort tid etter at han hadde vendt tilbake, vart
han innlagd på Rikshospitalet, men han lengta til fjells, og 26. juli forlét han
sjukehuset. Han kom ikkje lenger enn til Gran på Hadeland. Om morgonen 30. juli
vart han funnen død, og det viste seg at han hadde hatt ein kreftsvulst i
underlivet.

Aasmund Olavsson Vinje er gravlagd ved Systerkyrkjene i Gran, der det er reist
eit monument over han. 17. mai kvart år er det tradisjon å hylle Vinje med tale
og kransenedlegging ved Vinje-monumentet på Gran.

Vinje hadde sans for metrikk og veik ikkje unna for krevjande strofeformer. I
diktet «Vaaren» nyttar han både antikt versemål og avanserte rimmønster. Han
kunne også ta folkediktinga til førebilete. «Den dag kjem aldri» kan t.d.
kallast ei nystev-vise.

Parallelt med Ivar Aasen var Vinje ein pioner for nynorsk, songbar lyrikk, og
til liks med Aasen greidde han å slå gjennom med dikta sine hjå folk flest.
Målforma har ikkje vore til hinder. Dei har også båe vore med på å brøyte vegen
for andre folkekjære landsmålslyrikarar som Arne Garborg og Per Sivle.

Vinje er rekna som ein føregangsmann i norsk journalistikk med vekebladet Dølen
frå 1858. Før han skreiv Dølen var han journalist, i løpet av 8 år skreiv han
heile 700 artiklar i Drammens Tidende. Som forfattar skreiv han dikt og
reiseskildringar. Skrivestilen hans var prega av evna hans til sjå ei sak frå
fleire sider, og viste ofte eit tvisyn, mellom anna når det gjaldt norsk
nasjonalromantikk. Vinje var ein av dei fyrste til aktivt å ta i bruk landsmålet
til Ivar Aasen.

Aasmund Olavson Vinje var det ein ofte kallar eit flogvet. Det har nok hatt sitt
å seia at han var frå eit fylke der folkemusikk og folkedikting alltid hadde
hatt gode kår, men han var svært gåverik, og arbeidde seg fram på ein kronglete
veg frå plassgut til embetseksamen, banebrytande journalist, målmann og
framståade lyrikar i ei tid då 'Statens lånekasse for studerende ungdom' ikkje
fanst. Trass i alt som måtte skilja i personlegdom og framferd, hadde han noko
sams med Ivar Aasen som også kom frå små kår. Aasen valde rett nok bort ein
akademisk karriereveg for ikkje å svikte det folkelege grunnlaget sitt. Det
gjorde ikkje Vinje, men han heldt likevel fram med å vera ein mann av folket.
Han ville vera «sant meg sjølv», kort sagt, han ville vera «døl».



https://nn.wikipedia.org/wiki/Vinter

Vinter eller vetter er den kaldaste årstida på ein plass. Han er prega av at
lite eller ingenting veks og gjerne av kortare dagar.

I tempererte strok er vinteren ei av dei fire årstidene. Han tek offisielt til
ved vintersolkverv og ender ved vårjamdøgn. Vintersolkverv er rundt 21. desember
på den nordlege og 21. juni på den sørlege halvkula, vårjamdøgn om lag 21. mars
og 21. september på dei ulike stadene.

Frå haustjamdøgn og fram mot vintersolkverv står sola opp seinare og går ned
tidlegare, og dagane blir kortare. Heilt i nord og heilt i sør får ein mørketid.
Etter vintersolkvervet blir dagane lengre igjen. Det manglande sollyset kan få
ein del menneske til å utvikla vinterdepresjon. For å hjelpa mot mørkret kan ein
leggja lyshøgtider, som jul, til denne årstida.

Mindre sollys gjer at temperaturen søkk, og vintertida kan vera kjølig eller
svært kald, med nedbør i form av hagl eller snø, og islagde vatn. Dette har
naturleg ført til utviklinga av særskilde vinteraktivitetar, som vinteridrett og
snøskulpturering, som dreg nytte av is og snø.

Ein skulle kanskje tru at jorda er lengst borte frå sola om vinteren, men det er
faktisk omvendt. Jorda er nærast sola om sommaren og vinteren, og lengst borte
om hausten og våren. Jordbana er nemleg litt ovalforma. Grunnen til at det er
mindre sollys og lågare temperatur om vinteren er i staden at den eine enden av
jorda vender meir bort frå sola enn den andre enden, fordi jordaksen ikkje står
vinkelrett på jordbanen.

Reint klimatisk, særleg i nordlege land, finn ein som regel at vinteren startar
noko tidlegare enn vintersolkverv. Ein kan òg seia at vinteren er tida frå
lauvet fell og til trea får knoppar igjen. Sagt på anna vis er vinteren tida
mellom haust og vår.

I klimalæra definerast gjerne vinter kvantitativt til den perioden av året då
den normale døgnmiddeltemperaturen er lågare enn 0 °C. Etter denne definisjonen
varer vinteren i Oslo 119 døgn og i Tromsø 160 døgn, mens Stavanger ikkje har
noko vinter i det heile sidan den kaldaste månaden (februar) har ein
døgnmiddeltemperatur på 1,1 °C.

I tropane er dagane berre litt kortare enn sommardagane. Vintertida er behageleg
kjølig, med lågare temperaturar enn den steikvarme sommaren. Det er òg lite
nedbør på denne tida av året.

I eldre tider sa ein gjerne kor mange vintrar nokon var, når det var snakk om
alderen på folk. I denne tydinga var ein vinter lik eit år. Bakgrunnen for dette
kan vera at vinteren var den hardaste årstida, og viss ein hadde overlevd
vinteren så var ein blitt eit år eldre. I andre, gjerne meir romantiske
samanhengar kunne ein seia kor mange somrar ein var, og her var ein sommar også
lik eit år. (Men om ein var 14 somrar og 14 vintrar, så var ein ikkje 28 år av
den grunn!) Denne tydinga er framleis noko brukt i litterært språk.



https://nn.wikipedia.org/wiki/Villsvin

Villsvinet er eit svin som lever vilt i størsteparten av Europa og Asia, og
delar av Nord-Afrika. Det liknar på sin etterkommar grisen, men dei er meir
hårete og mindre feite. I Noreg førekjem dei berre som streifdyr frå forvilla
svenske bestandar, og jakt på dei er tillete heile året.

Villsvin er eit partåa klauvdyr i svinefamilien. Det er eit mellomstort dyr med
stort hovud, kort hals og kraftig, men rørleg kropp. Pelsen er korthåra, stri og
børsteaktig med ein brungrå farge. Vinterpelsen er tett og korthåra.
Kroppslengda er 90–180 cm og halen er på 30–40 cm med en hårdusk i enden. Vekta
varierer frå 50 til 200 kg. Augo er små. Snuten er lang med eit flatt tryne.
Hjørnetennene i underkjeven veks ut til krumme støyttenner. Desse vert som regel
ikkje lengre enn 20 cm hjå hannar, men eksemplar med 30 cm lange støyttenner er
heller ikkje uvanleg.

Storleiken til villsvina varierer mykje med kvar bestanden heldt til. Dei
nordlegaste villsvina er vanlegvis tyngre og meir kompakt bygde enn dei heilt
sørlege. I Sentral-Europa er hoene vanlegvis 130 til 140 cm lange og med masse
mellom 55 og 70 kg, medan hannane er 140 til 150 cm lange og ein masse på mellom
80 og 90 kg.

Villsvin i Kaukasus og områda rundt vert langt større. Her kan hannar bli så
mykje som to meter lange og med masse opp til 200 kg. I 2015 vart det i
Sverdlovsk oblast i Russland skote eit villsvin med ein masse på over 500 kg.

Villsvin lever i dag i Europa, Nord-Afrika, Asia, Sumatra, Java og Taiwan. Det
finst også forvilla bestandar i mellom anna Australia, New Zealand og Nord- og
Sør-Amerika. Det er også utrydda frå fleire stader, som Noreg. Her finst berre
villsvin som har vandra inn frå Sverige, der bestanden hovudsakleg består av
rømte tamdyr.

Som ein forstår av det store utbreiingsområdet, er villsvinet særs
tilpassingsdyktig. Dei harde hjørnetennene gjer det mogleg for dei å finna mat i
jorda på stader der dei fleste andre dyr kjem til kort; noko som rett nok
avgrensar utbreiingsområdet deira i nord, der bakken frys om vinteren, men som
likevel har ført til at dei trivst i ei rekkje ulike økosystem.

Ein finn dei difor i mange ulike slag økosystem; frå dampande regnskog via tørr
barskog til forstadar i tyske byar. I mai 2003 blei det skote to vaksne
eksemplar på Alexanderplatz i Berlin.

I tropiske og subtropiske habitat tilpassar villsvinet seg klimaet ved å
redusera pelsen og underhudsfeittlaget. Her er dei meir avhengige av vatn enn
andre stadar, og er difor ikkje å finna i ørkenstrok eller andre tørre område.

Villsvin er mest aktive om natten og i skumrings- og demringstid, men er til
dels også dagaktivt. Forekommer i løvskog og på stepper.

Villsvinet er stort sett altetande, men plantekost utgjer størsteparten av føda.

Hoer og ungdyr opptrer i mindre flokker, medan eldre hannar stort sett lever
ålein utanom i paringstida. Den vanlegaste familieorganiseringsmodellen er den
med ei mor og det yngste kullet hennar; stundom òg nokre av dei nest yngste.
Desse smågruppene bryt opp når mattilfanget i eit område vert for knapt til å
brødfø heile gruppa.

Paringstida er om vinteren. Ungane vert fødd knappe fire månadar etter paringa,
med typiske kull på 4–6 ungar. I samband med fødselen lager hoa eit «fødereir» i
form av ei grop i bakken kledd med vegetasjon. Ungane held seg saman med mora på
staden dei er fødd i tre veker. Mora er særs hissig på å forsvare avkommet sitt,
og vik ikkje attende for å gå til åtak på menneske.

På leiting etter føde kan villsvin rota kraftig opp i det øvste jordlaget, og
kan på den måten gjera skade i avlingar.

I gresk mytologi er det to villsvin som særleg utmerker seg: det erymantiske
villsvinet Herakles jakta på som èin av dei tolv bragdane sine, og det
calydoniske villsvinet som vart nedkjempa av eit jaktlag beståande av dei fleste
store greske heltane.

Norrøn mytologi nemner villsvin først og fremst i samband med
fruktbarheitsgudane Frøy og Frøya. Dette søskenparet har begge kvart sitt svin å
ri på, høvesvis Gullinbuste og Hildesvini.

I keltisk mytologi er villsvinet eit heilagt dyr, vigd til gudinna Arduinna.
Mange keltiske og irske segner fortel om jakt på desse dyra; m.a. historia om
korleis Fionn mac Cumhaill dreiv rivalen sin Diarmuid Ua Duibhne i døden.

På tida til det andre Persarriket vart villsvina respekterte som modige og
fryktlause krigarar. Adjektiva «Boraz» eller «Goraz», som tydde «villsvin», vart
stundom brukt som tilnamn til store hærmenn og stridskjemper. Namnet til
hærføraren Shahrbaraz (som mellom anna erobra Egypt) er sett saman av orda
«shar» (rike) og «boraz», og tyder «kongedømmet sitt villsvin».



https://nn.wikipedia.org/wiki/Vaud

Vaud (fr. Vaud) er ein av kantonane i Sveits. Kantonen ligg i den sørvestlege
delen av landet. Hovudstaden i Vaud er Lausanne. Kantonen har 701 526
innbyggarar. Flatevidda er på 3 212 km2.

Størstedelen av kantonen ligg mellom Genfersjøen i sør og Neuchâtelsjøen i nord,
ein del ligg aust for Genfersjøen. Kantonen grensar i nord til kantonen
Neuchâtel, i aust til kantonane Fribourg og Bern, i sør til Valais og Genève,
medan han i vest grensar opp mot Frankrike og til kantonen Jura. Landskapet i
søraust ligg på nordsida av Bern-Alpane og er rike på fjell. I dette området,
ofte kalla Vaud-Alpane, ligg høgste fjellet i kantonen, Les Diablerets, der ein
òg finn dei einaste isbreane i kantonen. Dei sentrale delane av kantonen ligg i
eit morenelandskap, og består såleis av ein god del åsar og mindre vatn. Områda
i nordvest, der landskapet stig opp mot Jurafjella, er prega av lågare
fjelltoppar, dei aller fleste med høgder mindre 1 500 meter over havet.

Talespråket i Vaud er fransk. 28% av innbyggarane i kantonen er utanlandske
statsborgarar, ein stor del av desse kjem frå Italia. Om lag 40% av innbyggarane
er protestantar, nesten like mange, 34% soknar til den romersk-katolske kyrkja.
Etter reformasjonen og inn i det 20. hundreåret var kantonen fullstendig
dominert av protestantismen, veksten for katolisismen kjem mykje av den store
innvandringa frå Sør-Europa.

Vaud omfattar ti distrikt, som er delt opp i til saman 376 kommunar. Dei ti
distrikta er Aigle, Broye-Vully, Gros-de-Vaud, Jura-Nord Vaudois, Lausanne,
Lavaux-Oron, Morges, Nyon, Ouest Lausannois og Riviera-Pays-d'Enhaut.

Dei mest folkerike kommunane etter Lausanne, er Yverdon-les-Bains, Montreux,
Renens, Nyon, Vevey, Pully, Morges, Gland, Prilly, Ecublens og La Tour-de-Peilz.
Alle desse har over 10&nsbp;000 innbyggarar.

Gjennom mellomalderen rådde ulike maktsentra over landområda i det seinare Vaud.
Burgundarar tok kontroll over området på 400-talet. Seinare, i merovingartida,
rådde frankarar til desse i 888 måtte vike for karolingane sitt keisardømme. Det
tyske fyrstehuset Zähringen erobra makta i 1032 og styrte Vaud til 1218. Ei ny
fyrsteslekt, hertugane av Savoie, fekk makta og skapte, gjennom danninga av eit
baroni, den første politiske eininga i området. På 1400-talet vart Savoy si makt
svekka, og militære styrkar frå kantonen Bern byrja erobre delar av området. I
1536 annekterte Bern heile det seinare Vaud.

Bernesarane var lite populære, særleg hos dei franskspråklege i Vaud. Dei
fransktalande kjende seg tilsidesett i høve til dei som tala tysk. I 1723 leia
offiseren Abraham Davel eit opprør, som vart slått ned, og Davel vart avretta.
Seinare dreiv vaudarane ut guvernøren frå Bern, og danna i 1798 utbrytarkantonen
Léman. Denne kantonen gjekk same året med i den nyskipa republikken Helvetia.
Etter republikken braut saman i 1803, gjekk Vaud inn i den sveitsiske føderasjon
som eigen kanton. Under den sveitsiske borgarkrigen i 1847, var Vaud ein sterk
motstandar av dei konservative og katolsksinna kantonane.



https://nn.wikipedia.org/wiki/Uruguay

Uruguay er ein republikk i Sør-Amerika som grensar til Brasil, Argentina og
Atlanterhavet. Landet er det nest-minste landet i Sør-Amerika og er eit av dei
mest politisk og økonomisk stabile.

Landet var ein del av det spanske koloniriket fram til 1821, då Brasil
annekterte landet. Uruguay vart sjølvstendig i 1828. I kolonitida vart området
kalla Banda Oriental, det vil sei austbreidda av elva Uruguay.

Som eit spanskspråkleg land i Latin-Amerika, har dei fleste uruguayarar ein
spansk-kulturell bakgrunn, sjølv om om lag ein fjerdedel av befolkninga har
italiensk bakgrunn. Rundt 88 % av befolkninga har hovudsakleg europeisk bakgrunn
medan mestisar (8 %) og mørkhuda (4 %) er dei største etniske minoritetane.

Av religiøs tilknytting er 66 % rekna som katolikkar, 2 % som protestantar (2 %)
og 1 % som jødar. 31 % er noko anna. Kyrkje og stat er offisielt fråskilde.

Uruguay har eit mildt, fuktig, subtropisk klima med nedbør i alle årstidene. Den
kaldaste månaden er juli, med ein snittemperatur på 10–13 °C, medan den varmaste
er januar, med ein snittemperatur på 22–25 °C. Årsnedbøren varierer mellom 900
og 1 300 millimeter. Framstøyt av kald luft frå sørvest (pamperos) kan stundom
gje kraftige byer og sterke temperaturfall.

Heile den sørlege delen av Uruguay er lågland. Innlandet er for det meste
samansett av småkupert bakkeland som ligg 200–300 m.o.h. Den høgaste toppen er
540 m. Det meste av landet er dekt av grassletter, sokalla pampas. Langs
elvebreiddene veks det spreitt skog, og i dei sørlegaste områda finst somme
område med savanne.



https://nn.wikipedia.org/wiki/Tyngdeakselerasjon

Tyngdeakslerasjon er akselerasjonen ein lekam som fell vil få som følgje av
gravitasjon. Ved havnivå på jordoverflata er tyngdeakslerasjonen definert som
nøyaktig 9,80665 m/s2. Dette er det same som 1 g, som er ei eining for
akselerasjon. g-krafta er den tilsvarande krafta, og er lik 9,80665 N/kg, som
vil gje ein akselerasjon frå 0 til 100 km/t på 2,83 sekund.

Symbolet g vert alltid skrive med liten bokstav i kursiv for å ikkje forveksle
han med G. Dette er gravitasjonskonstanten, som alltid vert skrive med stor
bokstav, eller med forkortinga for gram, som ikkje står i kursiv.

Den totale akselerasjonen til ein lekam finn ein ved å legge saman fartsendringa
til lekamen og ein vektor på 1 g som peikar nedover for vanleg gravitasjon
(eller gravitasjonen i verdsrommet om ein er der). Til dømes vil ein
akselerasjon oppover på 1 g doble den tilsynelatande vekta til lekamen, og i det
motsette tilfellet vil ein lekam bli vektlaus, om ein har ein akselerasjon på 1
g nedover i eit tregleikssystem. Ein person som t.d. sit i ein stol ved havnivå
vil oppleve ei kraft på 1 g på grunn av vekta si.

Verdien av g definert over er ein vilkårleg middelverdi på jorda er tilnærma lik
akselerasjonen til ein lekam i fritt fall ved breiddegraden 45,5º. Han er større
enn den midla akselerasjonen ved havnivå på jorda, som er om lag 9,797645 m·s−2.

Eininga for tyngdeakselerasjon, meter per sekund i andre, kan byttast ut med
newton per kilogram, men storleiken 9,80665 er framleis den same. Av og til kan
det vere nyttig å bytte eining, som når ein har problemstillingar med trykk som
følgje av gravitasjon, eller vekt.

Gravitasjonen eller tyngdekrafta varierer med høgda, breiddegrad og lokale
variasjonar.

Den første er at i eit roterande referansesystem eller akselerert
referansesystem, som ein har på jordoverflata, så har ein ei «fiktiv»
sentrifugalkraft som har ei retning normal på rotasjonsaksen til jorda.
Tyngdekrafta vert svekka av denne sentrifugalkrafta, og reduserer vekta til ein
lekam. Denne effekten er minst ved polane, der tyngdekrafta og sentrifugalkrafta
er ortogonale, og er størt ved ekvator. Tyngdeakslerasjonen varierer derfor frå
9,789 m·s2 ved ekvator til 9,832 m·s2 at ved polane.

Kombinasjonen av desse to effektane gjer at g er 0,052 m·s−2 større, altså
tyngdekrafta på ein lekam er 0.5 % større ved polane enn ved ekvator.

Høgd over havet vil derimot påverke dette resultatet. Gravitasjonen minkar med
høgda med 9,8 m·s−2 per 3200 km. Dermed:

Det er dei lokale variasjonane i terrenget som gjer at ein har kome fram til
konstantane brukt i desse likningane, ved at ein har målt gravitasjonen i
forskjellige høgder, og på forskjellige breiddegrader. Sjå òg fysisk geodesi og
tyngdeanomali.

For å finne tyngdeakslerasjonen ved havnivå kan ein setje inn verdiar for G
{\displaystyle G} og massen (i kg) og radiusen (i meter) til jorda for å få den
utrekna verdien av g:

Både verdiane av r og m1 brukt i denne utrekninga er usikre. Verdien av G kan
derimot målast nøyaktig, og på bakgrunn av dette rekna Henry Cavendish ut eit
estimat på massen til Jorda.

Eininga g vert hovudsakleg brukt i luftfart, der ho er nyttig for å sjå kor
belastning eit luftfartøy (og passasjerane og lasta) kan tole. Til dømes kan dei
fleste sivile luftfartøy tolke 4,33 g (42.5 m·s−2), som vert rekna for ein trygg
verdi. g vert òg brukt i bilteknikk, hovedskaleg i forhold til svingeeigenskapar
og kollisjonsanalysar.

Ein normal person kan vanlegvis tole rundt 5 g (50m·s2), men over dette kan
personen miste medvitet på grunn av at hjernen får for lite blod. Ein kan
derimot bruke ei trykkdrakt som minkar belastninga på kroppen, slik at meir blod
kan gå til hjernen. Moderne pilotar kan vanlegvis tole 9 g (90 m·s−2).
Tolegrensa for «negative» eller oppoverretta g-krefter, som driv blod opp i
hovudet, er vanlegvis mykje mindre, vanlegvis rundt -2 til -3 g. Då blir synet
raudt på grunn av at kapillærårer i auget sprekk som følgje av det auka
blodtrykket. Menneske kan overleve 20 til 40 g i løpet av svært kort tid, men
rundt 100 g eller meir, sjølv om det berre er ein augneblink, er sannsynlegvis
alltid dødeleg.

Frivilleg: Oberst John Stapp opplevde 46,2 g i ein rakettslede i 1954, under eit
forsøk på effekten nedbremsing har på menneske.

Ufrivilleg: Formel 1-sjåføren David Purley overlevade ein estimert verdi på 178
g i 1977 då bilen han køyrte gjekk frå 173 km·h−1 til 0 over ein avstand på 66
cm, etter at han kræsja i ein vegg.



https://nn.wikipedia.org/wiki/Troms%C3%B8

Tromsø er ein by og administrasjonssenteret i Tromsø kommune i Troms fylke. Byen
har 33 883 innbyggjarar (2015). Kommunen Tromsø har eit folketal på
000000000073480.000000000073 480 og er den mest folkerike kommunen i Nord-Noreg.

Tromsø ligg i hovudsak på Tromsøya, som har tre faste samband. Byen er knytt til
fastlandet via Tromsøbrua over Tromsøysundet, som er eitt av dei mest kjende
landmerka i byen, og Tromsøysundtunnelen som går 100 meter under same sund. Til
Kvaløya vest for Tromsøya er det samband via Sandnessundbrua. Jorda under byen
er gjennombora av eit effektivt tunnelsystem for biltrafikk mellom sentrum, dei
sørlege delane av byen og flyplassen, Tromsø lufthamn.

Bykjernen ligg på søraustsida av Tromsøya, ei grøn og låg øy på 21 km². Høgaste
punkt på Tromsøya er Varden, 159 moh., nord på øya. Midt på øya ligg eit vatn,
Prestvannet, som blei demma opp i 1867. Busetnad dekker store delar av øya, men
det er skogområde langsmed høgdedraget som strekker seg i retning nord–sør. På
vestsida av øya er det noe jordbruksland.

Mot vest er Kvaløya forbundet med Tromsøya med den 1220 meter lange
Sandnessundbrua. På Kvaløya ligg bydelane Kvaløysletta, som ligg direkte over
brua, Storelva, Kaldfjord og Håkøybotn. Aust for Tromsøya ligg fastlandet, som
er forbundet med Tromsøya med den 1016 meter lange Tromsøbrua og den 3500 meter
lange Tromsøysundtunnelen. Bydelane på fastlandet heiter Tromsdalen, Tomasjord
og Kroken.

Universitetet i Tromsø er verdas nordlegaste universitet og Macks Ølbryggeri er
eitt av verdas nordlegaste bryggeri.

Tromsø hadde 7100 innbyggjarar i 1900, 15 492 innbyggjarar i 1950 og 28 882
innbyggjarar i 1970. I 1970-åra hadde byen sin kraftigaste vekstperiode, og voks
til fastlandssida av Tromsøysundet. Etter at Sandnessundbrua til Kvaløya opna i
1974 har Tromsø også vakse vestover, mellom anna til Kvaløysletta. I 2007 budde
over 80 % av innbyggjarane i Tromsø kommune i tettstaden Tromsø. Byen er eit
viktig innpendlingsområde, delvis frå utkantane i kommunen, delvis frå andre
kommunar.



https://nn.wikipedia.org/wiki/Toppniv%C3%A5domene

Alle domenenamn på Internett består av nokre namn delt med punktum, og det siste
namnet vert kalla for toppnivådomenet (engelsk: top-level domain eller TLD). For
eksempel i domenenamnet eksempel.com er com eit toppnivådomene (TLD).

TLD-ar vert fyrst og fremst brukt til DNS-protokollen, som avbildar domenenamn
over til IP-adresser. Dei kan delast i to hovudgrupper: nasjonale toppnivådomene
(country code TLDs (ccTLDs)) eller generiske TLD-r (gTLD-ar). Nasjonale
toppnivådomene (ccTLD) er alltid på to bokstavar, mens dei generiske (gTLD) er
alltid lengre enn to bokstavar.

Eit nasjonalt toppnivådomene (eller ccTLD) er eit toppnivådomene grunnlagt for
bruk for eit land eller eit uavhengig område (f.eks. NO for Noreg, eller JP for
Japan). Reglane for kven som kan gjere rett på domene under dei enkelte
nasjonale toppnivådomena vert vedlikehalde av eit styringsorgan, som er
ansvarleg for drifta av domenet. Organisasjonen Norid er ansvarleg for det
norske toppnivådomenet NO.

I nokre tilfelle kan kven som helst få eit domene under ein ccTLD, som er
tilfelle for Armenia (.am), Kokosøyene (.cc), Niue (.nu), Samoa (.ws), Tonga
(.to), Turkmenistan (.tm), Tuvalu (.tv), Tyskland (.de) og Austerrike (.at).
Dette gjer det mogleg å registrere namn som I.am, start.at og go.to.

I andre tilfelle kan bere innbyggjarar i det aktuelle landet eller uavhengige
område ha eit domene i det, som for Canada (.ca) og Mongolia (.mn).

Det finst over 240 ccTLD-ar: sjå liste over toppnivådomene og [1]. Dei fleste
stammar frå ISO 3166-1 sine to-bokstavars landskodar, skjønt fleire forskjellar
finst, som forklart nedanfor.

ISO 3166-1-kodane EH og KP har aldri vorte tekne i bruk og eksisterer ikkje i
DNS, sjølv om dei teoretisk sett er tilgjengelege som ccTLD-ar for Vest-Sahara
og Nord-Korea. I tillegg er ISO 3166-1-kodane TL (for Aust-Timor), CS (for
Serbia og Montenegro) og AX (for Åland) ikkje tekne i bruk som ccTLD-ar.

På den andre sida er åtte ccTLD-ar for tida i bruk til tross for at dei ikkje er
ISO 3166-1 to-bokstavkader, nemleg AC (Ascension Island norsk?), GG (Guernsey),
IM (Man-øyane), JE (Jersey), SU (Sovjetunionen), TP (Aust-Timor), UK
(Storbritannia) og YU (Serbia og Montenegro). TP er den tidlegare ISO
3166-1-koden for Aust-Timor og YU er den tidlegare ISO 3166-1-koden for Serbia
og Montenegro (som Jugoslavia). SU er ein utdatert ISO 3166-1-kode som har vorte
verande i bruk som ein ccTLD i tillegg til dei nye ccTLD-ane for dei tidlegare
sovjetrepublikkane. Bruken av UK som ccTLD stammar frå Internett sine tidlege
fase, før ein vedtok bruken av ISO 3166-1-kodar.

Bruken av kodane AC, GG, IM og JE som ccTLD-ar oppstod etter ei avgjerd frå IANA
i 1996 om å tillate bruken av kodar reservert i reservelista ISO 3166-1 alfa-2,
brukt av det internasjonale postvesenet. Ein gjekk sidan attende på denne
avgjersla, og berre desse fire ccTLD-ar vart tildelt under denne regelen.

25. september 2000 bestemte ICANN seg for å tillate bruken av alle
to-bokstavkodar i ISO 3166-1 reservelista som er reservert for alle formål.
Berre EU (for den Europeiske Union) møter for tida dette kriteriet. Etter ei
avgjerd i EU sitt Råd for Telekommunikasjonsministrar i mars 2000, ser det ut
til at ein EU ccTLD vil verte teken i bruk.

Enkelte ccTLD-ar (GB og SU) eksisterer i rootsona, men er ikkje på IANA si liste
over ccTLD-ar [2]. Veldig få (viss nokon) nettstadar brukar GB, og ingen nye
registreringar vil bli gjort for det toppnivådomenet. SU er ein av dei meir
utbreidd brukte TLD-ar. Leiinga for SU-ccTLD-en (USSR) sa i 2001 at dei ville
opne for nye SU-registreringar, men det er usikkert korvidt dette er kompatibelt
med ICANN sine retningsliner.

ccTLD-ane for norske territoriet Bouvetøya (BV) og Svalbard (SJ) eksisterer i
DNS, men ingen underdomene er vorte tildelt.

Generiske toppnivådomene (gTLD-ar) er (i det minste i teorien) administrert
globalt og tilgjengeleg til bruk av folk i heile verda. Nokre av desse domena er
likevel avgrensa til bruk i USA av historiske grunnar.

gTLD-ane COM, NET og ORG kan no brukast av alle trass deira historisk ulike
formål.

ARPA-TLD-en var meint å vere i mellombels bruk til å hjelpe overgangen til
domenenamnsystemet. Forøvrig, å fjerne den heilt har vist seg å vere upraktisk,
sidan IN-ADDR.ARPA er domene for «reverse-lookup» for IPv4-adresser. Det har
såleis vorte beheldt for bruk til Internett sin infrastruktur. ARPA-TLD-en har
ikkje lenger nokon samband med ARPA-internett, og er no offisielt ei forkorting
for «Address and Routing Parameter Area».

Opphavleg planla ein at nye infrakstrukturdatabasar vart laga i INT (sjå lenger
ned), så ein til slutt kunne slette ARPA. For øvrig, i mai 2000 vart det teke ei
heilomvending, og det vart bestemt at ARPA skulle bli beheldt for dette
formålet, og at INT skulle bli brukt eine og åleine for bruk av internasjonale
organisasjonar. IANA anser ARPA som å vere eit infrastrukturdomene framfor eit
generisk domene.

Denne TLD-en vart introdusert som eit svar på NATO sin førespurnad etter eit
domenenamn som tilstrekkeleg reflekterte deira karakter som ein internasjonal
organisasjon -- sjå diskusjon om NATO lenger nede.

INT-gTLD-en vert primært brukt for internasjonale organisasjonar grunnlagt av
internasjonale avtalar mellom regjeringar, skjønt det vert òg brukt for enkelte
av internett sine infrastruktur-databasar som IP6.INT (IPv6 sin ekvivalent til
IN-ADDR.ARPA).

I mai 2000 føreslo IAB å stenge INT-domenet for nye infrastruktur-databasar.
Alle slike databasar skulle i framtida bli laga under ARPA, og eksisterande
skulle flyttast til ARPA der det passa seg.

Ved midten av 1990-åra vart det pressa på for å introdusere fleire gTLD-ar.
Leiaren for IANA, Jon Postel, tok imot søknader frå interessentar: [3]

Tidleg i 1995 skapte Jon Postel "Draft Postel", ei skisse over prosedyrar for å
lage nye TLD-ar. Draft Postel skapte ei rekkje mindre Ad Hoc-komitéar til
godkjenning av nye TLD-ar. Grunna den økte interessa tok ei rekkje større
organisasjonar over prosessen. Dette andre forsøket involverte å stifte ein
mellombels organisasjon kalla den Internasjonale Ad Hoc Kommitéen (IAHC). 4.
februar 1997 kom IAHC ut med ein rapport som såg vekk frå Draf Postel sine
tilrådingar og gjekk heller inn for å tilføye sju nye gTLD-ar (ARTS, FIRM, INFO,
NOM, REC, STORE og WEB). Dette arbeidet stansa forøvrig opp etter at
styresmaktene i USA blanda seg inn, og det kom ikkje noko ut av det. I oktober
1998 vart "Internet Corporation for Assigned Names and Numbers (ICANN)" danna
for å ta over oppgåva med å handtere domenenamn. Etter å ha lyst ut etter
forslag (15. august 2000) og ei kortvarig offentleg høyring, annonserte ICANN
16. november 2000 sitt val av sju nye gTLD-ar:

Desse nye gTLD-ar byrja å bli tekne i bruk frå juni 2001, og ved slutten av det
året eksisterte alle med unnatak av PRO, med BIZ, INFO og MUSEUM i full bruk.
NAME og COOP vart tekne i full bruk frå januar 2002 og AERO fylgde etter seinare
same år. PRO vart eit gTLD i mai 2002.

ICANN planlegg å leggje til fleire gTLD-ar, og ynskjer å starte med ei gruppe
sponsa toppnivådomene (som dei noverande AERO, COOP og MUSEUM). Søknadsperioden
for desse varte frå 15. desember 2003 til 16. mars 2004, og enda med ti
søknader. Den mest profilerte av desse søknadene kom frå eit konsortium av
selskap som Microsoft, Vodafone, Samsung, Sun Microsystems og Nokia. Målet var å
danne ein gTLD for mobile einingar, noko som gjev moglegheita til å lage
forenkla versjonar av eksisterande nettstader. Den fullstendige lista over
føreslåtte nye TLD-ar er ASIA, CAT (eller CTL eller CATALA), JOBS, MAIL (eller
TMAIL eller MTA), MOBI (eller MBL), POST, TEL, TRAVEL og XXX. To separate,
urelaterte grupper søkte om TEL.

ARPANET var ein føregjengar for internett, etablert av det amerikanske DARPA
(Defense Advanced Research Projects Agency). Når domenenamnsystemet (DNS) vart
introdusert, vart ARPANET-vertsnamn i starten overført til domenenamn ved å
leggje til .ARPA på slutten. Domenenamn på denne forma vart raskt fasa ut ved å
ta i bruk domenenamn med andre, meir informative TLD-ar. Forøvrig, som forklart
ovanfor, vert ARPA-TLD-et framleis brukt for andre formål enn «reverse DNS
lookup» der for eksempel IP-adressa 212.30.222.56 peikar til
56.222.30.212.in-addr.arpa.

Det er få ccTLD-ar som har vorte sletta etter at den korresponderande
2-bokstavskoden vart trekt attende frå ISO 3166-1. Døme inkluderer CS (for
Tsjekkoslovakia) og ZR (for Zaire). Det er vanlegvis ei betydingsfull forsenking
mellom tilbaketrekkjing frå ISO 3166-1 og sletting frå DNS. For eksempel ZR
forsvann som ein ISO 3166-1-kode i 1997, men ZR-ccTLD-en vart ikkje sletta før i
2001, og SU-ccTLD-en (Sovjetunionen) finst fortsatt, meir enn ti år etter at den
vart fjerna frå ISO 3166-1.

Eit NATO-TLD vart lagt til på slutten av 1980-talet av NIC for bruk av NATO som
følte at ingen av dei eksisterande TLD-ane tilstrekkeleg reflekterte deira
status som ein internasjonal organisasjon. Kort tid etter denne tilføyinga,
skapte forøvrig NIC INT-TLD-en til bruk av internasjonale organisasjonar, og
ovebeviste NATO til å bruke NATO.INT i staden for. Sjølv om NATO-TLD-en ikkje
lenger var i bruk, vart det ikkje sletta før i juli 1996.

Før i tida var Internett berre eit av mange fjernnettverk. Datamaskiner som
ikkje var tilkopla internett, men kopla til andre nettverk som Bitnet eller UUCP
kunne normalt sett utveksle epost med Internett via e-post-portalar (gateways).
Når dei vart brukt på Internett, vart adresser på desse nettverka ofte passert
under pseudo-domene som .bitnet og .uucp. Desse pseudo-domena var ikkje ekte
toppnivådomene og eksisterte ikkje i DNS.

RFC 2606 reserverar fire toppnivådomenenamn til ulik bruk, med det formål at
desse bør aldri bli faktiske TLD-ar i det globale DNS. Desse er



https://nn.wikipedia.org/wiki/Teologi

Teologi (frå gresk theos, 'gud' og logos 'ord, lære') er læra om Gud og andre
religiøse omgrep. I vestleg samanheng bruker ein i dag omgrepet om ein akademisk
fagdisiplin som driv rasjonelle, systematiske og vitskapelege studium av ein
særskild religion. Det kan òg visa til studium av læra til ein særskild religion
sett innanfrå. Religionsvitskap er ein vitskap i nær slekt med teologi i tydinga
«lære om trua på Gud». Slik brukar òg moderne teologi ordet.

Det finst i hovudsak to måtar å tenkje om Gud på: som i hovudsak transcendent
eller utanfor verda (vestlege monoteistiske religionstypar som jødedom,
kristendom og islam) eller immanent eller ibudande i verda (austlege polytetiske
religionstypar som hinduisme og folkeleg buddhisme). Dette skapar òg to ulike
typar teologiar som ofte er vanskeleg å sameine.

Ein som har vitskapleg utdanning innan teologi vert kalla teolog (i Noreg vert
ein cand. theol.)

Kristen teologi har røter i jødisk tradisjon og dei greske akademia. Han voks
fram i mellomalderen saman med dei første europeiske universiteta.



https://nn.wikipedia.org/wiki/Tamil

Tamil (தமிழ் tamiḷ) er eit dravidisk språk som hovudsakleg blir tala av tamilar
i Tamil Nadu og på Sri Lanka, med mange mindre tamiltalande samfunn i andre
land. I 1996 var tamil det 18. mest tala språket i verda med over 74 millionar
brukarar.

Tamil er eit av 22 «nemnde språk» i India, og er offisielt i delstaten Tamil
Nadu.

Det sørindiske språket malayalam utvikla seg frå tamil mellom 800-talet og
1300-talet.

Tamil blir skrive med eit eige alfabet. Alfabetet, vatteluttu, er eitt av dei
indiske alfabeta og stammar frå brahmi. Desse alfabeta er analytiske
stavingsalfabet, dvs. at kvar glyff står for ei staving, slik at hovuddelen av
glyffen står for ein konsonant, men der kvar vokal har sitt diakritiske teikn.

I Unicode har dei ulike indiske alfabeta kvar si side, slik at bokstavar med
same uttale har same posisjon i kodetabellen. Blant tamilar har det vore
motstand mot Unicode, til fordel for eit system der kvar stavingssymbol har ein
kodeposisjon, men Unicode er no på frammarsj.

Tamil er eit av dei få levande klassisk språka og har ein litteraturtradisjon
som er over 2000 år gammal. Skriftspråket har endra seg lite på denne tida, og
klassisk tamilsk litteratur vert derfor mykje lese og har stor vekt enno. Til
dømes blir skoleelevar underviste i tamilske bokstavar med bruk av eit dikt som
vart skrive i det 1. hundreåret.

Lingvistar klassifiserer tamilsk litteratur og språk i tre periodar —
gammalperioden (200 f.Kr.–700), mellomperioden (700–1500) og den moderne
perioden (frå 1500 til notida). I mellomperioden blei tamil påverka av sanskrit
både i ordtilfanget og litterære former. I den moderne perioden har mange lånord
blitt tekne vekk frå språket for å gjera det meir forståeleg for vanlege folk.
Mange moderne forfattarar har også prøvd å bruka meir frå tradisjonane brukt i
gammalperioden i verka sine.



https://nn.wikipedia.org/wiki/Styresett

Styreform eller styresett er måten ei styresmakt, til dømes ein stat eller eit
herad, vert styrt på. Kva styresett ein har vil seia korleis makta er fordelt og
korleis samfunnet fungerer. Ei styreform omfattar ei samling skrivne og uskrivne
reglar for organiseringa av styresmaktene som treffer bindande slutningar i eit
samfunn.

Det finst mange ulike typar styresett, men det er vanleg at to eller fleire av
desse er blanda, slik at ein til dømes kan ha eit diktatur med noko demokrati,
eller eit monarki med innslag av anarki. Fleire tenkjarar har spekulert på kva
styresett som vil føra til det beste samfunnet, og ønske om ei anna form for
styresett har ført til fleire revolusjonar.

Definisjonar av styresett er på ulike nivå, og såleis dekkjer fleire styresett
det same landet. Noreg har eit demokrati med konstitusjonelt monarki og
parlamentarisme.

Styreforma kan kome til uttrykk både i ein skriven konstitusjon og meir uformelt
i kulturelle normer representert ved tradisjonar og tilvant praksis for korleis
staten eller ein statsleiar kan styre landet. Som regel er det stort samanfall
mellom konstitusjon og kulturelle normer. I motsett fall kan konstitusjonen
vekke stor motstand slik det ofte skjer når ein stat innfører eller vert pålagd
å innføre ein konstitusjon som bryt sterkt med dei kulturelle normene.

Å innføre raskt eller påtvinge til dømes eit stammesamfunn eller klansamfunn ein
kommunistisk eller demokratisk konstitusjon, vil derfor ofte føre til at staten
og/eller ein ytre påtvingar må ta i bruk ekstrem tvangsmakt over lengre tid for
å handheve konstitusjonen. Døme på dette finst heilt frå antikkens dagar
(Romarriket sine problem i Judea) og fram til våre dagar (England sine, så
Sovjetunionen og til sist USA sine problem i Afghanistan).

Under desse meir overordna normene som konstitusjon og kulturelle normer, finst
meir konkrete «spelereglar» - gjerne i form av lover - som seier kva borgarane
kan forvente av staten, korleis staten skal handsame krav frå folk, korleis han
konkret kan treffe legale slutningar som innbyggjarane må bøye seg for og
etterleve, osv. Og for det tredje rommar styreforma eit visst tal av roller
(styresmaktstruktur eller regimestruktur) som mellom anna kan skilje mellom
politiske og administrative roller, definere ansvar knytt til dei ulike rollene
i styresmaktstrukturen, osv.

Å klassifisere eller sette styreformer inn i ulike hovudgrupper etter i kva grad
dei høyrer heime i vedkomande hovudgruppe, er inga enkel oppgåve. Eit monarki
kan til dømes plasserast både i gruppa autokrati (absolutt monarki) og i gruppa
demokrati (konstitusjonelt monarki). I tillegg er det ofte vanskeleg å skilje
innbyrdes mellom ulike styreformer i ei og same gruppe, som til dømes mellom
despoti og diktatur.

Ei av fleire årsaker til desse vanskane er òg at klassifiseringar tar farge av
den historiske epoken dei oppstår i. Aristoteles opererte med tyranni som ei
styreform fordi han meinte ho kjenneteikna barbarane si styreform, og at ho òg
var den beste for slike primitive folk. Klassifiseringar under den kalde krigen
var ikkje mindre tidstypiske eller meir politisk nøytrale. I Sovjetunionen vart
vestlege styreformer klassifisert som oligarki, medan eigen styreform vart
framstilt som demokratisk, i den forstand at fleirtalet av folket
(proletariatet) vart sagt å styre landet gjennom partiet, kommunistpartiet.

I vesten bar klassifiseringane preg av det motsette. Her vart Sovjetunionen og i
voksende grad Kina, Vietnam og Cuba, klassifisert som diktatur, og vesten sine
styreformer som særs demokratiske og fri for maktmisbruk, korrupsjon, brot på
menneskerettar og anna styggedom som dåtida (i både aust og vest) meinte prega
autokratiske styreformer.

I ettertid er det allment kjend at maktmisbruk, korrupsjon og brot på
menneskerettar var til stades i begge leirar. Konklusjonen bør derfor vere at
slike moralsk forkastelege ting ikkje automatisk kjenneteiknar ein spesiell type
styreform. Heller er ikkje moralsk høgverdige ting som til dømes nestekjærleik,
solidaritet med utviklingsland og fredsarbeid noko som automatisk kan tilleggast
ei spesiell type styreform.

USA vart av mange i dag rekna som eit av dei førande demokratia i verda og som
ein forkjempar for demokratiet si utbreiing i verda. Likevel har mellom anna
Amnesty International, Human Rights Watch og FN-organ i ei rekke samanhenger
dokumentert at USA bryt og i tillegg aktivt motarbeider internasjonal rett, bryt
menneskerettar i og utanfor USA, osv. I tillegg kan eit land ha ein demokratisk
konstitusjon, men likevel i praksis bryte med denne konstitusjonen. Dette viser
at det er misvisande å tillegge ei viss styreform - i dette tilfellet
demokratiet - ein eller fleire gode eller onde eigenskapar. Berre i røynda
(empiri) og ikkje eit land si styreform, kan avgjere eit slikt spørsmål. Går ein
derfor i røynda nøyare etter i saumane, kan til dømes eit demokrati eller eit
diktatur i et land vise seg å ha sterke innslag av andre styreformer.

Slike ting som er nemnd over er viktig å ta med seg når ein les klassifiseringar
og skildringar av styreformer. Det er viktig å hugse at klassifiseringar og
skildringar alltid vil vere teoretiske idealtypar som ekstremt sjeldan finst
reindyrka i den verkelege verda. Røynda, empirien eller sanninga - om ein vil -
er alltid langt meir komplisert og aldri så enkel som han framstår i
klassifiseringar og i skildringar av ulike styreformer.



https://nn.wikipedia.org/wiki/Strabon

Strabon (gresk Στράβων, latin Strabo, fødd 63/64 fvt., død kring 24 evt.) var
ein gresk historikar, geograf og filosof. I dag blir Strabon best hugsa for
verket sitt på 17 bind, Geografika, som bokstavleg tyder «geografi». Det
presenterer ei utfyllande forteljing om folk og stader frå ulike regionar i den
kjende verda på den tida.

Strabon var fødd inn i ein rik familie frå Amaseia i Pontos, i dag Amasya i
Tyrkia, som på den tida nyleg hadde vorte del av Den romerske republikken. Han
studerte under ulike geografar og filosofar, først i Nysa, seinare i Roma.
Filosofisk sett var han ein stoikar og politisk var han tilhengjar av romersk
imperialisme. Seinare drog han på viktige reiser til blant andre Egypt og
Etiopia. Det er ikkje kjent når hans Geografika vart skriven, men kommentarar i
verket plasserer den endelege versjonen innanfor styret til keisar Tiberius.
Nokre meiner han starta å skrive rundt år 7, andre rundt 18. Kong Juba av
Maurousia sitt dødsfall i år 23 er derimot nemnd.

Strabon si Historie er nesten heilt tapt. Strabon siterer seg sjølv, og andre
klassiske forfattarar nemner at han fanst, men det einaste overlevande
dokumentet er eit fragment av papyrus som no tilhøyrer universitetet i Milano.



https://nn.wikipedia.org/wiki/Sri_Lanka

Den demokratiske sosialistiske republikken Sri Lanka er ein tropisk øy-republikk
i Asia søraust for India. Nasjonaldagen er 4. februar, dagen då landet vart
sjølvstendig frå Storbritannia i 1948.

Sri Lanka har to store folkegrupper, singalesarar og tamilar, som i over tjue år
har vore involverte i ein borgarkrig mot kvarandre. Singalesarane held
regjeringsmakta i landet, medan opprørsgruppa dei tamilske tigrane kontrollerer
nordlege delar av øya.

Øya har i tidlegare tider vore kjend som Lanka, Lankadvipa, Taprobane, Serendib
og Selan. Ho var kjend som Ceylon i kolonitida og fram til landet bytta namn i
1972,

To av dei viktigaste eksportvarene frå Sri Lanka er kaffi og te. Ceylonte er
framleis ein velkjend tetype.

Sri Lanka har eit tropisk regnklima. Fjelltoppen Nuwara Eilya på midten av øya
fører til at øya får store nedbørsmengder året rundt. Hausten er den våtaste
perioden av året, men det kjem òg ein god del nedbør i april-mai når monsunen er
på veg nordover. Midt på vinteren kjem det regn om lag kvar tredje dag i
Colombo, som har ein årleg nedbørsnormal på 2345 mm. Dei lågareliggande områda i
nord er mindre våte, og får lite nedbør om sommaren. Alle områda av øya får
likevel minst 1000 mm kvart år.



https://nn.wikipedia.org/wiki/Sjukdom

Sjukdom er nedsett helsetilstand som kan koma på grunn av ytre påverking, indre
ubalanse eller ein inntrengjar i kroppen. Sjukdommar kan vera alt frå mildt
plagsomme til smertefulle og dødelege. Dei kan koma til enkeltindivid eller
smitta i store epidemiar. Dei aller fleste organismar kan utsetjast for sjukdom.

Menneske og dyr har brukt ulike middel for å prøva å motverka sjukdom, dels ved
prøving og feiling, dels ved meir systematiske studie. Trass i dette er me ikkje
blitt kvitt sjukdom. Det kjem stadig nye typar, somme ufarlege, andre
livstruande.

Negative påverkingar som feilernæring eller stress kan leia til sjukdom, anten
direkte, ved at ein til dømes får ein mangelsjukdom eller blir deprimert, eller
indirekte, ved at immunforsvaret blir svekka og ein inntrengjar får overtaket i
kroppen. Inntrengjaren er gjerne ein bakterie, eit virus eller ein parasittisk
organisme.

Sjukdommar kan òg koma som følgje av hormonell ubalanse, på grunn av arvestoff
som er svekka ved fødselen eller seinare, eller rett og slett fordi kroppen blir
eldre.

Ein som er sjuk kan ha feber, minska krefter og matlyst, verka i kroppen, eller
merka at kroppsfunksjonar er i ulage. Ein lege prøver å finna så mange symptom
han kan og stiller så ein diagnose om kva sjukdom pasienten lir av.

Ofte er symptoma på sjukdommen eit teikn på at immunforsvaret er i ferd med å
reinska kroppen. Ellers kan det vera at inntrengjaren har teke over så mykje at
eitt eller fleire organ sluttar å verka.

Sjukdommar vert klassifisert etter det internasjonale klassifikasjonssystemet
ICD-10. Blant kategoriane er infeksjonssjukdommar, psykiske lidingar, hormonelle
sjukdommar, nervesjukdommar og hudsjukdommar (nokre namn er korta ned). I
tillegg vert sjukdommar klassifiserte etter til dømes symptom, etter varigheit
og etter alvorsgrad. Det er til dømes viktig å skilja mellom akutte og kroniske
sjukdommar.

Sjukdommar kan finnast konstant i eit folk som lærer seg til å leva med dei,
eller koma i voldsame epidemiar som kan påverka samfunnet dramatisk. Kor
alvorleg ein sjukdom er i eit område avheng av kor godt verna ein er mot
sjukdomen. Til dømes har europearane klart seg forholdsvis godt mot forkjøling
og influensa, medan andre folkegrupper har slite sterkt med desse.

I forsøk på å finna bøtemiddel mot sjukdom har menneske tydd til omsorg og stell
av den sjuke, legande urter og moderne legemiddel, men også offer, bøner og
magiske formlar. I nyare tid er vestleg medisin blitt ein vitskap der ein veit
mykje, men slett ikkje alt, om korleis ein skal takla inntrengjarane.



https://nn.wikipedia.org/wiki/Singapore

Singapore er ein by- og øystat i Søraust-Asia som ligg ved sørspissen av Den
malaysiske halvøya. Singapore har sjøgrense mot Malaysia i nord gjennom
Johorestredet, og mot Indonesia i sør gjennom Singaporesundet. Singapore er ein
viktig by for finans og samferdsel i Søraust-Asia.

Singapore oppstod som stat i 1965 då det blei skild ut frå Malaya-føderasjonen
(resten er i dag Malaysia). Begge områda hadde fram til 1963 vore britiske
koloniar. Landet er fleirkulturelt med dei fleste fastbuande innbyggjarane av
kinesisk opphav og elles mange av malayisk eller indisk opphav. Rundt 40 % av
dei som bur i landet er innvandrarar.

Landet har eit tropisk klima som endrar seg lite igjennom året. Temperaturane
held seg stort sett rundt 30-32 °C midt på dagen og rundt 22-25 °C om natta.
Nedbøren er stort sett jamt for delt gjennom året, men med ei lita auke i
overgangsperiodane til monsunen i april-mai og oktober-november. I det store og
heile kjem det ei regn- eller torebyge om lag annakvar dag. Den årlege
nedbørsnormalen for Singapore er 2415 mm.



https://nn.wikipedia.org/wiki/Sibir

Sibir (russisk Сиби́рь) er ei nemning på eit stort område i den austlege delen
av Russland og delar av Kasakhstan. Sibir strekkjer seg heilt frå Uralfjella i
vest til Stillehavet, og utgjer mestedelen av det nordlege Asia. Sibir utgjer om
lag 77 % av landområdet til Russland, men berre 30 % av innbyggjartalet.
Størsteparten av innbyggjarane på 42,2 millionar held til langs Den
transsibirske jarnvegen som går tvers gjennom Sibir, frå Moskva til Vladivostok
ved stillehavskysten. Dei største byane er Novosibirsk, Jekaterinburg, Omsk og
Tsjeljabinsk.

Enkelte kjelder seier at namnet kjem frå tyrkisk og tyder «sovande land». Ein
annan teori seier at namnet kjem frå namnet på folket Sibilla, tyrkiske nomadar
som seinare vart assimilert med sibiriske tatarar. Andre hevar at namnet kjem
frå folket Sibe/Xibe. Sjamanen Akkanat, frå det innfødde folket Sibirga, ein av
dei siste sjamanane i Vest-Sibir og ein framståande person i det innfødde
samfunnet i Vest-Sibir, hevdar at namnet kjem frå folket hans, Sibirga. Den
moderne bruken av ordet dukka opp i russisk språk etter at dei erobra
Sibir-khanatet.

Ordet Sibir har ei lang historie og tydinga har endra seg i løpet av åra.
Historisk var Sibir definert som heile Russland aust for Uralfjella, inkludert
Fjerne Austen. I følgje denne definisjonen strekkjer Sibir seg austover frå
Uralfjella til kysten av Stillehavet og sørover frå Nordishavet til den russiske
grensa i Sentral-Asia og til både Mongolia og Kina.

Kjelder frå sovjettida, som Store sovjetiske leksikon, dagens Russland definerer
vanlegvis Sibir som regionen som strekkjer seg austover frå Uralfjella til
vasskiljet mellom Stillehavet og Nordishavet, og sørover frå Nordishavet til
åsane nord i sentrale område av Kasakhstan og landegrensene mot Mongolia og
Kina. I følgje denne definisjonen dekkjer Sibir dei føderale distrikta Sibir
føderale distrikt og delar av Ural føderale distrikt, samt republikken Sakha,
som er ein del av Fjerne Austen føderale distrikt. Denne definisjonen inkluderer
òg geografisk (ikkje administrativt) inndelingar av fleire andre subjekt i Ural
og Fjerne Austen føderale distrikt. Definisjonen tar ikkje med Sverdlovsk oblast
og Tsjeljabinsk oblast, som stundom vert rekna til Sibir i andre definisjonar av
Sibir.

Andre kjelde inkluderer heile Fjerne Austen føderale distrikt, heilt til
Stillehavskysten eller ein noko smalare definisjon som berre omfattar Sibir
føderale distrikt.

Forskjellige nomadefolk som jenetarar og nenetarar, hunarar, iranske skytarar og
tyrkiske uyghurar har okkupert Sibir gjennom historia. Khanen av Sibir nær det
moderne Tobolsk var ein framtredande person som støtta Kubrat som Khagan i
Avaria i 630. Området vart erobra av mongolar på 1200-talet og vart etter kvart
det autonome Sibir-khanatet.

Den aukande makta til Russland i vest starta å undergrave khanatet på
1500-talet. Først byrja handelsmenn og kosakkar å flytte inn i området og etter
kvart flytta den russiske hæren seg lenger og lenger aust. Byar som Mangazeja,
Tara, Jenisejsk og Tobolsk sprang opp og sistnemnde vart seinare erklært
hovudstad i Sibir. På midten av 1600-talet strekte dei russisk-kontrollerte
områda seg heilt til Stillehavet.

Sibir vart stort sett verande uutforska og aude. Dei neste hundreåra utforska
berre eit fåtal ekspedisjonar områda ogstort sett berre handelsfolk var busett
her. Den andre gruppa som vart sendt til Sibir var fangar som vart kasta ut av
Vest-Russland eller russiske område i t.d. Polen. På 1800-talet hadde rundt 1,2
millionar fangar vorte deporterte til Sibir.

Den første store endringar i Sibir kom med den transsibirske jarnvegen, som vart
bygd i 1891–1916. Han knytte Sibir nærare til det raskt industrialiserte
Russland. Sibir inneheld mange naturressursar og på 1900-talet vart det sett i
gang store prosjekt for å nytte seg av desse. Fleire industribyar dukka opp
gjennom regionen.

Russland og seinare Sovjetunionen dreiv fleire arbeidsleirar, seinare kjend som
GULAG,. Dei vart så vanlege at «Sibir» vart nytta som ein metafor for eksil og
straff.

Som ein analog til det vart ein arbeidarklassebydel i sentrum av Stockholm i
Sverige kalla Sibirien seint på 1800-talet og viste til dei billige bustadane
som låg her.

Med eit areal på 13,1 millionar km² dekkjer Sibir om lag 77 % av heile Russland.
Store geografise soner er mellom anna Den vestsibirske sletta og Det
sentralsibirske platået. Merk at Sibir dekkjer nesten 10 % av heile landjorda på
planeten.

Den vestsibirske sletta består hovudsakleg av avleiringar frå kenozoikum og ligg
ikkje høgt over havet. Faktisk ville det meste av Sibir mellom Nordishavet og
Novosibirsk verte lagt under vatn om havnivået skulle stige 50 meter. Mange av
avleiringane kjem av isdammar som gjorde at Ob og Jenisej rann andre vegen og ut
i Kaspihavet, kanskje òg Aralsjøen. Det var eit særs myrlendt område med mykje
torv, og den nordlege delen var trelaus. Sør på sletta, der det stort sett ikkje
var permafrost, var det frodige grassletter som var ei forlenging av Den
kasakhstanske steppa.

Det sentralsibirske platået er ein særs gammal kraton (stundom kalla Angaraland)
som var eit eige kontinent før permtida . Det er særs rikt på mineral og
inneheld store førekomstar av gull, diamantar og malm av mangan, bly, sink,
nikkel, kobolt og molybden. Mykje av området inkluderer Dei sibirske trappene,
som er eit stort vulkanområde. Dei massive utbrota skjedde samstundes med
perm-trias-utryddinga og er det største kjende vulkanutbrotet gjennom historia
til jorda. Berre områda lengst nordvest var dekte av isbrear under kvartær, men
i dag er nesten heile området i djup permafrost og det einaste treet som trivst
her, trass i varme somrar, er sibirsk lerketre (Larix sibirica) med særs grunne
røter. Bortsett frå områda lengst nordvest dominerer taigaen. Jordsmonnet her er
hovudsakleg gelisoljord, som gradvis glir over til podosoljord når det aktive
laget vert tjukkare og isinnhaldet lågare.

Austlege og sentrale område av Sakha består av fleire fjellkjeder som går frå
nord til sør. Desse fjella strekkjer seg nesten opp til 3000 meter over havet,
men berre eit par hundre meter over havet og oppover er dei nesten heilt utan
vegetasjon. Verkojanskfjella hadde omfattande isbrear i pleistocen, men klimaet
var for tørt for at isbreane strekte seg ned til lågare høgder. I dei
lågareliggande områda ligg mange dalar, mange av dei djupe og dekte av
lerkeskog, bortsett rå lengst nord der tundraen dominerer. Jordsmonnet er
hovudsakleg gelisoljord og det aktive laget er som regel mindre enn ein meter
djup, bortsett frå nær elvane.

Det høgaste punktet i Sibir er den aktive vulkanen Kljutsjevskaja Sopka på
Kamtsjatkahalvøya.

Klimaet i Sibir varierer dramatisk. På nordkysten, nord for polarsirkelen, er
sommaren særs kort, berre om lag ein månad.

Nesten alle innbyggjarane i Sibir bur i dei sørlege områda langs den
transibirske jarnvegen. Klimaet her er kontinentalt subartktisk (Koppen Dfc
eller Dwc), med ein årleg middeltemperatur på om lag 0 °C, eller om lag -15 °C i
januar og +20 °C i juli. Med ein sikker vekstsesong, mykje sol og rik svartjord
er det sørlege Sibir eit godt jordbruksområde.

Dei sørvestlege vindane i Sør-Sibir fører varm luft frå Sentral-Asia og
Midtausten. Klimaet vest i Sibir (Omsk, Novosibirsk) er fleire grader varmare
enn i aust (Irkutsk, Tsjita). Den lågaste temperaturen som er registrert i Sibir
er -71,2 °C ved Ojmjakon (Sakha), som har vorte kjend som den kaldaste byen på
jorda. Om sommaren kan temperaturen i dei same områda nå 36-38 °C. Generelt er
Sakha den kaldaste reigonen i Sibir og nedbørsfeltet til Jana er det aller
kaldaste med permafrost ned til 1493 meter. Likevel var kulda aldri ein faktor
då Det russiske keisarriket planla desse byane. Om vinteren ligg sørlege delar
av Sibir nær sentrum av det delvis permanente sibirhøgtrykket, så vinden er
vanlegvis rolege på denne tida av året.

Sibir får generelt lite nedbør, og berre i Kamtsjatka får ein nedbørmengder over
500 mm i året, der vindar fører fuktig luft med seg frå Okhotskhavet og inn over
dei høge fjella.Dette har skapt den einaste store isbreen i regionen. Trass i at
Sibir er kjend for ekstrem kulde er det generelt lite snø, særleg aust i
regionen.

Sibir er særs rikt på mineral og her finn eni mal med nesten alle økonomisk
verdifulle metall ein kjenner til. Dette kjem hovudsakleg av at området ikkje
vart underlagt isbrear i kvartær. Her finn ein nokre av dei største førekomstane
i verda av nikkel, gull, bly, kol, molybden, diamantar, sølv og sink, samt store
reservoar med olje og naturgass som ikkje er utvunne enno. Dei fleste
førekomstane ligg i dei kalde og fjerne austlege områda av Sibir, og har derfor
vore vanskeleg å nå og vinne ut. Dette skjedde først på stor skala då Stalin kom
til makta og oppretta arbeidsleirar for å få arbeidet gjort.

Jordbruket er særs avgrensa på grunn av den korte vekstsesongen i det meste av
regionen. I dei sørvestlege områda er derimot jordsmonnet rikt på svartjord og
klimaet noko meir moderat, og det vert her dyrka store mengder kveite, rug, bygg
og poteter. Andre stader er jordsmonnet dårleg og vekstsesongen særs kort, og
matproduksjonen er stort sett berre i form av reinsdyrhald i tundraen i nord.
Sibir har den største skogen i verda. Tømmer er framleis ein viktig ressurs
trass i at skogane i aust er hogd ned mykje raskare enn dei klarar å vekse opp
att. Okhotskhavet er eit av dei rikaste fiskeområda i verda på grnn av dei kalde
straumane og den særs store tidvasskilnaden. Sibir står derfor for 10 % av den
totale fiskefangsten på verdsbasis.

Industrien vart utvikla i mellomkrigstida (1920- og 1930-talet) og auka kraftig
under den andre verdskrigen, men har minka kraftig att etter Sovjetunionen
kollapsa. På eit tidspunkt var det store sfabrikkar i Vest-Sibir og mange sjølv
rundt Bajkalsjøen, men desse er i dag stort sett lagt ned.

Sibir har ein folketettleik på om lag tre menneske per kvadratkilometer. Dei
fleste innbyggajarane er russarar og russifisert ukrainarar. Etniske russarar
stammer frå slavarar som levde i Aust-Europa fleire hundre år sidan. Det er om
lag 400 000 etniske tyskarar som lever i Sibir. Mongolske og tyrkiske folk som
burjatarar, tuvinianarar, jakutar og sibirske tatarar levde opphavleg i Sibir og
etterkomarane av desse held framleis til her. Andre etniske folkegrupper er
ketfolk, evenkar, tsjuktsjarar, korjakar og jukaghirar. Det er estimert at det
bur 1 million kinesarar og over 50 000 koreanarar i Fjerne Austen føderale
distrikt.

Om lag 70 % av innbyggjarane i Sibir bur i byar. Dei fleste av desse igjen bur i
leilegheiter. Mange innbyggjarar i meir landlege område lever enkelt, men romleg
i tømmerhus. Novosibirsk er den største byen i Sibir med om lag 1,5 millionar
innbyggjarar. Andre store byar er Tobolsk, Tomsk, Krasnojarsk, Irkutsk og Omsk.

Det er mange forskjellige trussamfunn i Sibir, inkludert ortodoks kristendom,
islam, tibetsk buddhisme og andre trusretningar innan kristendom. Det er
estimert at 70 000 jødar lever i Sibir. Den dominerande gruppa er den
russisk-ortodokse kyrkja. Dei innfødde har derimot hatt sine eigne religionar i
fleire hundreår.

Mange byar i Sibir, som Petropavlovsk-Kamtsjatskij, har ikkje vegsamband til
andre store byar i Russland og Asia. Den beste måten å reise gjennom Sibir på er
med den transsibirske jernbanen. Han går frå Moskva i vest til Vladivostok i
aust. Toget har andreklasses kupéar med fire senger eller førsteklasses kupéar
med to senger og ei restaurantvogn. Byar som ikkje ligg nær jernbanen når ein
enklast med fly.



https://nn.wikipedia.org/wiki/Seychellane

Seychellane er ein øystat som ligg aust for det afrikanske fastlandet i Det
indiske havet, nordaust for Madagaskar. Landet inneheld 115 øyar, den største og
folkerikaste av dei er Mahé. Med eit folketal på om lag 80 000 er Seychellane
den minst folkerike av dei sjølvstendige statane i Afrika.

Seychellane ligg 1 600 km aust for Afrika og 300 km nordaust for Madagaskar.
Mauritius og Réunion ligg sør for øyane, Komorane og Mayotte sørvest, og
Maldivane nordaust.

Seychellane har tropisk klima, og den årlege nedbørsmengda varierer med høgda.
Nedbøren er litt større på sørsida av øyane, som er utsett for den dominerande
søraustlege passatvinden. Det regnar godt året rundt, men dei våtaste månadane
er frå november til mars. I juni-november litt kjøligare på grunn av
søraustpassaten. Port Victoria har ein årleg nedbørsnormal på 2351 mm.
Seychellane vert sjeldan råka av tropiske syklonar. Kombinasjonen av høge
temperaturar og høg relativ fukt vert utjamna av sjøbrisen, men nettene kan vere
nokså klamme.

Den isolerte øygruppa var folketom då ho første gongen blei nedteikna på kart av
portugisiske oppdagarar, i 1505. Ho blei noko brukt som landestad for sjøfart
mellom Afrika og Asia, mellom anna av sjørøvarar, fram til Frankrike byrja å ta
kontroll over henne frå 1756. Øyane blei då kalde opp etter den franske
finansministeren Jean Moreau de Sechelles. Frankrike og Storbritannia stridde
lenge om makta over Seychellane, men i 1814 vart øyane britisk koloni.

Etter sjølvstendet frå Storbritannia i 1976 vart eit kommunistisk statskupp
gjennomført (i 1977), og France-Albert René, leiar for the Seychelles People's
Progressive Front (FPPS) tok makta og einpartidiktatur vart innført.

I 1993 vart demokratiet gjeninnført, men René hadde makta heilt fram til 2004,
då den noverande presidenten James Michel tok over.



https://nn.wikipedia.org/wiki/SI-systemet

SI-systemet (frå fransk Système International d'Unités) er det internasjonale
systemet for måleiningar. Formålet med systemet er å danne ein standard einingar
som kan nyttast til vitskaplege, tekniske såvel som kvardagslege målingar.

SI er bygd opp av sju fysisk definerte grunneiningar og to geometrisk definerte
supplementseiningar. Desse har ein så kombinert til ulike avleia einingar.

SI-systemet vart oppretta i 1960 av Generalkonferansen for mål og vekt i Paris
og er utforma av den internasjonale komiteen for mål og vekt (CGPM). Systemet er
ei vidareføring av MKSA-systemet (metersystemet) som vart tilrådd i 1948 for
bruk i alle land som hadde vedteke meterkonvensjonen. Det er dette systemet som
med nokre endringar og tillegg har blitt til SI-måleeiningar. SI-systemet vart
innført i Noreg ved kongeleg resolusjon av 19. juni 1977.

SI-systemet skriv seg frå ikring 1640. Franske vitskapsfolk utforma det, og
spreidde seg med den franske revolusjonen i 1789. Systemet forsøkte å definere
einingar på ikkje-vilrkårleg vis, og dette passa godt, sidan folkevett stod
sentralt til ideen for revolusjonen.

I Noreg vart systemet vedteke ved lov 22. mai 1875, og kjend gyldig frå 1. juli
1882. I Danmark ved lov 4. mai 1907, kjend gyldig frå 1. april 1916, Sverige ved
lov 22. november 1878 kjend gyldig frå 1. januar 1889, og Finland ved lov 16.
juli 1886 kjend gyldig frå 1. januar 1892.

Dei sju fysisk definerte grunneiningane og to geometrisk definerte
supplementseiningane er blitt kombinerte til ulike avleia einingar. Sjølv om
SI-systemet har einingar som dekker så godt som alle mål, finst det ein del
einingar som er særs utbreidt i daglegtale utan å inngå i sjølve systemet og som
ein har blitt samde om å bruke som tilleggseiningar.



https://nn.wikipedia.org/wiki/Runer

Runer er dei gamle germanske og nordiske skriftteikna. Dei er inspirerte av det
greske/latinske alfabetet, men har òg mange skilnadar. Mellom anna er runene
spissare enn dei avrunda romerske bokstavane, ettersom dei skulle rissast i tre
eller stein. Dei eldste runefunna er gjort i Danmark og stammar frå rundt år
200.

Runer var nytta i dei germanske områda frå tida like etter Kristi fødsel fram
til 1800-talet, dei siste hundreåra rett nok berre i særskilde høve. Ei av dei
eldste runeinnskiftene, og truleg den eldste kjende i Noreg, er funnen på ein
spjotspiss frå Øvre Stabu på Toten og lyder «raunijaR» (=røyner, opplever,
erfarer) frå om lag 200 e.Kr.

Dei eldste runeinnskriftene var skrivne med den eldre fuþarken som inneheldt 24
teikn og gjekk ut av bruk før vikingtida. I synkopetida (500–7/800) vart
runerekka forenkla, både i form og omfang. Teikna vart forenkla slik at kvart
teikn hadde maksimalt ein loddrett strek, og teikna vart reduserte til 16. Dei
yngre runene, mellomalderrunene, varierte fra frå stad til stad, men ein kan
tala om eit særskilt norsk runealfabet i mellomalderen.

Saman med kristendomen kom det latinske alfabetet etter vikingtida, men runer
vart framleis nytta i mange hundre år. Kongelege og kyrkjelege skrivingar vart
gjorde med det latinske alfabetet, medan kvardagslege skrivnader vart gjorde med
runer, t.d. merkelappar på reisegods og korte meldingar. Samstundes vart
runealfabetet utvida med teikn som samsvara med det latinske.

Etter om lag 1400 gjekk runene ut av dagleglivet, men kunnskapen om dei var
framleis kjend sjølv om dei som nytta dei, ofte vart sett som trollkunnige. Så
seint som på 1800-talet vart runer nytta i einskilde isolerte samfunn, til dømes
Dalarne i Sverige.

Einskilde runeteikn har òg vorte nytta saman med latinske, t.d. vart m-runa,
kalla «maðr» (mann), ofte nytta som forkorting for ordet «mann» midt inne i
tekstar som elles er skrivne med blekk på pergament. Den islandske bokstaven «þ»
er eit runeteikn som har vorte tilpassa det latinske alfabetet.

Uttrykket «å stava» kjem frå at kvar rune i det yngste runealfabetet hadde ein
stav.



https://nn.wikipedia.org/wiki/RMS_%C2%ABTitanic%C2%BB

RMS (også SS) «Titanic» var eit britisk passasjerskip som forliste på
jomfruturen sin mellom Southampton og New York. Seint om kvelden 14. april 1912
trefte skipet eit isfjell, og over midnatt 15. april sokk skipet.
«Titanic»-forliset, der mellom 1350 og 1512 personar omkom og berre 705
overlevde, er ei av dei største og mest kjende maritime katastrofane i fredstid.
Det nøyaktige talet på omkomne er aldri fastslått. Reiarlaget (White star
line/Cunard) oppgav eitt tal, Handelsdepartementet eitt anna, og
granskingskommisjonen eitt tredje.

White Star Line-skipet «Titanic» var eit passasjerskip i «Olympic»-klassa. Det
vart bygd ved Harland & Wolf's båtbyggeri i Belfast. Då det vart bygd var det
det største skipet i verda og blant dei mest luksuriøse. Skipet var 269 m langt
og 28 m bredt og var i si tid verdas største passasjerskip. «Titanic» bar
prefikset RMS (Royal Mail Steamer) i tillegg til SS (Steam Ship), fordi det
frakta post under kontrakt med det britiske postverket. Skipet hadde fire
skorsteinar, men berre tre av dei var i bruk – den fjerde var eni såkalla
«dummy», lagt til for å gje inntrykk av eit sterkare skip, og vart berre nytta
til avtrekk frå byssa. «Titanic» hadde eit mannskap på 885 (884) og var bygd for
3300 passasjerar. Skipsskroget var inndelt i fleire seksjonar, slik at skipet
ville halde seg flytande sjølv om delar av skroget vart fylt med vatn.

«Titanic» var det første og siste på ei rekkje område. Det var det siste
passasjerskipet som opererte med tre strengt fråkilde klassar. Det skal også ha
vore det fyrste som tok i bruk SOS som naudsignal i staden for CQD, som då var
det vanlege.

«Titanic» forlét Southampton den 10. april klokka 12 og sette kurs for Cherbourg
i Frankrike og deretter Queenstown (nå Cobh) i Irland for å sleppe av og på
passasjerar. Deretter sette det over Atlanteren med kurs for New York - med 1316
passasjerar og eit mannskap på 885. Planen var at «Titanic» skulle vere i New
York berre sju dagar seinare. Kaptein under overfarten var den erfarne Edward J.
Smith. Om bord var også konstruktøren av skipet, Thomas Andrews, og direktør for
White Star Line J. Bruce Ismay.

«Titanic» mottok ei rekkje åtvaringar om isfjell og tok omsyn til dette ved å
leggje kursen om lag 20 km lenger mot sør, men ein sette ikkje ned farten på
skipet. Klokka 22.45 på pos. 41° 46’ N , 50° 14’V, den 14. april 1912, fekk
utkikksmannen Fredrick Fleet auge på eit stort isfjell og fekk varsla styrmannen
som beordra skipet til å ta ein krapp babordsving og reversere propellane for å
styre unna. Dette var ikkje tilstrekkeleg, og skipet trefte isfjellet på
styrbord side. Isfjellet laga ei rivne som gjekk langs fem av de vasstette romma
i skroget, eitt meir enn det skipet kunne tole. Etter kvart som skipet sokk
fløymde vatn over i dei neste romma.

Det var tidleg klart at skadane var alvorlege nok til å senke skipet, og
livbåtane vart klargjort for evakuering av skipet. Sidan reglementet omkring
livbåtkapasitet på den tida berre tok omsyn til skipet si vekt og ikkje
passasjertal, hadde ikkje «Titanic» nok livbåtar til alle om bord. Dette trass i
at skipet hadde fleire livbåtar om bord enn det regelverket stilte krav om. Dei
livbåtane som var tilgjengelege vart i alle høve ikkje fylde opp, til dømes vart
den fyrste livbåten med plass til 65 personar sett på vatnet med berre 28
personar. Det var også ein livbåt berekna for 65 personar som vart sjøsett med
berre 12.

Dei overlevande vart plukka opp av Cunard-skipet «Carpathia» og tekne med til
New York. 328 omkomne vart funne og dei fleste av dei vart gravlagd i Halifax i
Nova Scotia.

Vraket vart funne 1. september 1985 av eit fransk-amerikansk team leia av
Jean-Louis Michel og Robert Ballard. Oppdaginga av vraket stadfesta at skipet
hadde brotna i to.

Forliset har vorte dramatisert i fleire filmar, mest kjend er den oscarløna
Titanic frå 1997, regissert av James Cameron. Mange reknar derimot filmen A
night to remember frå 1958 som den beste. Filmen er basert på Walter Lord si bok
med same namn. Det er óg utgjeve mange bøker om Titanic-forliset.

Det var 31 norske statsborgarar om bord. 28 av desse var på tredjeklassedekket,
medan berre Arne Fahlstrøm var passasjer på andre klasse medan far og dotter
Østby reiste på første klasse. I alt omkom 21 nordmenn under forliset.
Nordmannen Olaus Abelseth overlevde og vitna for granskinga til det amerikanske
senatet.

I 2007 var berre to overlevande etter forliset i live: Barbara Joyce West
Dainton og Elizabeth Gladys «Millvina» Dean.

Walter Lord: Titanic: Skipet som ikke kunne synke oversatt, (med tillegg om
norske passasjerer) av Jostein Nyhamar



https://nn.wikipedia.org/wiki/Oslo_kommune

Oslo kommune er ein kommune som ligg i indre Oslofjorden.
Administrasjonssenteret er Oslo, hovudstaden i Noreg.

Kommunen Oslo har både kommunale og fylkeskommunale funksjonar, og omfattar
fjordstrekninga mellom munningen av Lysakerelva i vest og munningen av
Gjersøelva i søraust og strekker seg nordover inn i Nordmarka. Kommunen grensar
til fylka Akershus, Buskerud og Oppland. Kommunane han grensar til er Nittedal,
Skedsmo, Lørenskog og Enebakk i aust, Bærum og Ringerike i vest, Ski og Oppegård
i sør, og Lunner i nord.

Oslo har sidan 1837 fått fleire utvidingar i Aker, det tidlegare heradet som låg
omkring byen. Dei største utvidingane blei gjennomført i 1859 og i 1878, før
resten av Aker blei lemma inn i Oslo i 1948. Eit mindre område,
Tangerud-området, blei overført frå Skedsmo i 1980.

Kommune- og bysymbolet til Oslo blei godkjent 1624 og viser ein mannsperson med
tre piler, ein møllestein og ein glorie sittande på ei trone med løveforma
sidestykke, under føttene ligg ei kvinne og i bakgrunnen er fire stjerner.
Omskrifta «Unanimiter et constanter Oslo» blir til vanleg omsett som einig og
fast, Oslo. Seglet er opphavleg frå 1300-talet og finst i fleire versjonar etter
dette. Dagens utgåve kom i stand til byjubileet 1924. Motivet refererer til
segna om Hallvard Vebjørnsson og døden hans.

Av arealet i Oslo på 454 km2 høyrer om lag 307 km2 til Oslomarka. Grensa mellom
Oslomarka og byggesonen blei trekt i slutten av 1930-åra, og det har berre vore
små justeringar sidan det. Av dei resterande rundt 147 km2 var i 1994 112 km2 av
dette bygd grunn, der 64 km2 av det var brukt til bustader. Større ubygde areal
i byggesonen finst berre på Søndre Nordstrand i søraust. Dessutan finst det
einskilde mindre, ubygde areal rundt om i byen.

Fleire øyar med verdfull fauna, flora og geologi, og dessutan med ei interessant
kultursoge, ligg i det området av indre Oslofjord som høyrer med til Oslo, så å
seia i hamnebassenget i byen. Av verneomsyn gjeld det restriksjonar av ymse slag
for dei fleste øyane. Somme av øyane har bru til fastlandet og har fast
busetnad, andre er friområde med badeplassar eller område for private
fritidshus, og har samband til byen (Vippetangen) med rutebåt med same takst og
vilkår som det kollektive transportsystemet elles i Oslo.

I tillegg til byen Oslo, ligg tettstaden Movatn i Oslo kommune, på grensa mot
kommunen Nittedal.

Oslo har hatt ei parlamentarisk styreform sidan 1986. Det betyr at kommunen har
eit byråd - tilsvarande Regjeringa, og eit bystyre - tilsvarande Stortinget.
Byrådet blir valt av bystyret og er avhengig av støtte frå bystyret for å bli
sitjande. Frå 1992 har byråda den direkte leiinga av sine respektive
byrådsavdelingar, på linje med forholdet mellom statsrådane og departementa. Det
er byrådet sjølv som bestemmer kor mange og kva for byrådsavdelingar det skal
ha.

Oslo kommunestyre, og høgste styresmakt for avgjerder, er bystyret med 59
medlemmer. Bystyret er delt inn i fire fagkomitear, i tillegg til finanskomiteen
og forretningsutvalet. Leiarane og nestleiarane av komiteen er politikarar på
heiltid. Bystyret blir leid av ein ordførar. Ordføraren blir valt av og mellom
medlemmane i bystyret. Valet skjer på det konstituerande møtet til bystyret.
Ordførarvervet, som i andre kommuner, er det sentrale politiske tillitsvervet. I
det nye styringssystemet er vervet i større grad enn tidlegare lagt til
representative oppgåver. Oslo er frå 2004 delt inn i 15 bydelar med kvar si
forvalting og eit folkevalt bydelsutval. Sidan 2007 har bydelsutvala blitt valt
ved direkteval. Bydelane har ansvaret for primærhelsetenester og sosialtenestene
i sine bydelar, frå 2004 utvida med enkelte andre funksjonar som
skolefritidsordninga, forvalting av lokale parkar, transporten for
funksjonshemma og forvalting av enkelte økonomiske bustadtilskot.

Oslo har fylkeskommunal status frå 1842. Før dette høyrde Oslo til Akershus
fylke. I geografisk forstand har kommunen og fylket Oslo vore synonyme med
kvarandre.

Som fylke utgjer Oslo eit eige valdistrikt ved stortingsval, og sender 19
representantar til Stortinget inkludert utjamningsmandat. Oslo har derimot ikkje
nokon eigen fylkeskommunal administrasjon eller noko folkevalt organ på
fylkesplan. Desse funksjonane blir tekne av tilsvarande kommunale institusjonar.
Oslo har felles fylkesmann med Akershus fylke og dei fleste statlege organa på
fylkesnivå er delt mellom dei to fylka.

Oslo kommune omfattar fem prosti med 38 sokn i Den norske kyrkja. Prostia er
Nordre Aker, Oslo domprosti, Søndre Aker, Vestre Aker og Østre Aker /
Groruddalen. Alle høyrer til Oslo bispedømme, som har sete i Oslo.

På Blindern er middeltemperaturen –4,3 °C for januar, 16,4 °C for juli og 5,7 °C
for heile året. Den høgaste temperaturen som er målt her er 34,2 °C (august
1982), og den lågaste temperaturen –26,0 °C (januar 1941). September er den
våtaste månaden av året med ein normalnedbør på 90 mm. Februar er den turraste
med 36 mm, medan normalen for heile året er 763 mm. I snitt kjem det 1 mm nedbør
eller meir 113 dagar av året.



https://nn.wikipedia.org/wiki/Ordbok

Ei ordbok er eit oppslagsverk som inneheld eit utval av orda i eit språk eller
ein språkvariant. Ho fortel korleis ein stavar orda og gjev gjerne bøyingar,
uttalehjelp, eksempel på bruk og ordsoga, eller etymologien, til orda. Ordboka
gjev enten ei forklaring av kva tyding ordet har, på same språk, eller, dersom
det er ei ordbok mellom ulike språk, ho gjev tilsvarande ord eller eit
forklarande uttrykk på det andre språket. Orda i ei ordbok er som regel ordna
alfabetisk eller i ei tilsvarande rekkefølge basert på uttale.

Ordbøker kan ha som mål å skildra alle ord som er blitt dokumentert brukte i eit
visst språkområde nokon gong, eller kan konsentrera seg om eitt enkelt fagfelt.

Det vert skilt mellom ordbøker og leksika. Ordbøker fortel om ord og kva tyding
dei har, mens leksika fortel om ting, om kva dei er. Det er òg mogleg å
kombinere ordbøker og leksika i same oppslagsverk, dei blir kalla sakordbøker.
Ordlister skil seg frå ordbøker ved at dei ikkje gjev tyding, saksopplysningar
eller omsetning av oppslagsorda, men berre oppslagsforma, evt. med grammatisk
informasjon. Ordlister er ofte normative, som Svenska Akademiens ordlista över
svenska språket, som gjev opplysning om korrekt skrivemåte og bøying av det
svenske ordforrådet.

Ordbøker kan delast inn etter ulike kriterium. Dei kan delast inn etter
rekkjevidde, i allmennordbøker og spesialordbøker, som tar opp berre delar av
ordforrådet. Dei kan delast inn etter om ordboka tar for seg eit bestemt
språksteg (t.d. i dag), eller etter om ho dokumenterer utviklinga av ordforrådet
over tid. Ordbøker kan vere deskriptive eller normative, men i praksis vil ofte
også deskriptive ordbøker bli oppfatta normativt av brukarane. Det er vanleg å
dele ordbøker inn etter talet på objektspråk i ordboka (eitt, to, eller fleire).

Tospråklege ordbøker blir delt inn i resepsjonsordbøker og produksjonsordbøker.
Den første typen er laga for at brukaren skal kunne forstå tekst på
framandspråket, den andre typen for at ho eller han skal kunne produsere tekst
på framandspråket. Dei tospråklege ordbøkene mellom norsk og dei store
skolespråka som blir gjeve ut for norske skoleelevar og studentar er gode døme
på dette: Den engelsk-norske ordboka er ei produksjonsordbok, og den
norsk-engelske ordboka er ei resepsjonsordbok. Ingen av desse ordbøkene er
skrive for engelske brukarar. Mellom to ulike språk trengst det med andre ord
fire ordbøker; eitt sett resepsjonsordbøker og produksjonsordbøker den eine
vegen, og eit tilsvarande sett den andre. For andre språkpar enn dei som kan
selje til ein skolemarknad, er det som regel ikkje ressursar til å lage fleire
typar ordbøker, slik at ei og same ordbok må oppfylle fleire ulike funksjonar.
Dei tospråklege ordbøkene nedanfor (Cannelin, Berkov) er gode døme på ordbøker
som klarer å ta omsyn til begge behova til begge brukargruppene.

Ei av dei eldste ordbøkene me kjenner var skriven på latin under keisar
Augustus. De Significatu Verborum (Om meining av ord) var samla av Verrius
Flaccus og har overlevd fram til i dag i forkorta utgåve. Boka inneheldt
vanskelege og arkaiske ord som var illustrerte med sitat frå tidlege romerske
forfattarar.

Shuo wen jie zi frå tidleg på 100-talet var den første ordboka over kinesisk.
Forfattaren Xu Shen ordna orda etter radikalar.

Dei første norske ordbøkene kom ut på 1600-talet. Termini Juridici av Jens
Bjelke som kom ut i 1634 var ei juridisk ordbok som forklarte norske lovtermar
på dansk og latin. Ti år seinare kom Den Norske Dictionarium eller Glosebog av
Christen Jensøn, med ord og uttrykk frå Sunnfjord forklarte på dansk. Ivar Aasen
var den første som samla inn og systematiserte det norske ordforrådet. 8Ordbog
over det norske Folkesprog frå 1850 skulle vera grunnlag for eit nytt norsk
skriftspråk.



https://nn.wikipedia.org/wiki/Offisielt_spr%C3%A5k

Offisielle språk er språk som etter lova i eit land skal nyttast i offisiell
korrespondanse og dokumentasjon. Om eit land har fleire offisielle språk, kan
det vere reglar for kva språk som kan, skal eller bør nyttast i ulike
samanhengar.

Halvparten av landa i verda har offisielle språk. Nokre land har berre eitt
offisielt språk, slik som Albania, Frankrike, Island, Japan og Tyskland. Andre,
som Belgia, Finland, Afghanistan, Paraguay, Bolivia, India, Sveits og Sør-Afrika
har fleire offisielle språk.

Nokre land, som Noreg, Irak, Italia og Spania, har eitt offisielt språk for
landet, men andre medoffisielle språk for enkelte viktige regionar. Norsk har
dessutan to offisielle målformer, nynorsk og bokmål. Fleire norske kommunar har
samiske språk eller kvensk som offisielle språk saman med norsk. Andre land, som
USA, har ingen offisielle språk, men offisielle språk i enkelte delstatar. Til
slutt er det dei landa som ikkje har noko offisielt språk i det heile, som
Australia, Eritrea, Luxembourg, Sverige, Tuvalu og Storbritannia.

Kolonialisme og/eller nykolonialisme har i nokre land ført til at det offisielle
språket og lærespråket ikkje er det same som nasjonalspråket eller det mest
nytta språket. Dette gjeld for land i Afrika og på Filippinane. I kontrast til
dette, er irsk offisielt språk i Irland, og det skyldast nasjonalisme. Det er
berre ein liten minoritet i Irland som kan snakke irsk, mens fleirtalet nyttar
engelsk. Det same gjeld for New Zealand der engelsk er morsmålet til dei fleste,
mens maori er eit offisielt språk med stor plass i det offentlege.



https://nn.wikipedia.org/wiki/Nytt%C3%A5r

Nyttår eller nyår er feiringa av overgangen mellom to år. Alle kulturar som
måler tid i år, har ei eller anna form for nyttårsfeiring. Feiringa kan innebera
eit oppgjer med det gamle og planar eller gode ønske for det nye. I tillegg held
ein gjerne fest med god mat og drikke, og gode ønske for det nye året.

Ein del av nyttårsfeiringa kan òg vera vigd ettertanken, både når det gjeld kva
ein har gjort i det førre året, og kva ein kan gjera annleis i det neste. I
Noreg er nyttårsforsett eit døme på dette.

Fyrverkeri og mykje bråk er vanleg under mange ulike nyttårsfeiringar. Ein
gammal grunn til dette er at det skremmer vekk vonde ånder og hendingar frå det
nye året.

Den gregorianske kalenderen blir i dag brukt over heile verda, og feiringa av
denne opphavleg vestlege nyttårsdagen har derfor stor utbreiing. I nyare tid har
nyttårsaftan fått større tyding som feiringsdag. Ho blir markert over
størstedelen av verda med festar, fyrverkeri og liknande, med eit klimaks rundt
midnatt.

Det nye året byrjar den 1. januar, men det har ikkje alltid vore slik. I gammal
europeisk tradisjon var det vanleg å feira årsskiftet i samband med våren, rundt
vårjamdøgn i mars månad. I den romerske kalenderen byrja nye år med dagen då nye
konsular byrja embetet sitt. Dette var kanskje opphavleg 1. mai, den 15. mars
frå 222 f.Kr. til 154 f.Kr., og deretter 1. januar. Dette var også dagen då det
romerske senatet opna. Då Julius Cæsar innførte den julianske kalenderen i 45 f.
Kr., gjorde senatet den 1. januar til den offisielle byrjinga på året.

I mellomalderen kunne ein feira nyttår til høgst forskjellige tider, gjerne
viktige hendingar frå kyrkjeåret.

I 1582 la pave Gregor XIII nyttåret til 1. januar under kalenderreformarbeidet
sitt som blei til den gregorianske kalenderen.

Sidan 1600-talet har den katolske kyrkja byrja kyrkjeåret den første søndagen i
advent.

I den franske revolusjonskalenderen byrja det nye året ved haustjamdøgn, som
regel tilsvarande 22. eller 23. september. Dette var primidi Vendémiaire, den
første dagen i den første månaden.

Dei ulike indiske folkegruppene har fleire ulike nyttårsfeiringar, som kan vera
sekulære eller religiøse. Hinduar frå Gujarat feirar nyttår to dagar etter
divali. Teluguar og kannadaer feirar nyttår rundt vårjamdøgn. Tamilar av alle
religionar feirar varudapirappu i midten av april. Bengalsk nyttår kjem midt i
den varmaste årstida og omfattar mellom anna ei bøn for regn.

Nyttårsfeiringa har òg spreidd seg til land som har vore påverka av indisk
kultur, som Thailand, der ein feirar songkran frå 13. til 15. april mellom anna
ved å hella vatn over folk.

På Bali feirar ein nyepi, ein dag for stille, som følgjer sakakalenderen og
nymånen. Kvelden før dagen lager ein mykje støy, medan dagen etter held alle seg
i ro heime.

Rosj hasjaná (hebraisk for «årsbyrjing») kjem 163 dagar etter pesach. Ettersom
den jødiske kalenderen følgjer måneåret, endrar datoen på feiringa seg frå år
til år. Høgtida er til minne om då verda blei til, og inneber eit oppgjer med
seg sjølv og å prøva å forbetra seg sjølv føre det neste året.

Kinesisk nyttår fell vanlegvis på den andre nymånen etter vintersolkverv, ein
gong i tida frå 21. januar til 21. februar. Dei kinesiske åra har ikkje namn,
men følgjer to syklusar, ein på tolv dyr og ein på fem element. Når ein
dyresyklus er slutt, tek ein ny til, med eit nytt element. Dagen blir feira av
kinesarar i Kina og i dei mange utvandrarmiljøa elles i verda, med fyrverkeri,
dragedans og pengegåver, som skal bringa lukke.

Fleire andre land, som Korea og Mongolia, feirar nyttår som er avleia av det
kinesiske. Vietnamesisk nyttår (Têt Nguyen Dan eller berre Têt) og fell på same
dagen som det kinesiske.

Japan følgde tidlegare det same kalendersystemet som Kina, men gjekk over til
den gregorianske kalenderen i 1873, då dei òg flytta feiringa til 1. januar.
Nyttårsfeiringa, o shogatsu, har likevel fortsatt mange likskapar med den
kinesiske.

I den muslimske kalenderen kjem nyttår ved byrjinga av månaden muharram.
Kalenderen følgjer måneåret, på rundt 354 dagar, og feiringa tek til så snart
ein kan sjå nymånen.

Nyttåret markerer Muhammed si flukt, hidjra, frå Mekka til Medina. Hendinga blir
markert, men dagen er ikkje like viktig som i andre kulturar. Særleg for
sjiamuslimane er det byrjinga på ei sørgetid, ettersom ein minnest Hussein,
barnebarnet til Muhammed, som blei drepen i slaget ved Karbala, då. Denne
sørgehøgtida blir òg kalla muharram.

Navroz (farsi for nyttår) er namnet på nyttårsfeiringa til iranarar av alle
religionar, til folk frå område tidlegare omfatta av Persarriket, og til bahaiar
og parsarar, begge religionar som har opphav i Persia. Navroz kjem ved
vårjamdøgn, 20. eller 21. mars. Ulike trusretningar tel år med ulike
utgangspunkt.



https://nn.wikipedia.org/wiki/Norheimsund

Norheimsund er kommunesenteret i Kvam herad i Hordaland fylke. Namnet er bygd
opp av orda nor som tyder 'trongt sund', heim og sund. Det viser til sundet
mellom Movatnet og Hardangerfjorden. Bygda ligg 74 km (ein time køyring med bil)
frå Bergen langs Fylkesveg 7 på nordsida av Hardangerfjorden. Ein av dei best
kjende fossane i landet, Steinsdalsfossen, ligg ved Norheimsund.

Norheimsund er handelssenteret i ytre Hardanger, og har om lag 50 butikkar og
fleire tenester. Her er det gjestekai med service-bygg, ny kaipromenade, og det
er lagt ned eit stort sjakkbrett i skifer i eit amfi. Kvam herad fekk
tettstadsprisen 2000 for sitt arbeid med sjøsida i Norheimsund. I 2013 vann
Norheimsund Statens pris for attraktiv stad. Prisen vart delt ut av kommunal- og
regionalminister Liv Signe Navarsete.

Sandven Hotel og Hardanger Fartøyvernsenter ligg i Norheimsund. Begge er tildelt
Olavsrosa for å vera eit fyrtårn i Norsk Kulturarvs produktspekter. Kyrkja i
Norheimsund, invigd i 1992, er bygd på på dugnad og med innsamlingar. Borgstova
på Vikøy prestegard er kjend som «Tidemandstova», fordi biletkunstnaren Adolph
Tidemand henta inspirasjon til fleire av måleria sine her, mellom anna
Haugianarane.

Norheimsund er også eit trafikknutepunkt, og har båtruter mot Utne og Eidfjord,
bussruter mot Bergen, mot Voss, og mot Vikøy, Tørvikbygd, Jondal, Strandebarm og
Kvinnherad. Lokalavisa for Kvam og Jondal, Hordaland Folkeblad, kjem ut i
Norheimsund.

Delen av Hardanger der Norheimsund ligg er fruktbar, og det har truleg budd folk
her heilt sidan siste istida. Helleristingar i området er datert til om lag 4000
fvt.

Bybrannen i Bergen gjer at registreringar før 1600-talet er mangelfulle. Det er
ingen registreringar som er att frå før 1300-talet. Den tidlegaste
dokumentasjonen er ei rettssak om naustrekkja på Sandven som er dokumentert
tilbake til midten av 1300-talet.

Klyngjetun er ein byggeskikk som går tilbake til vikingtida, og fanst i
Norheimsund fram til utskiftingane frå midten av 1800-talet til midten av
1900-talet. Klyngjetun danna eit vern mot ytre fiendar samstundes som dei var
ein effektiv måte å nytta ressursar på. Dei var likevel utsette for brann, og
både klyngjetunet i Botnen og på Steine brann ned på 1800-talet og førte til
utflytting. På Fykse er mykje av det gamle klyngetunet bevart den dag i dag.

På naustplassen for gardane i Steinsdalen vart det i 1850-åra etablert handel og
hotell. Sentral i dette var Nils Skutlaberg som seinare tok namnet Nils Sandven.
Her vart det bygd opp eit sentrum kalla «Grova».

Den fyrste brua over Straumen vart tekenn i bruk i 1876. Restane av brustolpane
kan ein enno sjå på vestsida av noverande bru. Bogebrua i stein vart bygd i
1909. Fylkesveg 7 går i dag over ei betongbru som vart bygd på 1970-talet.

Vegen over Tokagjelet mot Bergen vart påbyrja i 1900 og stod ferdig i 1907.
Arbeidet vart utført ved at arbeidarane vart firt ned frå fjellet og hang ut frå
fjellsida. Hammar og meisel var også festa med tau.

Heile det sentrale butikkstroket i Norheimsund vart lagt i oske under ein
storbrann fredag 7. oktober 1932. Senteret vart bygd opp igjen i ein
funksjonalistisk arkitektur i tida 1932 til 1934.

Under den andre verdskrigen hadde okkupasjonsmakta ein stor trengingsleir i
Norheimsund, og det vart bygd store forsvarsanlegg mot fjorden.

Etter krigen har tettstaden stadig vorte bygd ut med fleire innbyggjarar og
fleire verksemder og butikkar. I 1986 budde det 1 648 menneske i Norheimsund, i
1999 hadde talet auka til 1 987 og i 2005 til 2 146. Det er vanleg å sei at
Vikøy og Steinsdalen inngår i Norheimsund. Det samla folketalet for desse
bygdene var 3 247 i 2003.

Avisa Hordaland Folkeblad (grunnlagt i 1873) vert gitt ut i Norheimsund. Dette
er den eldste noverande lokalavis i Noreg.

Norheimsund sentrum blir kalla Grova, og ei nemning på folk frå Norheimsund er
grovalark. Dette var tidlegare ei nedsettjande nemning men er no nøytral.

Det har ofte vore bygdestrid mellom Norheimsund og «tvillingbygda» Øystese. Sist
blussa dette opp då Kvam heradsstyre i 2006 røysta for at ungdomsskuleelevane i
bygdene skulle samlast i Kvam ungdomsskule i Øystese.



https://nn.wikipedia.org/wiki/Nesledyr

Nesledyr (Cnidaria) omfattar mellom anna maneter, korallar og sjøanemoner, og er
biradiale dyr som har fått namn etter dei lammande neslecellene, eller
cnidocyttane, sine. Gruppa er utbreidd i saltvatn og ferskvatn, og utmerker seg
evolusjonshistorisk som dei første organismane med ekte vev, mellom anna nervar
og musklar.

Nesledyra er såkalla diploblastiske dyr, det vil seie at vevet kjem frå to
embryonale cellelag me kallar endo- og ektodermen. Orda er avleidd frå latin, og
fortel kvar på embryo dei sit – dei endoderme cellene sit rundt urtarmen på
innsida av dyret og utviklar seg etter kvart til gastrodermis, som kler innsida
av magen til nesledyra. Ektodermen på si side sit på utsida og blir epidermis.
Mellom desse to cellelaga ligg eit tredje lag; den gele-aktige mesoglea. Denne
tener til å stabilisera dyret, men vert ikkje rekna som ekte vev: Det består
ikkje av celler; dei gongane celler finst her kjem dei alltid opphavleg frå
epidermis eller gastrodermis.

Nesledyra lever som filtrerarar eller rovdyr, avhengig av leveviset og
storleiken deira. Dei fleste lever hovudsakleg av små krepsdyr og anna plankton
som dei fangar med neslecellene sine. Når ein næringspartikkel kjem i kontakt
med den såkalla cnidocoilen på neslecella, utløysar det nematocysten, ein slags
tentakkel. Denne lammar og heldt fast byttet, som så vert trekt inn i munnen på
dyret av kontraktile musklar. Frå munnen går byttet inn i den gastrovaskulære
hola, som svarar til ”kroppshola” til dyret. Her skjer all den ekstracellulære
fordøyinga i organismen, i tillegg til utskiljing av egg og sæd og noko
gassutveksling. Hola har i motsetnad til analoge strukturar hjå mange andre
organismar berre ei opning; noko som vil seie at ekskresjon og næringsopptak går
føre seg gjennom dei same kanalane.



https://nn.wikipedia.org/wiki/Nedb%C3%B8r

Nedbør er eit meteorologisk samlingsnamn for ulike former av vatn som fell ned
frå himmelen. Det kan koma i form av regn, snø, hagl, underkjølt regn, virga og
sludd. Nedbør er ein svært viktig del av vasskrinslaupet, og er kjelda til
mesteparten av ferskvatnet på jorda. Kondensering som dogg eller skodde blir
ikkje rekna som nedbør.

Nedbør blir danna i samband med at relativ varm og fuktig luft stig. Når lufta
blir avkjølt byrjar vassdamp å kondensere på kondensasjonskjerner og dannar
skyer. Når skydropane har blitt store nok kan to prosessar føre til nedbør,
koalesens og bergeronprosessen.

Koalesens skjer når vassdropar kolliderer og smeltar saman til større dropar,
eller når vassdropar frys på ein iskrystall. På grunn av luftmotstanden er
vassdropane i ei sky meir eller mindre stasjonær. I samband med luftturbulens
kolliderer vassdropane og dannar større dropar. Koalesensprosessen held fram til
dropane er blitt så store at luftmotstanden ikkje kan halde på dei lenger og dei
fell ut av skya som regn.

Bergeronprosessen er ein prosess der underkjølte vassdropar frys på
iskrystallar. Når desse iskrystallane veks og blir tunge nok, vil dei byrje å
falle og få auka masse ved koalesens med andre iskrystallar og vassdropar. Denne
prosessen er avhengig av temperatur, sidan underkjølte dropar berre eksisterer i
skyer som er under frysepunktet. På grunn av den store temperaturskilnaden
mellom sky og jordoverflate, kan iskrystallane smelte og bli regn på vegen mot
bakken.

Konvektiv nedbør oppstår frå konvektive skyer, t.d. cumulonimbus eller cumulus
congestus, som byer. Sidan konvektive skyer ikkje har så stor horisontal
utstrekking vil ikkje ei enkelt bye dekke eit stort område, men dei kan til
gjengjeld ha svært kraftig intensitet. Konvektiv nedbør er mest viktig i
tropane. Hagl er alltid eit teikn på konveksjon. På midlare breidder er
konvektiv nedbør assosiert med kaldfrontar (ofte bak fronten), byelinjer og
varmfrontar med store mengder fukt.

Orografisk nedbør oppstår på losida av fjell i samband med at storskala
luftstraumar mot ei fjellkjede hevar lufta oppover i høgda. Lufta blir
adiabatisk avkjølt og kondenserer. I område av verden med forholdsvis vedvarande
vindretning vil klimaet på vindsida av fjellet ofte vere vesentleg forskjellig
frå klimaet på lesida av fjellet. På vindsida vil fjella føre til orografisk
nedbør, medan lesida ofte blir liggande i ein regnskugge med fønvind i tillegg.
Ein treng ikkje sjå lenger enn til Sør-Noreg for å finne eit godt døme på dette,
der Vestlandet har vesentleg våtare klima enn Austlandet.

Nedbørmålingar blir gjort i spesiallaga nedbørsmålarar med vindskjerm som til
dels tar høgde for at kraftig vind kan føre til at nedbøren treffer målaren i
ein for liten horisontal vinkel, slik at lite nedbør kjem opp i nedbørmålaren.

Ein måler ofte nedbør i millimeter, som viser til kor høgt vatnet i flytande
form ville stått over bakken om det ikkje sokk i jorda eller rann vekk. Ein
millimeter nedbør er det same som ein liter/m2.

Nedbøren blir vanlegvis målt ein eller to gonger i døgeret, medan enkelte
stasjoner måler fire gonger. Nedbøren blir målt til same tid over heile verda,
kl. 06 UTC og kl. 18 UTC. Stasjonar som berre måler nedbør ein gong i døgeret
måler den kl. 06 UTC. Tidsperioden frå kl. 06 UTC til kl. 06 UTC neste dag blir
kalla eit nedbørsdøgn.

I Noreg er det mest nedbør på Vestlandet. Det er to årsaker til det. Sør-Noreg
ligg midt i vestavindsbeltet, og mange av lågtrykka som kjem inn mot Europa
passerer i nærleiken av Sør-Noreg. Frontsystema desse bringar med seg kjem ofte
inn mot Vestlandet. I tillegg vil Langfjella som deler Sør-Noreg på langs føre
til orografisk nedbør i vest. Frå september til januar regnar det om lag to av
tre dagar på Vestlandet og i løpet av eit år får enkelte stader over 3000 mm.
Nordover i landet er det derimot mykje mindre nedbør. Hovudårsaka til dette er
at kaldare luft ikkje kan halde på like mykje vassdamp og fukt som varmare luft.
Sidan det er kaldare i nord kan derfor ikkje lufta her innehalde like mykje fukt
som lenger sør.

Austlandet har òg mykje mindre nedbør enn i vest, mest fordi Langfjella fører
til ein regnskuggeeffekt på austsida. Dei nordlege dalstrøka på Austlandet er
blant dei tørraste områda i landet på grunn av fjell både i vest og i nord.
Skjåk har til dømes ein årleg nedbørsnormal på berre 278 mm i året, som er
lågare enn til dømes mange stader i Sahara.

Ein meiner derimot at enkelte område av landet, der ein ikkje har faste
nedbørsstasjonar, kan ha vesentleg høgare nedbørsnormal. Til dømes kan
Ålfotbreen ha så mykje som rundt 5 600 mm i året, medan Gullfjellet like aust
for Bergen ofte får dobbelt så mykje nedbør som Bergen/Florida i sentrum av
Bergen



https://nn.wikipedia.org/wiki/NSDAP

NSDAP er forkortinga for Nationalsozialistische Deutsche Arbeiterpartei (Det
nasjonalsosialistiske tyske arbeidarpartiet), partiet som styrte i Tyskland
under Det tredje riket, leidd av Adolf Hitler.

NSDAP vart stifta 24. februar 1920 frå det tidlegare Deutsche Arbeiterpartei
(DAP), eit lite parti leidd av Anton Drexler. På partiskipingsdagen
offentleggjorde partiet eit program på 25 punkt der hovudsakene var avskaffing
av Versaillestraktaten, avskaffing av tysk statsborgarskap for jødar og styrking
av "der Volksgemeinschaft". Partiformann frå og med 1921 var Adolf Hitler. NSDAP
freista under leiing av Adolf Hitler å ta makta gjennom eit kuppforsøk den 8.
november 1923, det såkalla ølkjellarkuppet. Kuppet var mislukka, og politiet
stogga marsjeringa åt nazistane gjennom gatene i München. I denne samanhengen
døydde 16 nazistar, NSDAP vart forbode og Hitler vart dømd til fem års fengsel
for høgforræderi.

Etter Hitler vart fri frå fengselet, tok han leiinga i partiet igjen, og partiet
vart forma etter hans idear og med han som førar. Det nye partiet var ikkje
lenger ei paramilitær gruppe; i staden vart Schutzstaffel (SS) og SA (partiet
sin eigen hær) oppretta som separate grupper med tilknyting til partiet, og
medlemene i desse gruppene måtte fyrst verte medlemer i NSDAP.

Partiet gjekk sterkt fram ved riksdagsvalet i 1930, gjorde det bra i det første
valet i 1932, men gjekk sterkt tilbake ved det andre valet seinare same året.
Det fekk likevel regjeringsansvaret i 1933, i samarbeid med det tysk-nasjonale
høgrepartiet. Same året vart opposisjonspartia forbodne.

Grunnideologien til NSDAP var nazismen. Han freista, i alle fall retorisk, å
sameine den ekstreme høgrenasjonalismen med ein «sosialistisk» kollektivisme.
Målet var folkefellesskapen som eit alternativ til borgarleg individualisme og
sosialistisk klassekamp. Viktig var òg ideologien om einskapen til det tyske
folket, og rasismen, særleg mot jødane som nazisme såg på som den største
trugselen mot tysk og arisk kultur.

Det høgste nivået i NSDAP, bortsett frå Hitler sjølv, var Reichsleitung som var
direkte underordna Hitler. Reichsleitung hadde avdelingar for organisasjon,
utdanning, personell, finans, propaganda og juss, og alle desse avdelingane vart
slegne saman med departementa etter maktovertakinga i 1933. I tillegg fanst det
avdelingar for utanrikspolitikk, arkiv, koloniar, riksdagspartigruppa og
avdelinga for politisk og ideologisk utdanning av partiet.

Det neste nivået var Gau (distrikt) leidde av den lokale Gauleitern og hans
stab. Det fanst 43 Gaue i Tyskland, i dei okkuperte områda var der òg somme.
Kvart Gau var oppdelt i krinsar (leidde av ein "Kreitsleiar) og der fanst 920
krinsar i 1943.

Kvar krins var i sin tur delt opp i Ortsgruppen (leidde av Ortsgruppenleiter).
Ortsgruppen var den grundleggjande eininga i NSDAP og var sett saman av (minst)
femten medlemer. Dei 30601 Ortsgruppen var oppdelt i celler, Zellen (leidde av
ein Zellenleiter), og dei 121406 cellene var igjen oppdelte i 539774 Blocke
(leidde av ein Blockleiter). Ein "Blockleiter" var ansvarleg for mellom 40 og 60
hushald, og han førte eit register der han noterte haldningar til partiet og
staten.

NSDAP/AO (AO står for Auslands-Organisation) var NSDAP sin organisasjon for
partimedlemer som budde i andre land enn Tyskland. I etterkrigstida har nemninga
NSDAP/AO vore nytta av den kanadiske nynazisten Gary Lauck.



https://nn.wikipedia.org/wiki/Mytologi

Mytologi (av gresk μυθολογία, mythología, i tydinga «ei historieforteljing, ein
legendarisk lærdom, å fortelje ei historie») viser til ei mengd folkeminne,
mytar, segner og legender som ein viss kultur meiner er sanne, og som ofte har
overnaturlege trekk som tolkar naturlege hendingar for å forklare universet og
menneskeslekta. Mytologi viser også til ei grein av kunnskapen som omhandlar
innsamlinga, forskinga og tolkinga av mytar, også kjend som mytografi. Studiet
av mytar frå fleirfaldige kulturar er kalla samanliknande mytologi, og er mellom
anna ein del av vitskapen om religionshistorie, folkeminne og antropologi.

Den greske samansetnaden μυθολογία, mythología, «ei historieforteljing, ein
legendarisk lærdom» er avleidd frå μυθολογείν, mythologein, «å fortelje mytar»,
«sjå mytar i samanheng», frå μύθος, mythos, i tydinga «forteljing, tale, ord,
fakta, historie» og λόγος, logos, «tale, diskurs, sitat, historie, studie,
årsak, argument».

Omgrepet mytologi har vore i bruk sidan 1400-talet og tyder «å forske på,
studere, greie ut eller forklare mytar». Tilleggstydinga «ei samling mytar»
oppstod på slutten av 1700-talet under opplysingstida. I utvida bruk kan ordet
mytologi også vise til kollektivt eller personleg ideologisk eller sosialt
konstruert kunnskap.

Mytologiar har gjeve ein fyldig litteratur sidan antikken med Aiskhylos, og har
vore til inspirasjon for mellom andre ei rekkje viktige engelske poetar som
Percy Bysshe Shelley og John Keats, og ei rekkje moderne forfattarar som William
Blake, James Joyce, Franz Kafka, J.R.R. Tolkien og Salman Rushdie har medvite
konstruert personlege mytar ved å bruke eldre materiale og nyare symbolisme.

Mytar i vanleg bruk er ofte synonymt med legender, men ein del forskarar skil
skarpt mellom omgrepa. Mytar kan vere fablar som instruerer, årsaksforteljingar
og folkelege forteljingar som primært skal vere underhaldande, sjå eventyr.
Ikkje alle tradisjonelle forteljingar er mytar. I kontrast til legender eller
folkeforteljingar, er mytar forteljingar som involverer det heilage, anten gudar
eller nesten-gudar (heltar), eller ei fjern fortid, spesielt skapinga av verda –
sjå til dømes skapingsmytar.

Mytar kan ha av eit eller fleire av desse føremåla, men kan i tillegg spele ei
kritisk rolle i høve til korleis ein kultur oppfattar omgrepet tid. I slik
forstand står mytar i kontrast til historie som held seg til nyare, dokumenterte
hendingar, og til poetiske epos og forteljande legender som handlar om ein
historisk person, ein stad eller ei hending frå ei fjern fortid. Generelt er ein
myte ei forteljing som har skjedd i ei tenkt, fjern, tidlaus fortid, og som
fortel om opphavet til menneska, dyra, verda og det overnaturlege.

Aristoteles brukte omgrepet mythos i Poetikken om handlinga, sjølve fabelen,
sann eller oppdikta, i dramaet, komedien og tragedien. Mythos er den viktigaste
delen av tragedien, den fyrste av seks delar, og må forståast som «sjela til
tragedien». For tragedien er mimesis (etterlikning), ikkje av menneske, men av
handlinga og livet.

I kristen tid hadde den gresk-romerske verda byrja å nytte omgrepet «myte»
(gresk μῦθος, muthos) i tydinga «fabel», «fiksjon», «dikting», «løgn», og som
eit resultat av desse brukte dei tidlege kristne forfattarane «myte» i denne
tydinga. Denne forståinga av omgrepet «myte» har sidan gått inn i dagleg bruk.

Når mythos og logos vert sett saman til mytologi, er den eine delen ei nemning
på ein fase i et tenkjesettet til eit folk, særleg i den greske mytologien,
sidan bilete og fantasiverksemd er erkjenninga til folket, medan den andre delen
er ei nemning på den fasen då tanken og omgrepa har avløyst det mytiske
tenkjesettet. Friedrich Nietzsche meinte at med Sokrates og Platon byrja
avmystifiseringa som førde til den tanken at diktinga, «den edle løgna», var eit
forstadium for filosofien. Det kom eit skilje mellom mythos på den eine sida og
logos og historia på den andre. Logos stod for logikk og analyse, og historia
for det som hadde skjedd, medan mythos gjaldt det som ikkje eksisterte. Med
kristendommen si tolking vart alt som ikkje stemte overeins med Bibelen sett på
som mythos, det vil seie ikkje-eksisterande, falskt og usant. Denne forståinga
av myte har ein framleis i språket som ei tilleggstyding.

I ein forskingskontekst kan ordet «myte» tyde «heilag forteljing», «tradisjonell
forteljing», eller «forteljing om gudane». Difor kan forskarar nytte
samanstillinga «religiøs mytologi» utan at det er ei nedvurdering av religion.
Til dømes kan ein forskar kalle abrahamittiske skrifter som «mytar» utan at det
er meint nedsetjande overfor jødedommen, kristendommen eller islam.

Mange mytar, som til dømes rituelle mytar, har openbart religiøse sider.
Religion utan mytar finst knapt. Mytologi er likevel ikkje synonymt med
religion, men forholdet mellom religion og mytologi er avhengig av kva for
definisjon av myte ein opererer med. Etter folkeminneforskinga er alle mytar
religiøse, eller «heilage», forteljingar, til dømes skapingsmytar, men religiøse
forteljingar som ikkje forklarer korleis ting har fått den noverande forma si,
til dømes hagiografi av kjende helgenar, er ikkje mytar. Dei fleste
definisjonane av mytar avgrensast til forteljingar. Såleis er dei
ikkje-forteljande elementa av religion, som ritual og teologi, ikkje mytar eller
mytologi.

For religionshistorikarar er fokuset på mytologi i den heilage forteljinga, der
uttrykksforma er symbola og metaforane som gjev eller gav samanheng i tilværet.
Ein meiner ikkje sann i bokstavleg forstand, men i eksistensiell og religiøs
forstand, særleg skapingsmytane som vert delte inn i tre grupper:

Om mytar i brei forstand vert definerte berre som «heilage forteljingar», er det
ei feilaktig avgrensing, ettersom ikkje alle mytar nødvendigvis er religiøse.
Som klassisisten Geoffrey Kirk har peika på, «mange mytar lekamleggjer ei tru på
det overnaturlege […], men mange andre mytar, eller det som synest som mytar,
gjer det ikkje». Som døme siterer Kirk myten om Ødipus, som berre er
«overnaturleg assosiert […] med religion eller det overnaturlege» og difor ikkje
er ei heilag forteljing.

Mytar er ikkje det same som fablar, legender, eventyr, folkelege forteljingar,
anekdotar eller fiksjon, men konsepta kan vere overlappande. I løpet av
romantikken vart folkelege forteljingar og eventyr sett på som opphavlege mytar
med klangbotn i religion og psykologi, ei form for ein underforstått skjult
folkeleg kunnskap som ein kunne avdekkje, mest kjent i arbeidet til
Grimm-brørne, men også i innsamlingsarbeidet til Asbjørnsen og Moe i Noreg.
Mytologiske tema er også ofte medvite nytta i skjønnlitteratur, mellom anna
allereie hjå Homer. Det resulterande verket kan uttrykkjeleg vise til ein
mytologisk bakgrunn utan sjølv å vere ein del av corpus (mengde) av mytar, til
dømes i forteljinga om Cupid og Psyche som fyrst opptredde som
digresjonsforteljing i Lucius Apuleius-romanen Det gyldne esel på 200-talet
e.Kr. Apuleius brukte truleg ei tidlegare forteljing (som er ukjend for oss) som
grunnlag for si forteljing, og modifiserte henne for at ho skulle passe til dei
tekniske behova til romanen.

Romansane frå mellomalderen spelar i enkelte stykke på denne prosessen med å
gjere mytologi om til litteratur. Evhemerisme viser til denne prosessen med å
rasjonalisere mytar, plassere tema med mytologiske kvalitetar inn pragmatiske
kontekstar, for til dømes å følgje kulturelle eller religiøse paradigmeskifte.
Mest kjend er kanskje nytolkinga av heidensk mytologi i skiftet mot
kristendommen.

Omvendt kan historisk og litterært materiale få mytologiske kvalitetar over tid,
som til dømes «dei britiske emna» – ei samlenemning for keltiske historiske
legender om Storbritannia som særleg fokuserte på kong Arthur og riddarane av
det runde bordet – som var baserte på historiske hendingar på høvesvis 400-talet
og 700-talet, og fyrst vart gjorde om til episk poesi, for deretter å verte
delvis mytologiske i dei påfølgjande hundreåra.

Framleis er ein oppteken av å sjå på mytar som ein inngang til ideologien i
kulturen. Forholda mellom kjønna kan vere modellert i skapingsmytane i ein
kultur, og innehelder ofte ei over- og underordning mellom kjønna som ikkje
samsvarar med den moderne tanken om likestilling mellom kjønna. Når Det gamle
testamentet fortel at Adam vart skapt før Eva, og dermed vart gjeven guddommeleg
autoritet over henne, fekk det konsekvensar for synet på forholdet mellom kjønna
i den kristne kulturen. Ifølgje norrøne Voluspå vart Ask og Embla skapte
samtidig, og denne prosessen vart ikkje etterfølgd av eit syndefall, noko som
viser eit anna syn på kjønna sin posisjon i samfunnet. .

Ein del av dei viktigaste tilnærmingane til studiet av mytologisk tenking er
gjorde av tenkjarar som mellom andre Giambattista Vico, Friedrich von Schelling,
Friedrich Schiller, Carl Jung, Sigmund Freud, Lucien Lévy-Bruhl, Claude
Lévi-Strauss, Herman Northrop Frye, den såkalla sovjetiske skulen og
myte–rite-skulen som ser myte og (religiøse) ritual i samanheng: «mytar står
ikkje ved seg sjølv, men er knytte til ritual». Den naturmytologiske skulen såg
naturfenomen bak dei fleste mytologiane, medan myte-rite-skulen fremja ein
overordna forklaringsmodell som såg ein samanheng mellom myte og rite ved at
mytane forklarte rituala. Antropologien ved til dømes Bronislaw Malinowski si
funksjonalistiske forklaring så mytar som modellar for menneskelege
livsoppfatningar, moral og samfunnsdanning, og såleis uttrykk for religiøs tru.
Mønsterteorien hans fokuserte på at mytane er med på å halde oppe samfunnet.

Mytar er ofte knytte til det åndelege eller religiøse livet i samfunnet, og
tiltrudde av herskarane eller prestane. Straks dette sambandet til den åndelege
leiarskapen i samfunnet er brote, får mytane trekk som er karakteristiske for
eventyr. Ein del forskarar ser i staden på legender og eventyr i seg sjølv som
underkategoriar av mytar som er åtskilde frå heilage mytar. I folkloristikken,
der ein er oppteken av å studere både verdslege og heilage forteljingar, kan ein
myte oppnå kraft frå å vere noko meir enn berre ei «forteljing» ved å samanfatte
ein arketypisk kvalitet av «sanning». Forfattaren og filologen J.R.R. Tolkien
uttrykte ei tilsvarande meining: «Eg meiner at legender og mytar hovudsakleg er
laga av ‘sanninga’, og faktisk presenterer aspekt av sanninga som ein berre kan
få i denne forma».

I gresk mytologi er ein i likskap med dei eldre og svært gamle mytologiane i
Mesopotamia og Babylonia svært oppteken av forholdet mellom liv og død. Mellom
dei mest kjende mytologiane i den vestlege verda er den greske, som omfattar ei
mengd forteljingar frå Hellas i antikken, og som handlar om dei greske gudane og
heltane, naturen i verda og deira eigne kultar og rituelle praksis. Romersk
mytologi var i hovudsak lånt frå gresk mytologi, men den romerske var yngre og
meir litterær enn motstykket sitt, som var eldre og meir kultisk. Gresk og
romersk mytologi var også delvis påverka av den eldre egyptiske mytologien, som
var delvis totemistisk (dvs. dyrking via bilete) og delvis polyteistisk (dvs.
hadde fleire gudar). Samtidig hadde den egyptiske mytologien ein forfarkult der
åndene til dei døde, dersom dei vart hugsa og æra, kunne gje råd og rettleiing
frå etterlivet.

Norrøn mytologi omfattar trusførestillingane, mytane og legendene i den
førkristne folkesetnaden i Norden, inkludert den norrøne folkesetnaden frå Noreg
som busette seg på Færøyane, Island og Grønland. Norrøn mytologi vart teken vare
på gjennom skriftlege kjelder på Island, og er nært knytt til den angelsaksiske,
og byggjer på eldre germansk mytologi, som igjen er utvikla frå ein tidlegare
indoeuropeisk mytologi.

Jødisk mytologi omfattar heilage og tradisjonelle forteljingar som forklarte og
symboliserte den jødiske religionen, og inspirerte også islamsk mytologi og
skapte føresetnaden for kristen mytologi og religion i og med at kristendommen
har Det gamle testamentet til felles med jødedommen.

Mange av dei eldste religionane og mytologiane oppstod i Asia, den største
verdsdelen, som også i dag husar fleire kjerneområde for religionar som
buddhismen og hinduismen, som vart utvikla i India, og jødedommen, kristendommen
og islam, som vart utvikla i Midtausten og området ikring. Det asiatiske
religionsmangfaldet er stort og det finst også mange sjamanistiske tradisjonar.
I dei fruktbare områda mellom Eufrat og Tigris sørvest i Asia oppstod dei fyrste
sivilisasjonane og jordbrukssamfunna, og dei fyrste nedskrivne mytologiane, som
til dømes eposet Gilgamesj.

Ein tidleg kultur vart også utvikla i den fruktbare Indusdalen i India, der
hinduisk mytologi vart til frå vedaene, ei eldre samling religiøse skrifter med
mellom anna hymnar og forteljingar om gudane. Hinduisk mytologi vert gjerne delt
inn i tre retningar, som kvar krinsa om eigne guddommar.

Kinesisk mytologi går truleg så langt tilbake som til 1100-talet f.Kr. Mytar og
legender vart førde vidare i munnleg form i tusenvis av år før dei vart skrivne
ned i tidlege bøker som Shan Hai Jing. Det er fleire aspekt ved kinesisk
mytologi, mellom anna skapingsmytar og mytar om opprettinga av den kinesiske
kulturen og nasjonen. Eit anna aspekt er at element frå den tidlege mytologien
vart tilpassa seinare religiøse trusførestillingar (som taoisme), eller vart,
som buddhismen, likestilte med den kinesiske kulturen.

Frå India gjekk det impulsar også austover, og japansk mytologi er farga av både
buddhismen og shintōismen, «åndevegen», den tradisjonelle religionen i Japan, og
handlar om gudar, ånder, dyr og menneske som opptrer i mange legender og
forteljingar. Shintōismen åleine omfatta tallause kami (gudar), men den kanskje
aller viktigaste oppgåva til mytologien var å forklare opphavet til
keisarfamilien og den guddommelege retten deira.

I Korea var dei opphavlege religiøse førestillingane farga av sjamanisme og
totemisme, og denne påverknaden vart sterkt prega av kinesisk påverknad i form
av buddhisme, konfucianisme og taoisme. Svært lite har overlevd av dei
førbuddhistiske mytane, ettersom det meste vart teke vare på gjennom den
munnlege tradisjonen.

Urfolka i Nord-Amerika, indianarane, hadde som i dei fleste andre religionar
omfattande trusførestillingar som kom til uttrykk i mange heilage forteljingar.
Desse åndelege forteljingane var djupt baserte i naturen og rik på symbolisme om
årstidene, vêret, planter og dyr, og grunnelement som jord, vatn, himmel og eld.
Det fanst ei førestilling om ei mektig, stor ånd som var bunden til jorda, som
kom til uttrykk i skapingsforteljingar.

Mesoamerikansk mytologi stammar frå den sørlegaste delen av Nord-Amerika, der ei
rekkje kulturar blomstra i perioden 1000 f.Kr. og fram til undergangen ved den
spanske erobringa som byrja i 1519. To av dei viktigaste kulturane var mayaene
og aztekarane. Religionen var prega av ein altomfattande guddommeleg kontroll
over liva til menneska. Gudane avgjorde om det skulle regne eller verte solskin,
og vaka over dei mest trivielle detaljane i kvardagsliva til menneska.
Skapingsforteljinga til aztekarane fortel om fire store tidsaldrar som kom før
den noverande verda, og som alle enda med katastrofar. Menneska overkom den
femte alderen, tidsalderen til solguden Tonatiuh, takka vere ein helt som ofra
seg og vart til sola.

Sør-Amerika omfattar ei rekkje primitive kulturar og avanserte sivilisasjonar
over eit svært variert geografisk område. Ein av dei mest kjende sivilisasjonane
er inkakulturen i Peru. Det meste av mytologien vart medvite øydelagd og forsøkt
utrydda av kristne misjonærar, men delar av trusførestillingane har overlevd via
mytar og legender hjå folkesetnaden og delvis avdekt via arkeologi.
Inkamytologien omfatta ei rekkje mytiske forteljingar som bidrog til å forklare
eller symbolisere trua. Det finst heile tre opphavsmytar, og grunnen kan vere at
det var tabu å nemne namnet til Viracocha, den øvste guden. På same måten som
romarane godtok inkaene at folkeslag som dei erobra, fekk ta vare på dei
respektive religionane sine, og dette førde truleg til ein del overlappande og
blanda mytologiar.

Brasiliansk mytologi er ei svært laus samnemning på alle dei kulturane og
legendene som vart smelta saman i Brasil i tida etter Columbus, men på grunn av
den enorme storleiken på landet er det få, om nokon, mytologiske førestillingar
som var delte av absolutt alle. Fleire av dei mytologiske forteljingane er difor
delte med tradisjonar i andre land, særleg andre land i Sør-Amerika og i
Portugal. Ein del som kan nemnast er mellomalderførestillingar som vart førde
over med portugisiske busetjarar, ein del som er vorten gløymd i Portugal.
Afrikanske tradisjonar kom med svarte slavar i kolonitida. Katolske
helgenforteljingar gjekk delvis opp i andre mytologiske mytar eller påverka
desse. Hjå den innfødde indianarfolkesetnaden i jungelområda finst det framleis
ein rik mytologisk tradisjon som var prega av naturen og omgjevnadene, som til
dømes Caipora, eit (stundom) kvinneleg skogsvesen som verna dyra mot jegerar. Ho
er tidvis representert som mørkhuda, liten, naken og med ein lang svart manke,
andre gonger som ein dyreliknande skapning med hovudet til ein raudrev.

Egyptisk mytologi høyrer geografisk til Afrika, men prega kulturelt den austlege
delen av Middelhavet og Midtausten, og er difor nemnd ovanfor.

Afrika har eit mangfald av religiøse trusførestillingar. Dei fleste afrikanarar
er i dag anten kristne eller muslimar, men mange praktiserer ofte tradisjonelle
afrikanske religionar med folkeleg preg og folkelege sedvanar, eller i form av
ein synkretisme som eksisterer side om side med dei etablerte religionane.
Forutan dei mytologiane som har kome eller vakse fram som ein konsekvens av dei
etablerte religionane finst det ein underskog av tradisjonelle mytologiar.
Tradisjonelle religiøse skikkar og mytologiar er stundom delte av fleire
afrikanske samfunn, men er oftast unike for visse etniske grupper. Det er difor
vanskeleg å snakke om «afrikanarar» som ei homogen gruppe.

Mange område i Afrika er prega av tørkesesongar der ingenting veks og døden rår.
Mange afrikanarar har ei førestilling av jorda som eit moderleg vesen, ei form
for gudinne som herskar over alle menneska og alle dyra lik ei mor for ungane
sine. Jorda lever og føder alle ting, men når regnet ikkje kjem, trekkjer ho seg
tilbake til djupa sine medan ho ventar på betre tider. Tilsvarande er det mange
som har ei førestilling om at forfedrane lever eit liv i jorda og i hus
tilsvarande dei som er på jordoverflata. Det finst ein zulumyte om folk som dreg
på leiting etter ein innsjø av mjølk under jorda.

Det er mange mytar om det største dyret i Afrika, elefanten, som på grunn av
storleiken sin ikkje har andre fiendar enn mennesket. I afrikanske fablar er
elefanten den kloke høvdingen som tolmodig løyser stridar mellom dei andre dyra.
Til dømes skal eit folk i Ghana sjå på elefanten som ein menneskeleg høvding frå
fortida, og når dei finn ein død elefant, gjev dei han ei høvdinggravferd.

Det er også førestillingar om tidlegare gudar som stundom lever vidare, til
dømes Orounmila eller Eboh, ein guddom som hovudsakleg vart dyrka i Benin, og
delvis i Nigeria. Vørdnad for guddommen omfatta ofringar av høns, skjelpadder,
kokosnøtter og liknande medan ein med song og dans retta ynske eller merksemd
til det guddommelege.

Dei mytologiske førestillingane i Australia omfattar den tankeverda som dei
ulike gruppene av aboriginar har hatt sidan eldre tider og hovudsakleg fram til
Australia vart kolonisert, frå og med 1787. Australsk mytologi er bygd opp av
tre viktige delar: mytar, magi (i form av kunstframstilling) som skildrar mytane
og topografiske former som knyt mytane til ein stad. Eit trekk ved den munnlege
tradisjonen til den aboriginske mytologien er blandinga av mangfald og samtidig
likskapen i mytane over heile kontinentet.

Mytologien var todelt, med ein del for mennene og ein annan for kvinnene. Ein
maskulin kult var didjeriduen (oksebrølaren) som vart framførd som eit drama der
dei mytiske figurane fekk utagere seg. Sentralt i framføringa var eit
fallossymbol. Også i andre delar av mytologien spela fertiliteten og
forplantinga ei vesentleg rolle, symbolisert mellom anna med slangen, som
representerte eit komplekst symbol ved å ha både maskuline og feminine verdiar.
mange av dei australske mytane handlar om «skaparar» som vandrar rundt og forma
ulike ting som vasshòl, fjell, klippeformasjonar, menneske og dyr. Skaparane gav
namn til det dei skapte, og song desse namna, og mytane vert difor fortalde i
dag i form av song. Skaparane vert rekna som forfedrar til seinare menneske, og
har difor ein svært viktig posisjon. Rutene dei gjekk då dei skapte vert kalla
for stigar.

Samanliknande mytologi er den systematiske samanlikninga av mytar frå ulike
kulturar. Han søkjer å avdekkje dei underliggjande temaa og strukturane som er
felles for mytar i fleire kulturar. I ein del tilfelle nyttar forskarar innanfor
dette feltet likskapane mellom ulike mytologiar for å argumentere at mytologiane
har ei felles kjelde eller opphav. Denne felleskjelda kan vere ein inspirasjon
(til dømes at visse naturlege fenomen kan ha inspirert tilsvarande mytar i ulike
kulturar) eller ein felles «førmytologi» som utvikla seg i ulike retningar til
ulike mytologiar.

Tolkingar av mytar på 1800-talet var ofte svært komparative og søkte eit felles
opphav for alle mytar. Forskarane i dag har tendert til å vere meir mistenksame
når det gjeld den komparative tilnærminga, og unngår altfor generelle eller
universelle utsegner om mytologi. Eit unntak frå dette er Joseph Campbell-boka
The Hero With a Thousand Faces (Helten med tusen ansikter, 1949) som hevdar at
alle heltemytar følgjer det same underliggjande mønsteret. Denne teorien om ein
«monomyte» er derimot lite anerkjend i forsking på mytologiar i dag..

Robert Graves har sagt om greske mytar at «sanne mytar kan definerast som
reduksjonar til forteljande stenografi av rituelle mimar framførde ved
offentlege festivalar, og i mange tilfelle nedteikna visuelt». Graves var svært
påverkea av den britiske antropologen James George Frazer sin mytografi, The
Golden Bough (1890), og han var einig i at mytar oppstår på grunn av mange
kulturelle behov. Mytar gjev fullmakt til kulturelle institusjonar i ein stamme,
ein by, eller ein nasjon ved å binde dei til universelle sanningar. Mytar kan
til dømes rettferdiggjere okkupasjon av eit territorium som tidlegare høyrde til
eit anna folk.

Alle kulturar har over tid utvikla sine eigne mytar som omfattar forteljingar av
historia si, religionane sine og heltane sine, og desse nasjonale mytologiane
vert sett på som viktige og definerer kulturen som seg sjølv og markerer avstand
eller sjølvstende frå andre kulturar. Den store krafta i den symbolske meininga
i desse forteljingane for kulturen er hovudgrunnen til kvifor dei har overlevd
så lenge som dei har gjort, for enkelte i tusenvis av år. Norrøn mytologi vart
skriven ned ein gong mellom 1100 og 1200 e.Kr., men hadde ein munnleg tradisjon
som var eldre enn innføringa av kristendommen ein gong på 1000-talet i dei
nordiske landa.

Ein måte å skaffe seg eit overblikk over denne prosessen på, er å sjå på «mytar»
som noko i den motsette enden av eit kontinuum som strekkjer seg frå eit
«lidenskapslaus utgreiing» til «mytisk status». Etter kvart som ei hending
utviklar seg mot den mytiske avsluttinga av kontinuumet, vil det som folk
tenkjer, føler, og seier om hendingane gradvis få ei større historisk tyding,
medan faktagrunnlaget vert stadig mindre viktig. Over tid når ein den mytiske
enden av spekteret, og då har forteljinga fått eit eige liv i seg sjølv, og dei
opphavlege faktaa har vorte bortimot irrelevante og likegyldige. Eit klassisk
døme på denne prosessen er Trojakrigen, eit emne som ligg solid innanfor gresk
mytologi. Omfanget av eit historisk grunnlag i den trojanske syklusen er mange
gonger diskutert i den litterære og historiske forskinga (sjå historisk grunnlag
for Iliaden).

Denne metoden eller teknikken for å tolke mytar som utgreiingar av faktiske
hendingar, euhemeriserande utleiingar, går tilbake til antikken og til Den
heilage historia av Euhemeros (rundt 300 f.Kr.), som skildrar innbyggjarane på
øya Pankaia i Indiahavet som ordinære menneske som er gjorde guddommelege av
populær naivitet. Som Roland Barthes forsikrar: «Mytar er eit ord som er valt av
historia. Det kunne ikkje kome frå tinga sitt vesen.»

Denne prosessen skjer delvis ettersom hendingane som er skildra vert skilde frå
den opphavlege konteksten og ein ny kontekst er sett inn i staden, ofte gjennom
ein analogi med noverande eller nylegare hendingar. Ein del greske mytar hadde
opphavet sitt i klassisk tid og gav forklaringar for uforklarlege trekk i lokale
kultpraksisar, for å gjere greie for for det lokale epitetet til ein av dei
olympiske gudane, for å tolke bileta av halvt gløymde figurar eller hendingar,
eller for å gjere greie for dei eigenskapane som var tillagde guddommen sjølv
for å gjere antikke ikon forståelege. I desse tilfella vart mytar oppdikta eller
oppfunne for «å forklare» heraldiske endringar, opphavet til det som hadde vorte
mystisk og uforståeleg etter kvart som tida gjekk og samfunnet endra seg (til
dømes frå bondekultur til bykultur). Følgjeleg vert skildringar av tidlegare
hendingar omforma og tilpassa på nytt og nytt for å få dei til å stemme overeins
med den felles kjende historia.

Kritisk tolking av mytar går tilbake til før førsokratikarane, dei greske
filosofane som tidsmessig kjem før Sokrates (om lag 470–399 f.Kr.), og dei vert
rekna som opphavsmenn til den vestlege filosofien. Den greske Euhemeros var ein
av dei viktigaste førmoderne mytologane. Han tolka mytar som utgreiingar av
faktiske historiske hendingar som hadde vorte forvridde i løpet av mange
gjenforteljarar. Euhemeros har gjeve opphavet til omgrepet euhemerisme, som
forfektar at gudane opphavleg var menneske som etter døden vart gjenstandar for
gudsdyrking.

Den greske diktaren Theagenes frå Rhegium (det som i dag er Reggio di Calabria i
Italia) er kjend for å ha forsvart Homer sin mytologi frå rasjonell kritikk.
Theagenes søkte å forklare mytar som allegoriar, og så etter ei verkelegheit som
var skjult i poetiske bilete. Denne fortolkingsmetoden vart vidareutvikla hjå
dei greske stoikarane, som søkte å redusere greske gudar til moralske prinsipp.

Islendingen Snorre Sturlason (1179–1241) framstilte den norrøne mytologien som
eit samanhengande system. Prologen hans til Snorre-Edda eller Den yngre Edda
gjev eit innblikk i synet på kjelder, metodar og teori i mellomalderen, og som
kristen historikar støttar Snorre seg på euhemerismen: Gudane var apoteoserte,
guddommeleggjorde menneske. Han tok også eit anna grep, etymologisering, og
fremjar at dei norrøne gudane, æsene, opphavleg kom frå Asia ved den feilaktige
slutninga at ordet æser som liknar på ordet Asia såleis måtte ha same
etymologiske opphav.

Med renessansen vart interessa for polyteistisk mytologi fornya og tidlege verk
om mytografi, som Theologia mythologica (1532), vart utgjevne.

Dei fyrste moderne forskingsteoriane om mytologiar kom i løpet av andre halvdel
av 1800-talet. Generelt såg forskarane på denne tida på mytar som mislukka eller
forelda tenkjemåtar, og dei tolka i stor grad mytane som ein primitiv motpart
til moderne vitskap.

Den engelske antropologen Edward Burnett Tylor tolka mytar som eit forsøk på ei
litterær forklaring på naturlege fenomen: Når ein i tidlegare tider ikkje
greidde å oppfatte naturlover, forsøkte ein i staden å forklare naturlege
fenomen ved å gje sjeler til livlause objekt, noko han karakteriserte som
animisme (trua på den individuelle sjela i alle ting, og naturlege
manifestasjonar). Taylor såg på animisme som den fyrste fasen i utviklinga av
religionar, og dermed også mytologiar.

Den tyske filologen Max Müller kalla mytar for «sjukdommen til språket». Han
spekulerte i om mytar oppstod på grunn av ein mangel på abstrakte substantiv og
inkjekjønnsord i antikke språk: Antropomorfiske figurar i tale, som var
nødvendige i slike språk, vart til slutt oppfatta bokstavleg, noko som førde til
oppfatninga om at naturlege fenomen var medvitne vesen som opptredde som gudar.

Antropologen James Frazer såg på mytar som ei feiltolking av magiske ritual som
i seg sjølv var baserte på ein misforstått idé om naturlovene. Ifølgje Frazer
byrja mennesket med ei ugrunna tru på upersonlege magiske lover. Då mennesket
innsåg at handhevinga av desse lovene ikkje verka, gav det opp trua si på
naturlovene til fordel for ei tru på at personlege gudar kontrollerte naturen,
og såleis gav opphavet til religiøse mytar. Samtidig heldt mennesket fram med å
praktisere tidlegare magiske ritual gjennom sedvane. Mennesket oppdaga såleis at
naturen ikkje følgde naturlovene, men no oppdaga det sanne vesenet deira gjennom
vitskap. Også her gjer vitskapen mytane til noko avleggs, og som Frazer
uttrykkjer det: Mennesket utvikla seg «frå magi via religion (eller myte) til
vitskap».

Ved at teoriane på 1800-talet sette mytisk tanke opp mot moderne vitskap, var
det underforstått at det moderne mennesket måtte gje opp mytane til fordel for
den innsikta ein fekk med vitskapen. Frazers hevda at kulturar og religionar
gjekk gjennom ein evolusjon som likna den ein finn i biologien. Religionar på
eit primitivt utviklingsstadium handla stort sett berre om mat, ifølgje Frazer.
Føremålet med religionane var å kontrollere naturkreftene, slik at det vart meir
å ete. Denne tanken forlét sosiologien og sosialantropologien på slutten av
1920-talet. Til dømes var det blant arkeologar svært vanleg å sjå på
helleristingar i samanheng med religion i bronsealderen, og alt det ein ikkje
forstod vart karakterisert som religion, basert på Frazer, medan helleristingane
i staden kan ha vore av ein langt meir verdsleg og politisk karakter.

Mange teoriar om mytar på 1900-talet har avvist tankane om motsetnaden mellom
myte og vitskap frå det føregåande hundreåret. Generelt har «teoriane på
1900-talet tendert til å sjå mytar som bortimot alt unnateke ein udatert motpart
til vitskap […] Følgjeleg er det moderne mennesket ikkje pliktig til å gje opp
myte for vitskap»..

Den sveitsiske psykologen Carl Jung og tilhengjarane hans har forsøkt å forstå
den underliggjande psykologien bak verdsmytane. Jung argumenterte for at gudane
i mytologiane ikkje er materielle vesen, men arketypar – eller mentale
tilstandar og stemningar – som alle menneske kan føle, dele, og erfare. Jung og
tilhengjarane hans meinte at arketypar kunne påverke dei undermedvitne
oppfatningane våre og forståinga vår direkte.

I kjølvantet av Jung meinte den amerikanske mytologen Joseph Campbell at innsikt
i eigen psykologi, med fordelen av å studere mytologi, kan kome godt til nytte i
eige liv.

Som psykoanalytikarane meinte den franske antropologen Claude Levi-Strauss at
mytar reflekterte mønster i sinnet, men han såg på desse mønstra meir som faste
mentale strukturar – spesielt opposisjonspar, til dømes mann i motsetnad til
kvinne, natur i motsetnad til kultur, rå/kokt, liv/død og vidare – enn som
umedvitne kjensler eller drifter. Metoden hans var å analysere fram ein mytisk
logikk som låg i botnen av alle mytologiar i verda, og ifølgje til Levi-Strauss
låg meininga bak ein myte ikkje i strukturen, men i samspelet mellom
motsetnadene i den mytologiske forteljinga. Den strukturalistiske forklaringa
til Levi-Strauss gjer mytologiane til allmennmenneskelege fenomen, heller enn å
avdekkje eller analysere historiske spørsmål knytte til dei.

Også den franske filologen Georges Dumézil tok utgangspunkt i ein
strukturalistisk tilnærmingsmåte, og postulerte ein urgammal tredelt
forklaringsmodell der han såg mytane som sosiale kodar, og der gudane si rolle i
mytologien var som sosiale og kulturelle representantar. Fyrste funksjon var
herskarane (eigentleg ein todelt herskar-preste-funksjon representert av gudar
som stod for lov og magi), andre funksjon for gudar for krig, og den tredje var
representert av gudar som stod for fertilitet og produktivitet for fiskarar og
bønder. Den historiske avgrensinga til Dumézil var at han berre dreiv
samanliknande studiar av språka og mytane til den indoeuropeiske kulturen, men
han stimulerte uansett forskinga, særleg for norrøn mytologi, ved å tillate bruk
av dei litterære kjeldene i eit friare religionshistorisk perspektiv, ifølgje
den norske filologen Gro Steinsland, og ikkje berre i eit filologisk og
historisk.

I appendiksa til bøkene Myths, Dreams and Mysteries (1967) og The Myth of the
Eternal Return: Cosmos and History (1971) hevdar den rumenske
religionshistorikaren Mircea Eliade at det moderne mennesket er engsteleg for å
ha avvist mytar og ei kjensle av det heilage.

J.R.R. Tolkien fremja omgrepet Mythopoeia for det medvitne forsøket på å skape
mytar: hans eige «legendarium» var meint å vere eit døme på dette. Den samtidige
C.S. Lewis delte ikkje synet hans på mytar som uttrykk for fundamentale
sanningar, men såg i staden på dei som «løgner serverte i sølvskei».

På 1950-talet gav den franske litteraturteoretikaren og semiotikaren Roland
Barthes ut ei rekkje innverknadsrike essay der han utforska moderne mytar og
korleis dei hadde oppstått, i boka Mytologier.



https://nn.wikipedia.org/wiki/Myllarguten

Torgeir Augundsson (3. mai 1799–21. november 1872), best kjend som Myllarguten,
var ein segngjeten spelemann frå Sauherad i Telemark. Han var son av Augund
Torgeirsson frå Rinde i Sauherad, og kona hans, Gunhild Sigurdsdotter. Namnet
hans blir helst uttala «Targjei», slik det er vanleg i Telemark. Faren var
husmann, og flytte noko ikring på plassane i Sauherad medan Targjei var gut.
Augund var møllar, og borna hans vart kalla «Møllarungein», og Targjei vart
heitande «Møllarongen» eller «Myllarguten» i øvre Telemark. Under dette namnet
vart han vidgjeten.

Frå han var smågut hadde han lag for spel og hug etter fela. Rikard Berge fortel
korleis han grein etter fela før han var ute av småbarnsstakken. Faren var òg
spelemann, men ikkje av dei beste i den tida. Targjei pla stele seg til å klunke
på fela medan far hans var ute, men våga seg ikkje nære fela når Augund var
heime. Han var nok redd han skulle få hogg. Gunhild var blidare og lét guten få
spele. Ein dag kom Augund heim og høyrde det lét av ei fele inne i huset. Med
det same han kom inn, tok Gunhild fela frå guten. «Kven va`det som spela?»
spurde Augund. «Dæ va`ingen, dæ», svara Gunhild. Jau, Augund hadde høyrt
felelåt. «Eg konn` høyre dæ va` ein som konne spela au», sa han. Då måtte
Gunhild fram med sanninga. «Ja, dæ va gutongen som grein etter fela; å så fekk`n
o litt». Frå då av fekk Targjei spele som han hadde hug til, og faren lærte han
opp.

Med tida vart gutungen kjend som ein god spelemann, og av di han var litenvoren,
var far hans nøydd å bere han på ryggen når han skulle ut å spele. Vel framme
vart han han sett på bordet, og trampa takta med foten på krakken. Han var lett
å få til å spele, og spela ute frå han var åtte-ni år gammal. Medan han var ute
slik, møtte han spelemannen Øystein Langedrag frå Seljord, og Øystein kom til å
bli ein viktig læremeister for Myllarguten. Dei spela i lag både seint og
tidleg. Targjei var hjå Øystein og fekk slåttar i vekevis i strekk.

Den andre læremeisteren til Myllarguten var Jon Kjos fra Åmotsdal. Då Targjei
kom dit var han ikkje meir enn ni år. Det tok litt tid før Jon skjøna kva for tó
som budde i Targjei, men då han skjøna det, tok han guten i lære med det same.
Etter ei tid var Targjei den beste av dei. Då sa Jon: «Dæ va héen ti gut! Han
vi`ti forgange meg». Men han sa det skjemtande.

Han gifta seg med Ingebjørg Eddandshaugen, husmannsdotter frå Eddand i Vinje, i
1830. Dei fekk ti born i lag. Fleire av etterkomarane finst som spelemenn og
utøvarar i Telemark den dag i dag. Det er ikkje sagt at Targjei var lett å bu i
lag med med. Han var svær til å skifte huglynde, og var ein uryddig
kunstnarnatur og ein drøymar. Han var ikkje praktisk, og kunne i røynda berre
spele fele. I andre høve kunne han vere skrekkeleg sein og fomlut. Han trong
støtt hjelp med pengane sine. Slik var det han fekk økonomisk stød av bonden
Rikard Aslaksson Berge i Rauland, då han fekk eit bruk der.

Med tida vart spelferdene hans lenger, og han fór over fjellet til Setesdal og
over til Vestlandet, henta spel og gav spel, og tevla med dei beste spelemennane
der var. Han var på ein gong sjølvmedviten og unnseleg. Gjennom han vart det
særskild mykje utveksling mellom bygdene i Hardanger og Voss på eine sida og dei
i Vest-Telemark på hi. Attåt var han i Ryfylke, i Suldal og i Røldal. Av alle
dei spelemenn han kom i lag med, sette han mest pris på Håvard Gibøen frå
Møsstrond og Knut Lurås frå Tinn.

Myllarguten vart med tida vidt kjend som meisterspelemann, frå Vestlandet og
langt opp i Numedal. «Dæ hjælper ikkje håss go`n e`, e`n ikkje kåmme i opprop»,
sa han. Han vart den mest kjende spelemannen i Bygde-Noreg i si tid. Gjetordet
nådde også dei som ikkje var frå bygdene. Den fremste av desse var fiolinisten
Ole Bull, som råka på Myllarguten tilfeldig sommaren 1831. På den tida var han
ikkje meir enn noko over tjue år, og var komen attende frå ein turné i Tyskland.
Ein kveld han var ute og trakka i Bergen, fekk han høyre felelåt frå ein
gjestgjevargard i nærleiken. Han hadde ikkje gjeve gaum på hardingfela før, men
no vart han forviten og gjekk inn. Der fekk han vite kven spelemannen var, og
Bull ville han skulle spele meir. Myllarguten nekta han ikkje det, for han var
svært «på lag», som det heiter. Seinare bad Bull han kome med seg heim, og
Targjei følgde. Hjå Bull var det òg andre musikarar, og Targjei fekk godt stell,
og spela for Bull og vennene hans. Bull bad Myllaren om å kome med han til
Valestrand, der Bull skulle opptre, og slik kom det til at desse to spela i lag
første gongen. Då Bull spela Mozart, vart Myllarguten oppøst, og freista å ta
etter. Men sjølv om han freista å gje att Mozart på hardingfele, vart det berre
ei røre av Mozart og Myllarguten.

Dette kulturmøtet fekk store utslag i norsk musikkliv. Ole Bull fekk ein nøkkel
til forståing av norsk folkemusikk, og la inn noko av stilen i sin eigen musikk.
Seinare pla Bull å spele nokre slåttar på kvar konsert han hadde ute i Europa.
Signaleffekten for nasjonalromantikken, og Grieg, har nok og vore stor. Bull
leita etter eit norsk musikkuttrykk, og fann det gjennom Myllarguten. På dette
viset var Myllarguten ein slag læremeister for Ole Bull, seier Rikard Berge.

Etter møtet i 1831 gjekk Myllaren og Bull i ulike leier. Bull reiste utanlands
att, og dei møttest ikkje att før i 1849, då Bull tenkte å halde ein stor
konsert med «nasjonal musikk» i logesalen i Christiania. Her vart Myllarguten
beden om å spele, og han reiste inn til hovudstaden på ski vinteren 1849. Ole
Bull ønskte å syne christianiaborgarane kva norsk folkekunst var verdt.
Konserten vart halden måndag 15. januar 1849, og Targjei skulle spele sju
slåttar på to avdelingar. Ole Bull spela resten av tida. Det var 1500 menneske
til stades på konserten.

Myllarguten fekk sjølvsagt eit godt honorar for dette. Salen var pakkande full
av opprømde byborgarar, attåt nokre telemarkingar med fribilettar. Aasmund
Olavsson Vinje som var komen til byen på denne tida, ønskte ikkje å gå på
konserten. «Si´ det gange gale, só blei det fór stort ansvar på ókkón», sa han
og heldt seg heime.

Og det var nære på det gjekk gale. Targjei fekk ikkje opna feleskrinet sitt, og
måtte bryte det opp med kniv. Dette sette han ut slik at han gløymde å halde seg
til programmet. Men han spela seg slik opp at han heilt gløymde kvar han var, og
publikum vart rivne med. Dagen etter kytte avisene av konserten, og Johan
Sebastian Welhaven skreiv eit langt dikt til ære for spelemannen. Rikard Berge
meiner likevel at dei fleste nok gjekk frå konserten med lite utbyte. Dei var
ikkje vane med hardingfelemusikk. Då den nasjonalromantiske stemningsbølgja la
seg, var ikkje Myllarguten så gjæv lenger. Då var han berre ein «forfyllet bonde
fra Telemarken».

Nasjonalromantikken gjorde seg eit bilete av Myllarguten som eit «rått
naturbarn», som hadde lært alt spelet sitt av Fossegrimen. Han skulle setjast
inn i ramma av «den umiddelbare natur», som dei hylla på den tida. Andreas Munch
skriv i sitt referat frå konserten om forskjellen på Targjei og Ole Bull:

Ole Bull gav Targjei fleire oppdrag i åra som følgde, og dette gav han såpass
med inntekt at han kunne skaffe seg bruk i Rauland. Men han var ikkje styren med
pengane sine, og snart laut han gå frå bruket. Dei siste åra flytte han til ein
husmannsplass i Arabygdi ovanfor Rauland. Etter 1860 var det heller ikkje så
lett å spele for byfolk. Folk var ikkje så opprømde lenger, og Myllarguten fekk
det trongare. Somme tider kunne han vere ganske motlaus, og kjende seg trøytt. I
dei verste riene forbanna han både Ole Bull og fela som hadde forma heile livet
hans. Han svor på at borna hans ikkje skulle spele, det var ikkje noko liv. Men
han spela i København i 1862. Der ute var det knapt nokon som skjøna
hardingfelespel. Danskene kalla slåttane «ensformig, umelodieus dansemusik». Han
var framleis den største spelemannen i sine eigne heimbygder, og heldt fram med
spelferder opp mot 1870. Men då var han ikkje så lett å be som før. Eit bilete
som er teke av han på denne tida syner ein sliten og noko tverr mann.

Dei siste åra budde Myllarguten på Kósi ovanfor Rauland, no kjend som
Myllarheimen. No var han vrang og ville helst ikkje spele meir. Han døydde den
21. november 1872, 71 år gammal. Rikard Berge fortel at likfølgjet berre var ein
pram. Ingen la blomar på kista. «Fatig livde han og fatigsleg døydde han; fatigt
og faament var fylgje som førde Noregs beste spelemann til jordi» (Rikard
Berge). Seinare vart det sett opp ein minnestein for han på Rauland kyrkjegard,
der han vart gravlagd. Det er òg ei støtte over han i Sauherad, der han vart
fødd.

Myllarguten var det telemarkingane kallar eit «flògvet». Han var snøgg til å
støype ihop gamle former til nye, snar til å byggje ut store slåttar av små. Han
har ord på seg for å ha støypt om telemarksspelet til det det er i dag.
Myllartradisjonen kom til å feste seg best i Vest-Telemark, der sønene hans vart
buande. Den tradisjonslina er ei av to hovudliner i slåttetradisjonen i Telemark
ned til i dag. Den andre lina kjem frå Håvard Gibøen.



https://nn.wikipedia.org/wiki/Madrid

Madrid er hovudstaden og den største byen i Spania. Han er den tredje største
byen i Den europeiske unionen etter Stor-London og Berlin og storbyområdet er òg
det tredje største i EU etter Paris og London.

Byen ligg ved elva Manzanares midt i både landet og Regionen Madrid (som utgjer
byen Madrid, byområdet rundt, forstader og landsbyar). Denne regionen grensar
til dei autonome regionane Castilla y León og Castilla-La Mancha. Som hovudstad
i Spania er han sete for regjeringa og den spanske monarken og er det politiske
senteret i landet.

På grunn av den økonomiske produksjonen, levestandarden og storleiken på den
økonomiske marknaden, vert Madrid rekna som eit stort finanssenter på Den
iberiske halvøya. Her ligg hovudkontra til dei fleste store spanske føretaka,
samt hovudkvarteret til tre av dei 100 største selskapa i verda (Telefónica,
Repsol-YPF, Banco Santander).

Sjølv om Madrid har ein moderne infrastruktur har han bevart kjensla og
utsjånaden i dei mange historiske nabolaga og gatene. Av landemerke her finn ein
Palacio Real de Madrid (kongepalasset), Teatro Real (Det kongelege teateret),
Buen Retiro-parken frå 1631; Nasjonalbiblioteket (grunnlagd 1712), eit
arkeologisk museum og tre kunstmuseum: Prado-museumet, Museo Nacional Centro de
Arte Reina Sofía, og Thyssen-Bornemisza-museumet.

Folketalet i byen er kring 3,2 millionar og storbyområdet har kring 5,1
millionar innbyggjarar.

Sjølv om Madrid-området har vore busett sidan førhistorisk tid, høyrte området i
romartida til bispedømet Complutum (dagens Alcalá de Henares). Det er gjort
arkeologiske funn i ein liten landsby frå den vestgotiske. Namnet på denne
landsbyen kan ha vorte ført vidare av arabarane. Opphavet til den moderne byen
var på 800-talet då Muhammad I gav ordre om å byggje eit lite palass på same
stad som Palacio Real står i dag. Rundt dette palasset vart ein liten citadell,
al-Mudaina, bygd. Nær palasset var Manzanares, som muslimane kalla «al-Majrīṭ»
(arabisk المجريط, «vasskjelde»). Frå dette vart namnet på staden Majerit, som
seinare utvikla seg til den moderne stavinga Madrid. Citadellen vart erobra i
1085 av den kristine kongen Alfonso VI av Castilla på veg mot Toledo. Han bygde
om moskeen i byen som kyrkja Jomfrua av Almudena. I 1329 vart Cortes Generales
første gong samla i byen for å gje råd til Alfonso XI av Castilla. Sefardiske
jødar og maurarar budde i byen fram til dei vart drive bort mot slutten av
1400-talet. Etter ei problemtid og ein stor brann, bygde Henrik III av Castilla
(1379–1406) om byen og busette seg her innanfor bymurane i El Pardo. Den
storslagne entréen Ferdinand og Isabella hadde til Madrid avslutta ufreden
mellom Castilla og Aragón.

Kongedømet Castilla, med hovudstad i Toledo og kongemakta Aragón, med hovudstad
i Zaragoza, vart slått saman til det moderne Spania av dei katolske monarkane
dronning Isabella av Castilla og kong Ferdinand II av Aragón).

Barnebarnet deira, Karl I av Spania (òg kjend som Karl V av Det tysk-romerske
riket) heldt seg mest i Sevilla, og det var son til Karl, Filip II (1527–1598)
som flytta hoffet til Madrid i 1561. Sjølv om han ikkje gjorde ei offentleg
erklæring, vart byen i røynda hovudstad. Sevilla hadde framleis kontroll over
handelen med koloniane til Spania, men Madrid kontrollerte igjen Sevilla.

Bortsett frå ein kort periode, 1601-1606, då Felipe III flytta hoffet sitt til
Valladolid, har Madrid stort sett hatt felles lagnad med Spania.

Under Siglo de Oro (Det gyldne hundreået), på 1500- og 1600-talet, var Madrid
stort sett forskjellig frå dei andre europeiske hovudstadane, sidan folket i
byen var økonomisk avhengig av det hoffet føretok seg og det ikkje føregjekk
noko anna aktivitet i byen.

Seint på 1800-talet klarte ikkje Isabella II å halde tilbake spenningane som
skulle utløyse ein revolusjon, Den første spanske republikken. Monarkiet vendte
etter kvart tilbake til Madrid, før Den andre spanske republikken vart oppretta
før den spanske borgarkrigen.

Madrid var ein av byane i Spania som vart hardast råka under borgarkrigen
(1936–1939). Byen var ein skanse for republikanarane frå juli 1936. Dei vestlege
forstadane var åstad for eit stort slag i november 1936 og det var under
borgarkrigen at Madrid vart den første byen nokon gong som vart bombardert av
fly med sivile som hovudmål (sjå omleiringa av Madrid i 1936-1939).

Under regimet til Francisco Franco, særleg i 1960-åra, vart dei sørlege områda
av Madrid særs industrialisert og det stor utvandring frå den spanske landsbygda
til byen. Den søraustlege delen av byen vart eit arbeidarklassestrøk, som var
base for ei aktiv kulturell og politisk reform.

Etter Franco døydde dukka dei demokratiske partia opp og aksepterte kong Juan
Carlos I som både etterfølgjaren til Franco og som arving av den historiske
kongefamilien - for å sikre stabilitet og demokrati. Dette førte Spania til det
noverande konstitusjonelle monarkiet, med Madrid som hovudstad.



https://nn.wikipedia.org/wiki/Lisboa

Lisboa har vore hovudstad i Portugal sidan 1256. Han er den største byen i
landet med sine 564 477 innbyggjarar (2004). Han ligg idyllisk til ved
nordbredda av elva Tejo. Byen ligg om lag 15 kilometer frå munningen til Tejo,
der elva renn ut i Atlanterhavet.

Lisboa er òg sete i distriktet og regionen Lisboa. Kommunen har om lag 565 000
innbyggjarar fordelt på 84,8 km², medan storbyområdet rundt kommunen totalt har
rundt 2,8 millionar innbyggjarar. På grunn av den økonomiske avsettinga,
levestandarden og marknaden vert underregionen Grande Lisboa (Stor-Lisboa) rekna
som det nest viktigaste finansielle og økonomiske senteret på Den iberiske
halvøya. Regionen Lisboa er den mest velståande i Portugal og ligg over
gjennomsnittet i EU når det gjeld BNP per innbyggjar. Det er òg det politiske
senteret i landet og sete for regjeringa og presidenten av Portugal.

Lisboa var under romarane frå 205 f.Kr. og Julius Cæsar gjorde byen til ein
kommune kalla Felicitas Julia, som han la til namnet Olissipo. Frå 400-talet
vart han styrt av fleire germanske folk og vart erobra av maurarar på 700-talet.
I 1147 gjenerobra krossfararane under Afonso Henriques byen for dei kristne og
sidan den gong har han vore eit stort politisk, økonomisk og kulturelt senter i
Portugal. I motsetnad til dei fleste hovudstader har statusen til Lisboa som
hovudstad i Portugal aldri vorte tileigna eller offisielt stadfesta. Posisjonen
som hovudstad har utvikla seg gjennom konstitusjonell sedvanerett.

Lisboa er den vestlegaste hovudstaden på det europeiske fastlandet og ligg vest
i Portugal ved Atlanterhavet, der elva Tejo munnar ut i havet.

Byen dekkjer eit område på 84,8 km². I motsetnad til dei fleste storbyar er
grensene rundt byen avgrensa til den historiske delen av byen. Dermed er det
fleire andre byar med eige administrasjon rundt Lisboa, som Amadora, Queluz,
Cacém, Odivelas, Loures, Sacavém, Almada, Barreiro, Seixal og Oeiras. Alle desse
går i eitt med Lisboa, og er alle i røynda del av same storby.

Under dei store portugisiske oppdagingsferdene og koloniseringa vart Lisboa den
største hamnebyen i Europa, ein posisjon byen mista under den spanske
okkupasjonen i tida mellom 1580 og 1640.

Klokka 09.30 den 1. november 1755 vart byen råka av tre kraftige jordskjelv.
Mange menneske var samla til høgmesse i kyrkjene denne dagen og mange vart
sperra inne i ruinane. Skjelva utløyste storbrann og ei flodbylgje øydela dei
delane av byen som låg nærast Tejo. Minst 13 000 menneske omkom.

Tapet av Brasil på byrjinga av 1800-talet førte med seg meir tilbakegang for
landet og for byen. Etter kvart har Lisboa utvikla seg til ein travel storby med
handel og turisme.



https://nn.wikipedia.org/wiki/Liechtenstein

Fyrstedømet Liechtenstein er eit lite land i fjellkjeda Alpane i Sentral-Europa
mellom Sveits og Austerrike. Det er eit fjellkledd land og ein vintersportstad,
og kanskje mest kjend som eit skatteparadis. Fyrstedømet består hovudsakleg av
små landsbyar og oppdyrka mark med små gardar både i nord (Unterland) og i sør
(Oberland). Det er det minste tysktalande landet i verda.

Fyrstedømmet har opphavet sitt frå då Liechtenstein-familien kjøpte herskapet
Schellenberg (1699) og grevskapet Vaduz (1712). Keisar Karl VI av Det
tysk-romerske riket gav grevskapet og liechtensteinarane status som fyrstedøme.
Namnet Liechtenstein stammar frå borga Liechtenstein ved Mödling.

Då Det tysk-romerske riket vart oppløyst kom fyrstedømmet Liechtenstein som
suveren stat inn i Rhinforbundet og frå 1815 i det tyske forbundet. Då dette
vart oppløyst 1866 vart det verande ein sjølvstendig tysk stat, og var ein av få
tyske statar som ikkje vart ein del av den føderale staten kalla Det tyske riket
i 1871. Inntil den første verdskrigen var Liechtenstein sterkt forbundet med
dobbeltmonarkiet Austerrike-Ungarn. Etter at dette vart oppløyst knytte
Liechtenstein seg sterkare til Sveits; landet tok i bruk sveitsisk valuta og
gjekk inn i ein tollunion med Sveits. Liechtenstein vart spart for den andre
verdskrigen på grunn av den politiske nøytraliteten landet førte. Landet har
sidan opplevd stor næringsmessig vekst.

Liechtenstein er eit konstitusjonelt monarki, styrt av ein fyrste. Den noverande
fyrsten, Hans Adam II, etterfølgde far sin i 1989. Landet sitt parlament vert
kalla landdagen, og består av 25 representantar vald av folket (15 frå Oberland
og 10 frå Unterland). Regjeringa består av fem medlemmar.

I ei folkeavstemming 1. juli 1984 gav Liechtenstein sine mannlege veljarar med
knepent fleirtal kvinner stemmerett i nasjonale (men ikkje lokale) val. 2370
stemde for (51,3 %), medan 2251 stemde mot. På kommunenivå fekk kvinnene
stemmerett mellom 1976 til 1986. Dei tre siste kommunane, Balzers, Triesen og
Triesenberg gav kvinnene stemmerett i 1986.

I motsetnad til dei fleste andre konstitusjonelle monarki, har fyrsten mykje
makt, noko som har vore teke opp til debatt i seinare år. Ei folkeavstemming om
ny forfatning i mars 2003 gav fyrsten enno større fullmakter. Hans Adam hadde
truga med at han og fyrstefamilien ville flytte residensen sin til Wien (der
fyrstefamilien budde fram til 1938) om folket ikkje stemde ja til den nye
forfatninga. Avstemminga gav eit stort fleirtal for, og stadfesta fyrstefamilien
sine breie popularitet i Liechtenstein.

Liechtenstein vart medlem av SN i 1990, og er saman med Sveits, Noreg og Island
eit av dei fire medlemmene i EFTA. Landet er òg tilslutta EØS. Noverande
utanriksminister er Rita Kieber-Beck.

Det er ein konflikt mellom Liechtenstein på den eine sida og Tsjekkia og
Slovakia på den andre sida. Konflikten omfattar konfiskeringa av jord- og
skogeigedomar på rundt 1600 km², slottseigedomar, kunstsamlingar og andre
verdiar som høyrer til fyrstefamilien og rundt 30 andre liechtensteinarar av
dåverande Tsjekkoslovakia etter den andre verdskrigen som følgje av
Beneš-dekreta. Som følgje av at Liechtenstein var nøytral under den andre
verdskrigen, har Liechtenstein alltid hevda denne konfiskeringa som rettstridig.
Beneš-dekreta er frå et folkerettsleg synspunkt òg ugyldige. For å hindre at
Liechtenstein søker erstatning som følgje av forholdet, har ikkje Tsjekkia og
Slovakia ønska å respektere Liechtenstein som suveren stat med tilbakeverkande
kraft. Liechtenstein respekterer derfor heller ikkje dei to andre statane, noko
som skapte probleme i samband med EØS-utvidinga. Tvistesaken vedrørande
konfiskeringa vert no klargjort, ifølgje liechtensteinske styresmakter, for ei
handsaming i Den internasjonale domstolen.

Liechtenstein er det sjette minste sjølvstendige landet i verda ut frå areal,
som i 2006 vart målt på nytt til 160,475 km². Landegrensa vart samstundes målt
til 77,9 km. Dette er 1,9 km lenger enn ein tidlegare har trudd. Liechtenstein
er eit av berre to land i vera som er «dobbelt omgjeve av land», altså det
grensar berre til land som heller ikkje grensar til havet. Det andre landet er
Usbekistan.

Dei fleste innbyggjarane bur i dalen til Rhinen som dannar heile den vestlege
grensa av landet. Målt frå nord til sør er landet 24 km langt. Dei austlegaste
områda er dei høgaste med Grauspitz som det høgaste fjellet med ei høgd på 2 599
meter over havet. Dei nordlegaste kommunane er derimot relativt flate.

Klimaet i Liechtenstein er sterkt prega av Alpane som krinsar landet i alle
retningar. Her finst mange djupe og små dalar, og klimaet i dalane er ofte
ganske forskjellig frå klimaet i høgda. Dalane og fjellsidene som vender mot
nord er ofte kalde med mykje skya ver om vinteren. Av og til kan derimot kraftig
fønvind presse temperaturane opp i 10 °C og høgare, medan sørvendte sider ofte
har meir sol om vinteren. Nettene held seg kalde til ut i mai, men frå då av kan
ettermiddagane ofte by på behagelege temperaturar med unntak av enkelte
regnbyger no og då. Varmen frå sommarsola fører ofte til torevêr om sommaren.
September og tidleg oktober er den tørraste og mest tempererte tida på året.

Liechtenstein nyttar sveitsiske frank, men pregar òg eigne myntar ved spesielle
høve.

Mindre enn to tredjedelar av folkesetnaden (65,8 %) er liechtensteinske
statsborgarar. Den utanlandske folkesetnaden er med 20,1 % overvegande
tyskspråkleg (10,8 % sveitsarar, 5,9 % austerrikarar, 3,4 % rikstyskarar). Andre
folkegrupper inkluderer italienarar (3,3 %), innbyggjarar frå det tidlegare
Jugoslavia (3,3 %), Tyrkia (2,6 %), og andre utgjer 4,8 %.

75,7 % (2003) er katolikkar, 10,9 % har ingen religiøs tilhøyrsel, 7,0 % er
protestantar og 4,2 % er muslimar. Frå 1997 eksisterer det katolske
erkebispedømet Vaduz, som utgjer heile Liechtenstein.

Til å vere eit så lite land har Liechtenstein imponerande mange kunstneriske og
kulturelle aktivitetar, og ein blømande ungdomskultur. I tillegg til
forskjellige kulturorganisasjonar finst det eit nytt landsmuseum, opna i
november 2003. Det finst òg kunstmuseum, skimuseum, postmuseum, fleire
lokalmusumar, og i Schaan Theater am Kirchplatz. I oktober 2003 vart
Kleintheater Schlösslekeller (småteateret Slottskjellaren) opna i Vaduz. Bandet
Elis kjem frå Liechtenstein.

Liechtenstein avskaffa militæret i 1868, men har likevel ein allmenn verneplikt
i grunnlova si (§ 44). I katastrofar er militæret av Aust-Sveits
(Territorialregion 4) ansvarleg.



https://nn.wikipedia.org/wiki/Lengdegrad

Lengdegrad skildrar ein stad på jorda aust eller vest for ei nord-sør-linje
kalla nullmeridianen. Symbolet for lengdegrad vert stundom skrive som den greske
bokstaven λ (lambda). Lengdegrad vert uttrykt som ein vinkel som går frå 0° ved
nullmeridianen til +180° austover og −180° vestover. I motsetnad til
breiddegrad, som har ekvator som eit naturleg nullpunkt, er det ingen naturlege
nullpunkt for lengdegrad. Derfor er det vald ein referansemeridian. Britiske
kartografar hadde lenge brukt Greenwich-meridianen i London, medan andre
referansar vart brukt andre stadar, inkludert El Hierro, Roma, København,
Jerusalem, St. Petersburg, Pisa, Paris, Philadelphia og Washington, DC. I 1884
bestemde derimot International Meridian Conference at Greenwich-meridianen
skulle vere nullmeridianen.

Kvar lengdegrad vert vidare delt inn i 60 bogeminutt, som igjen vert delt inn i
60 sekund. Ei lengdegrad kan derfor skrivast 23° 27′ 30" E. Skal ein ha større
grannsemd må ein omforme minutta og sekunda til desimalar. Ein kan òg uttrykke
minutta som desimalar, slik som 23° 27.500′ E. Gradane kan òg uttrykkast som
desimaltal: 23.45833° E. For utrekningar må vanlegvis vinkelen omformast til
radianar, så lengdegrad kan òg uttrykkast på denne måten som ein brøkdel av π
(pi) med forteikn, eller som brøkdel av 2π utan forteikn. I utrekningar vert
vanlegvis vest og aust bytta ut med negativt forteikn for den vestlege halvkula.
Av og til vert forvirrande nok negative forteikn òg brukt for den austlege
halvkula. Årsaka til at den austlege halvkula er positiv er fordi det er
konsistent med eit høgrehands kartesisk koordinatsystem der Nordpolen er
oppover.

I motsetnad til ei breiddegrad, som nesten alltid er heilt lik seksti nautiske
mil eller om lag 111 km, varierer ei lengdegrad mellom 0 til 111 km. Lengda
mellom to breiddegrader er cosinus til breiddegraden. Meir nøyaktig er ei
lengdegrad = (111,320 + 0,373sin²φ)cosφ km, der φ er breiddegrad. Formelen kan
også skrivast slik: ei lengdegrad = (111,320 + 0,373·(sinφ)²)·cosφ km.

Ein kan finne lengdegraden ein stad ved å rekne ut tidsskilnaden mellom
posisjonen og UTC-tid. Det er 24 timar i eit døger, 360 grader i ein sirkel og
sola flyttar seg 15 grader per time over himmelen. Så om tidssona til ein person
er tre timar føre UTC-tida, så er personen nær 45° breidde (3 timar × 15° per
time = 45°). Ein kan derimot ikkje finne posisjonen sin nøyaktig, fordi ein kan
vere kor som helst innanfor tidssona. For å gjere utrekninga nøyaktig treng ein
eit kronometer (klokke) sett til UTC-tid, og ein må finne den lokale tida ved å
sjå på sola eller astronomiske observasjonar.

Målinga av lengdegrad er viktig både innan kartografi og navigasjon. Historisk
sett var det å finne lengdegraden viktig for å gjere trygg navigasjon til sjøs.
Ein trong å vite både lengde- og breiddegrad. Breiddegraden var lett å finne ved
astronavigasjon, der ein brukte høgda til Polarstjerna eller sola midt på dagen.
Lengdegrad var det derimot verre å finne, og dei første navigatørane måtte bruke
bestikknavigasjon. Dette var derimot lite nøyaktig på lange reiser der ein ikkje
kunne sjå land, og desse reisene førte stundom med forlis.

Oppdaginga av korleis ein kunne måle lengdegrad nøyaktig var ein av dei
viktigaste oppdagingane på 1600- og 1700-talet. Den første løysinga for å lage
kart var det Giovanni Domenico Cassini som kom fram til i 1681, ved å bruke
Galileo Galilei sin metode basert på å observere dei relative posisjonane til
månane til Jupiter, som hadde kjende banar. Men å bruke denne metoden utan å ha
ein profesjonell astronom til stades, og særleg det å måle desse posisjonane til
sjøs gjorde denne løysinga særs vanskeleg.

Havariet til den britiske flåten leia av Sir Cloudesley Shovell førte til den
britiske Lengdegradshandlinga, som oppretta ein pris til personen som klarte å
finne ein praktisk metode å avgjere lengdegraden til sjøs. Dette klarte til
slutt John Harrison med kronometeret sitt, som seinare vart kjend som H-4.

Harrison sin son førte eit skip frå Portsmouth i England til den karibiske
hamnebyen Bridgetown på Barbados med H-4 om bord. Harrison demonstrerte ein
metode for å finne lengdegraden ved å halde den eksakte tida på dagen for
Storbritannia, medan han brukte astronomiske observasjonar for å finne den
eksakte lokale tida på skipet medan det seilte til Barbados. På denne måten
kunne han finne posisjonen til skipet relativt til Barbados, der lengdegraden
var kjend. Utrekninga av skipet sin posisjon var berre 15 km feil då dei kom
fram.

Ein standard metode for å avgjere lengdegrad vart etter kvart å bytte kronometer
mellom observatorium, for å avgjere den presise skilnaden i den lokale tida,
brukt i lag med astronomiske observasjonar. Ein annan metode var å observere
formørking av stjerner på forskjellige observatorium. Frå midten av 1800-talet,
i staden for å byte ut kronometer vart telegrafsignal brukt, og radiosignal
følgde tidleg på 1900-talet. Frå 1970- og 1980-talet vart satellittmålingar
brukt.



https://nn.wikipedia.org/wiki/Leiden

Leiden (òg kalla Leyden) er ein kommune og by i Nederland i provinsen
Zuid-Holland med om lag 120 000 innbyggjarar. I lag med Oegstgeest, Leiderdorp,
Voorschoten, Valkenburg, Rijnsburg og Katwijk dannar han eit storbyområde med om
lag 250 000 innbyggjarar. Byen ligg ved elva Oude Rijn, nær større byar som Haag
og Haarlem.

Leiden er ein gammal by som har anar tilbake til romartida då det låg ei romersk
festning her. Leiden er grunnlagd på ein menneskeskapt ås der elvane Oude Rijn
(Gamle Rhinen) renn saman med Niuwe Rijn (Nye Rhinen). Han vart først nemnd i
skriftlege kjelder som Leithon om lag år 860. Leiden vart først underlagt
biskopen av Utrecht, men rundt 1100 kom borggreven inn under grevskapet Holland.

Leiden vart plyndra i 1047 av keisar Henrik III av Det tysk-romerske riket.
Tidleg på 1200-talet søkte grevinne Ada av Holland tilflukt her då ho kjempa i
ein borgarkrig mot onkelen sin, Vilhelm I av Holland. Han omleira og erobra Ada
og Leiden.

Leiden fekk byrettar i 1266. I 1389 hadde byen vakse til om lag 4000
innbyggjarar.

I 1420, under krok- og torskekrigen, marsjerte hertug Johan av Bayern med hæren
sin frå Gouda mot Leiden for å erobre byen, sidan dei ikkje betalte den nye
greven av Holland. Hæren var godt utrusta og hadde nokre kanonar. Borggreve
Filip av Wassenaar og dei lokale adelsmennene trudde at hertugen ville omleire
Leiden først og sende små styrkar for å erobra dei omliggande citadella. Johan
av Bayern valde derimot å ta citadella først. Med å nytte kanonane mot citadella
fall dei ein etter ein, og i løpet av ei veke hadde han erobra borgene
Poelgeest, Ter Does, Hoichmade, de Zijl, ter Waerd, Warmond og de Paddenpoel.

24. juni nådde hæren Leiden. 17. august 1420, etter ei to månader lang
omleiring, overgav byen seg til Johan av Bayern. Filips av Wassenaar måtte leve
resten av livet i fangenskap.

Leiden blømde på 1600- og 1700-talet. Tekstilindustrien vart etter kvart viktig
for byen, og samstundes utvikla Leiden seg til ein viktig stad for trykking og
utgjeving av bøker. Trykkaren Christoffel Plantijn budde her ein periode. Ein av
elevane hans var Lodewijk Elzevir (1547–1617) som oppretta den største
bokhandelen og prenteverket i Leiden, eit føretak som framleis eksisterer i dag.

I 1572 tok byen nederlenderane si side i krigen mot det spanske styret og spelte
ei viktig rolle i åttiårskrigen. Han vart omleira frå mai til oktober 1574 av
spanjolane, men ved å rive hol i dika rundt byen kunne ein segle skip med
forsyningar inn til den oversvømde byen. Som takk for den heroiske innsatsen
vart Universitetet i Leiden grunnlagd av Vilhelm I av Orange i 1575.

Leiden vart velståande på 1600-talet, delvis fordi mange tekstilarbeidarar frå
Flandern søkte tilflukt i byen. Byen hadde mista om lag ein tredje del av dei
15 000 innbyggjarane under omleiringa i 1574, men kom seg raskt att og i 1622
hadde han 45 000 innbyggjarar og rundt 1670 kanskje så mykje som 70 000. Under
den nederlandske gullalderen var Leiden den nest største byen i Holland etter
Amsterdam.

12. januar 1807 eksploderte ein båt lasta med 17,4 tonn krut midt i Leiden. 151
menneske omkom, 2000 vart skadde og om lag 220 heimar vart øydelagde. Kong Louis
Bonaparte vitja byen personleg og gav støtte til offera.

I 1842 vart det bygd jernbane frå Leiden til Haarlem og året etter vidare til
Haag. Dette førte til oppgangstider i byen, og dei økonomiske tilhøva betra seg
igjen. Byen voks derimot tregt, og først i 1896 byrja ein å byggje byen utanfor
dei gamle vollgravene. Etter 1920 vart det oppretta nye industriar i byen, som
konservering og metallindustri.

Under den andre verdskrigen vart Leiden hardt råka av dei allierte sine
bombardement. Området rundt jernbanestasjonen og Marewijk vart nesten heilt lagt
i grus.



https://nn.wikipedia.org/wiki/Krimhalv%C3%B8ya

Krim, Krimhalvøya eller Den autonome republikken Krim (ukrainsk Автономна
Республіка Крим, Avtonomna Respublika Krym; russisk Автономная Республика Крым,
Avtonomnaya Respublika Krym; krimtatarisk Qırım Muhtar Cumhuriyeti, Къырым
Мухтар Джумхуриети) er ei halvøy i Svartehavet. Både Ukraina og Russland hevdar
Krimhalvøya høyrer dei til. Russiske styresmakter har sidan mars 2014 hatt den
faktiske kontrollen over halvøya.

Hovudstaden på Krimhalvøya er Simferopol som ligg sentralt på halvøya.
Krimhalvøya dekkjer 26 200 km² og har kring to millionar innbyggjarar (2009).

Krim er ei 26 000 km² stor halvøy nord i Svartehavet. Det einaste
fastlandssambandet er over Perekopeidet i nord. Mot aust strekkjer den lange
Kertsjhalvøya seg mot Kertsjsundet, som skil Asovhavet frå Svartehavet.

Landskapet i nord består av stepper, og i sør hever Krimfjella seg opp til 1 545
moh. som vernar kysten mot nordlege vinder og har rikelig nedbør og frodig skog.
Klimaet er mildt i sør og vegetasjonen subtropisk med dyrking av oliven, morbær
og sypress.

I Jalta er middeltemperaturen i dei kaldaste månadane (januar og februar)
3,5 °C, i dei varmaste månedane (juli, august) 24 °C.

Krimhalvøya har vorte erobra og kontrollert mange gonger gjennom historia.
Kimmeriarar, grekarar, skytiarar, gotarar, hunarar, bulgarar, khasarar,
Kiev-riket, bysantiske grekarar, kiptsjakar, osmanske tyrkarar, Den gylne horden
og mongolar har alle kontrollert Krimhalvøya i den tidlege historia. På
1200-talet vart ho delvis kontrollert av Republikken Venezia og Republikken
Genova. Dei vart etterfølgd av Krim-khanatet og Det osmanske riket på 1400- til
1700-talet. Frå 1400-talet av var Krim-khanatet, ein arvtakar etter det
mongolsk-tatarske riket, ein vasallstat under det ottomanske riket. I 1783 vart
halvøya erobra av Det russiske imperiet. Etter den russiske revolusjonen vart
Krim ein autonom sovjetrepublikk i Den russiske føderasjonen. Nazi-Tyskland
okkuperte området under andre verdskrigen frå 1941 til 1945.

Då halvøya vart gjenerobra av Sovjetunionen, vart krimtatarane deporterte til
Sibir og Sentral-Asia. Først i 1989 fekk dei lov å venda attende til Krim. I
1954 vart Krim overført frå Den russiske sovjetrepublikken (Russisk SSR) til Den
ukrainske sovjetrepublikken (Ukrainsk SSR). I 1991 fekk Krim status som ein
autonom republikk under Ukraina, men då Ukraina vart sjølvstendig same året, var
det mange som ynskte å lausriva Krim frå Ukraina, og bli ein del av Russland.
Denne rørsla fekk ikkje støtte frå dei russiske styresmaktene, og halvøya vart
verande ein del av Ukraina, men med særskilt autonom status.

Etter endringa i det ukrainske styret i 2014 kom det til uro og ein svært spent
situasjon i mars då Russland godkjente bruk av militær makt på halvøya for å
sikre russiske interessar. Russiske og russisklojale soldatar overtok fleire
sentrale funksjonar på halvøya. Russland annekterte etter kvart halvøya. Den
framtidige statusen til Krim er uklår (april 2014).

Då Krim vart ein del av det russiske imperiet på 1700-talet var det store
fleirtalet av innbyggjarane muslimske krimtatarar. Desse utgjorde i 2001 ein
minoritet på 12,1 %. Fleirtalet, 58,3 % var russarar, og 24,3 % ukrainarar.

Krimtatarar er ein etnisk minoritet som utgjer kring 13 % av folkesetnaden og
som oppstod på Krimhalvøya seint i mellomalderen etter at Krim-khanatet oppstod.
Krimtatarane vart tvangsflytta til Sentral-Asia av Josef Stalin. Etter at
Sovjetunionen fall, flytta somme krimtatarar attende til regionen. Det bur
framleis mange russarar på halvøya og russisk har derfor status som offisielt
språk i republikken.



https://nn.wikipedia.org/wiki/Kr%C3%A5ke

Kråka er ein grå og svart fugl i kråkefamilien. Ho har tilhald i Noreg heile
året, men ein finn henne sjeldan over tregrensa.

Kråka er om lag 50 cm. Ho er typisk grå og svart i karakteristisk mønster. Kråka
er ein god del mindre enn ramnen og i motsetning til ramnen har kråka
tverrskoren stjert. Når kråka er i flukt, har ho rolege vengeslag og er sjeldan
i seglflukt. Kråkelyden er eit håst «kraa». Fuglen har ein varierande klang og
styrke i røysta si.

Kråka er ein standfugl, men kan òg trekkja. Ho finst over heile Noreg. Mange av
kråkene overvintrar langs kysten fordi det er lettare å finne mat der. Mange
kråker trekkjer i oktober til Danmark, Tyskland, Nederland, Belgia, og
Storbritannia. Dei vender attende i mars-april.

Mange har sett kråka på søppelplassar, men du finn henne i alle landskapstypar,
oftast i kulturmark. Ho finst på fjellet opp til 1000 meter over havet. Etter
Norsk Ringmerking-Atlas kan kråka bli over 16 år og 3 månader

Kråka et det meste ho kjem over. Ho et insekt, muslingar, frosk, smågnagarar,
fuglar, fugleegg, åtsel, bær, korn og liknande.

Kråka har same make heile livet. Paret byggjer reiret sitt saman. Reiret byggjer
dei i tre, buskar eller i ein fjellvegg, og dei held gjerne til på den same
staden heile livet. Dei byggjer reiret av kvistar, jord og leire. Til å fòra
reiret bruker dei fjør, dun, hår, tøystumpar, papirbitar eller liknande. Av og
til blir reira brukte om igjen. Viss ein framand fugl legg egg i kråka sitt
reir, behandlar kråka det som sitt eige i staden for å eta det.

Kråka legg 3–6 egg i april–juni. Hoa ruger på egga i 18–20 døgn. Egga er som
oftast blågrøne med tettstilte grå og brune flekkar. Dei blir klekte etter om
lag 31 døgn. Når fugleungane er klekte, hjelper både hoa og hannen med å mate
dei. Dei blir som oftast mata med oppgulp.



https://nn.wikipedia.org/wiki/Klima_i_Karibia

Klimaet i Karibia er stort sett roleg og behagleg med temperaturar som stig frå
behaglege nivå i januar til tropiske nivå i juli. Dei største skilnadane har ein
på dei vestlegaste øyane Cuba og Hispaniola (inkludert Haiti og Den dominikanske
republikken) i tillegg til Bahamas. Havanna og Nassau har ofte temperaturar
under 15 °C om vinteren, men sjeldan under 10 °C. Dei meir fuktige dagane om
vinteren er som oftaste dei kaldaste, men desse oppstår ikkje så ofte. Om
vinteren kjem det òg litt regn nordaustkysten av Den dominikanske republikken og
Puerto Rico, der den nordaustlege passatvinden fører med seg fuktig luft frå
Atlanterhavet og oppover fjellsidene. Bahamas er derimot flat, og her er dei
kaldare periodane som regel tørrare.

Over det meste av Karibia er den tørre tida på året frå februar til april. I
denne perioden kan ein frisk passatvind vere det einaste vêrfenomenet som
oppstår på desse øyane. Frå mai til oktober har ein om lag torevêr ein til to
gonger i veka om ettermiddagen. Det er vert derimot større sannsyn for torevêr
lenger aust i Karibia, rundt Dei små antillane, her ein kan få regnvêr nesten
kvar dag. Likevel er det i tillegg ein god del sol i heile området. Stort sett
får dei sørlege og vestlege områda av øyane litt mindre regn enn dei nordlege og
austlege, men på enkelte øyer kan lokale topografiske forhold føre til andre
regnmønster. Dei sørlege områda av Karibia er ein god del tørrare enn resten av
øyane. Øyar som Aruba og dei sørlegaste øyane av Dei nederlandske antillane får
mindre enn 500 mm i året, som er uvanleg tørt for tropiske havområde. Februar
til juli er den aller tørraste perioden her.

Cuba og Hispaniola har ein markert canicula i løpet av juli og august, der det
regner mykje mindre enn resten av den våte tida av året. Dette er dei tørraste
øyane i det nordlege Karibia. Det meste av Cuba får mindre regn enn områda
rundt, og særleg sørkysten og dei indre områda i søraust får lite nedbør og
mykje sol, sjølv under regntida. Fuktig er det likevel året rundt. Sørkysten av
Jamaica har òg om lag like tørre forhold. Kingston kan ofte ha lange periodar
med opphaldsvêr, medan Blue Mountain like i nærleiken får store mengder regn.
Haiti er langt tørrare enn Den dominikanske republikken. Enkelte indre område av
Haiti får langt mindre enn 1000 mm nedbør i året, og Port-au-Prince badar i sol
året rundt.

Den atlantiske orkansesongen varer frå juni og ut november, og er den mest
alvorlege trugselen i dette området vêrmessig sett. Orkanane som oppstår utanfor
kysten av Afrika kan truge alle områda i Karibia, medan orkanar som oppstår i
Det karibiske havet seinare i sesongen stort sett går mot Hispaniola og dei
nordlege områda av Sentral-Amerika frå september og ut oktober.



https://nn.wikipedia.org/wiki/Kjerring

Ei kjerring, av norrønt kerling, er ei gift kone eller ei gammal kvinne av det
breie lag av folket. Ordet seier noko om kjønn, samfunnslagslag og alder eller
ektesapeleg status; for somme kan det ha ein negativ biklang eller bli oppfatta
direkte nedsetjande.

Det norrøne ordet kerling er avleia av norrønt karl, som vi i moderne norsk finn
att i orda 'kar' og 'kall'.

På bygdene i Noreg har ordet helst vore bruka om kvinner av folket – borgarfruer
og embetsmannsfruer er kalla damer. Såkalla «fint folk» vil derfor oppfatte
ordet kjerring som nedsetjande, og ordet har i mange kretsar ein negativ
biklang.

Ein finn døme på ein nøytral eller positiv bruk av ordet i omgrep som
«kjerringemne», ei ein gjerne kan gifta seg med, og «gardkjerring», ei kone som
har sin eigen gard eller er gift med gardbrukaren. Meir negativt lada omgrep er
«skravlekjerring» og «sladrekjerring», om kvinner som ikkje har anna å gjera enn
å snakka om andre.

I nokre samanhengar er ordet «kjerring» eit skjellsord som kan brukast om ei
kvinne som oppfører seg svært dårleg mot andre, på same måte som «hurpe» eller
engelsk «bitch».

Ein kan også fornærma ein mann ved å kalla han «kjerring», men skulder han då
for vere umandig.

Ein finn ordet «kjerring» mykje brukt i faste omgrep og innsamla tekstar frå
norsk munnleg litteratur, som ordtak, songar og eventyr, noko som speglar den
utbreidde, nøytrale bruken av ordet i tidlegare tider. Her kan «kjerring» visa
til ei kva som helst kone, som ei mor eller kone, «Kjerringa med staven», eller
noko som kom uventa «som julekvelden på kjerringa». I skjemteeventyr treffer ein
gjerne vriene og vanskelege kjerringar, som «Kjerringa mot strømmen» eller
«Dumme menn og troll til kjerringar». I undereventyr er det vanleg at ein helt
treffer stygge og gamle koner som blir gode hjelparar om han gjev dei respekt.

Ein annan rolle for kjerringa i folkekulturen er trollkjerringa. Fleire
europeiske kulturar har tradisjonar der gamle kjerringar kan ha magiske evner.
Av skikkelsar som gjerne tek kjerring-form finn ein mellom anna dei tre greske
skjebnegudinnene, særleg ei av dei, Atropos, og keltiske gudinner som Badb,
Cailleach og Morrígan.

I engelskspråkleg kultur har idéen om kjerringskikkelsen (hag eller crone på
engelsk) ført til førestillingar både om ein eigen type skremmande vesen som har
form som ei grotesk gammal kone. Dette har gjort at ein finn eigne,
ikkje-menneskelege vesen kalla «Hag» i fantastisk litteratur og rollespel som
Dungeons & Dragons. Innan nyheidenske retningar som wicca eller nydruidisme har
ein derimot ført vidare den mektige sida ved kjerring-førestillinga. Her er
«Crone» den tredje forma av trippelgudinna, det tredje stadiet i eit kvinneliv,
etter overgangsalderen, eller eit symbol på aldring og død.



https://nn.wikipedia.org/wiki/Karl_den_store

Karl den store eller keisar Karl I var konge av Frankarriket frå år 771, konge
av Lombardia frå 774, og tysk-romersk keisar frå 800. Han vart fødd om lag den
2. april 747, og døydde den 28. januar 814. Lenge meinte ein at den mest trulege
fødselsdatoen var 1. april 742. Fødselsdatoen vart då rekna ut frå den alderen
som vart oppgjeven då han døydde. Mellom anna gifta foreldra hans seg fyrst i
744. Om Karl hadde vorte fødd utanom ekteskap ville han ha vorte rekna som ein
bastard, og kunne mellom ikkje ha arva foreldra sine. Andre igjen meiner at Karl
vart fødd i 748.

Karl den store kan verta omtala med ei heil rad av namnevariantar og titlar. Her
kan nemnast tysk Karl der Große, latin Carolus Magnus, italiensk Carlomagno. Det
franske namnet Charlemagne vert brukt på mange andre språk, mellom anna engelsk,
og nokre gonger på norsk. På norsk kan han verta omtala som Karlamagnus, på
norrønt språk Karlamagnús. Karlamagnús saga er ei prosaomsetjing av franske
heltekvad om Karl den store, mellom anna Rolandskvadet. I sogene vert Karl den
store framstilt som ein idealisert kristen riddar. Heilag-Olav kalla opp son sin
Magnus I etter Karlamagnus. Magnus er eit latinsk adjektiv som tyder stor.
Namnet Magnus er nytta av fleire norske kongar.

Karl den store var eldste son av kong Pippin den stutte. Stamfar for kongeætta
karolingarane var farfar av Pippin, Pippin av Heristal.

Han budde i Aachen og er gravlagd i katedralen der. Karlsprisen er oppkalla
etter han.



https://nn.wikipedia.org/wiki/Kalkun

Kalkun, Meleagris gallopavo, er ein stor fugleart med naturleg leveområde i
Mellom-Amerika og Nord-Amerika og er den tyngste medlemmen av ordenen
Galliformes, hønsefuglar. Dette er ein frittlevande art, men er òg den arten
kjent som «tamkalkun», eller kalkun avla fram til fjørfe. Det var ein
sørmeksikansk underart av kalkun som var stamforma til tamkalkun.

Vaksne ville kalkunar har lange raudgule til grågrøne bein og ein mørk kropp.
Hannen har stort, fjørlaust, raudleg hovud og raud hals, og raude kjøttfulle
hakelappar som heng frå undersida av nebbet. Hovudet har kjøttfulle utvekstar,
og særleg ein kjøttfull utvekst som heng frå oversida av nebbet som utvidast ved
opphissing hos hannfuglen. Når desse vert fylt med blod, kan dei nesten skjule
auga og nebbet. Kvar fot har tre tær, og hannfuglar har ein spore på baksida av
kvart bein.

Kalkun har ein lang, mørk, vifteforma hale og skinnande bronsefarga venger. Som
med mange andre artar av Galliformes, viser kalkun sterk kjønnsdimorfisme.
Hannfuglen er vesentleg større enn hoa, og fjøra hos hannen har område med
iriserande raudt, lilla, grønt, og fargenyansar i kobbar, bronse og gull.
Fjørene på hofuglane er generelt mindre fargerike, i nyansar av brunt og grått.
Parasitter kan svekke fargene hos begge kjønn, og hos hannfuglar kan farga tene
som eit signal på helsa. Kalkunen har 5000-6000 fjør. Handsvingfjørene har kvite
flekker. Halefjørene har lik lengd hos vaksne fuglar, men har ulike lengder hos
ungfuglar.



https://nn.wikipedia.org/wiki/Jul

Jul eller jol er ei høgtid feira over store delar av verda, særleg i kulturelt
kristne samfunn, men òg fleire andre stader. Innan kristendommen er ho feira som
ein fødselsdag for Jesus, men jula har røter og trekk frå fleire andre
religionar og kulturar. Høgtida finn stad rundt vintersolkverv på den nordlege
halvkula og har opphav i heidenske midtvinterfestar. Ho er òg nærverande i media
og utsalsstader, gjerne i god tid før julehelga i slutten av desember eller
byrjinga av januar.

Typiske element i julefeiringar over heile verda er levande lys, festleg lag,
familiesamlingar, mektig tradisjonsmat, gjeving av og beding om gåver og
almisser, symbol som raudt og grønt, nissar, englar, stjerner og julekrybber, og
ei rekke ulike tradisjonar som varierer frå land til land. I Noreg blir jula
feira med julemat, levande lys og musikk; ein gjev kvarandre gåver, dei fleste
pyntar med juletre, og det er vanleg å halde julebord i forkant av julekvelden
og juletrefest i romjula. Særkristne element som adventslysestake, lesing av
juleevangeliet og kyrkjegang julaftan er også svært vanleg i Noreg, også dei som
ikkje er praktiserande kristne elles.

Jula slik ho blir feira i Noreg og elles i Norden i dag, er ei synkretistisk
høgtid som hovudsakleg inkluderer trekk frå den kristne kristmessa, den romerske
saturnalia-festen og den norrøne jula — i tillegg til enkelte trekk frå mellom
anna den jødiske lysfesten hanukká.

I Skandinavia har ein drukke jol i uminnelege tider. I norrøn tid samla ein seg
til ein midtvintersfest som vara i om lag tre dagar. Her skulle ein blota til
gudane, drikke øl og leva godt. Det er uklårt nøyaktig kva ein feira under
juleblotet. Det kan ha vore eit blot for god grøde, for dei daude, eller ein
sol- eller lysfest som motsvar til den mørke vinteren.

Juletida var prega av kontrasten mellom fest og uhygge. Medan ein drakk jol og
koste seg, måtte ein samstundes passe seg for dei mørke kreftene som var lause.
Åsgardsreia, eller berre Reia, var inntil nyare tid namnet på eit skremmande
følgje av trollpakk og ugjerningsmenn som drog i kring og skremde folk og dyr.
Det er uklårt om denne skikken går attende til førkristen tid eller om det er
ein omforma eller nyskapt skikk i tidleg kristen tid. I kristen tid var det
elles særleg lussinatta 13. desember ein skulle akte seg for slike.

Geitebukken er eit gammalt julesymbol som ein i dag finn igjen i skikken med å
gå julebukk og å pynta med halmbukkar. Dei ulike skikkane byggjer truleg på
Torsdyrking, dels ved å slakta ein geitebukk til jul for å få eit godt nytt år,
dels ved å spela ulike julespel, til dømes eit spel der einkvan utstyrt med
bukkehovud og -pels og døydde og kom til liv igjen.

Då Noreg vart kristna, vart det lagt vekt på å halde på gamle tradisjonar.
Julefeiringa heldt fram under same namnet, men med nytt innhald. Ein erstatta
midtvintersblotet med feiringa av fødselen til Kvitekrist. Der ein tidlegare
hadde laga øl og blota til dei norrøne gudane, vart ein no pålagd å bryggje øl
og signe det i Jesus og Jomfru Maria sitt namn. Julebukken blei endra til ein
skapning som truga i førjulstida og kunne dukka opp i festar.

Mange av dagens juleskikkar har utvikla seg frå den gamle jola. Mellom anna kan
det å setja ut graut til nissen i vår tid ha komme frå ofringa til forfedrane i
gravhaugen på garden. Skikken med å vitje familiegraver julaftan har parallellar
i denne eldgamle feiringa.

Romarane feira den livlege saturnaliahøgtida, til ære for Saturn, ved å gje
kvarandre gåver, og ved å eta og drikke godt og mykje. At den kristne
julefeiringa vart lagd til rundt same tida som saturnaliafeiringa, hjelpte
kanskje den nye religionen til å spreie seg, og har nok òg gjort sitt til å
påverke innhaldet av julefeiringa, med festing og å gje gåver.

Romarar feira òg dies natalis Solis invicti, 'dagen for fødselen til den
uovervinnelege solguden', ved vintersolkverv, som i den julianske kalenderen
fall på 25. desember. Tidlege kristne samanlikna gjerne gjenfødinga av sola med
fødselen til den lysande frelsaren Jesus.

I jødedommen er det skikk å tenne eit stadig aukande tal levande lys i ein
spesiell åttearma lysestake under høgtida hanukká, som alltid fell innanfor den
kristne adventstida eller jula. I høgmellomalderen var det særleg mykje samkvem
mellom jødar og kristne i området kring Rhinen i det sørvestlege Tyskland, og
mange jødiske kulturelle trekk vart tekne opp i lokal kristendom. Dette er
truleg opphavet til den firearma adventslysestaken der ein tenner eit aukande
tal lys på dei fire søndagane føre juledagen.

Den sjuarma lysestaken, som ligg noko nærmare den jødiske hanukkijáen i form,
har vore mykje bruka i samband med advent og jul i Tyskland — og denne
lysestaken kom truleg til Skandinavia som eit kulturelt lån derifrå på
1800-talet. I dag er sjuarma elektriske lysestakar vanleg vindaugspryd i dei
fleste hus i Noreg og Sverige og på Island gjennom heile desember.

Det er usikkert kva tid fødselen blei sett i samband med midtvinteren, for det
er lite i testamenta som tyder på at Jesus blei født midtvinters. I
Lukasevangeliet er hyrdane ute på markene om natta og vaktar over sauane, noko
som tyder på at fødselen fann stad under lemminga om våren. I dei første kristne
kykjelydane feira dei ikkje Jesu fødsel; feiringa var knytt til dagen for Jesu
oppstode. Dei første historiske kjeldene som nemner ei feiring av fødselen til
Jesus i desember kjem frå midten av 300-talet. Ein kan ha vald datoen 25.
desember fordi han ligg ni månader etter Maria bodskapsdag 25. mars, då Gud skal
ha blitt kroppsleggjort som Jesus. Fleire andre hendingar er tradisjonelt knytte
til denne datoen, viktigast er krossfestinga av Jesus, og det var ei vanleg
oppfatting at han blei kroppsleggjort og døydde same dagen. I Roma fall
fødselsfesten då saman men Saturnaliafesten, ei høgtid det høvde å kombinere med
julebodskapen.

Andre tidlege kristne feira hovudsakleg dei tre vise menn som kom med rike gåver
til den nyleg fødde fredsfyrsten. Datoen for dette vart sett til 6. januar, som
òg blei sett i samband med dåpen av Jesus tretti år seinare. Fødselsfeiringa på
juledagen var mindre viktig, og fekk ein eigen liturgi først på 800-talet.

I løpet av mellomalderen blei sjølve fødselsdagen til jesusbarnet viktigare. Dei
førti dagane fram til juledagen, som byrja med mortensmesse, blei ei fastetid,
medan juletida i kyrkjeåret tok til med juledagen og varte i dei førti dagane
fram til kyndelsmesse. Juleevangeliet fekk no ein sentral rolle. Det blei vanleg
å framføra det som eit spel eller framstilla det i ei julekrybbe, skikkar som
har halde seg til våre dagar. Songar som gjenfortalde historia eller prisa
fødselen blei skrivne og framførde.

Opp mot vår tid er det utvikla ei rekke skikkar med symbolsk kristeleg innhald,
med eller utan anna opphav, til dømes juletre, adventskalender, adventskrans og
adventsstjerne.

Tradisjonen med å gå i kyrkja julaftan har halde seg ved lag også mot slutten av
1900-talet, då kristen utøving gjekk ned i Noreg. I 2005 gjekk til dømes
591 690, rundt 1/8, til gudsteneste denne dagen.

Jul blir førebudd og feira over ein periode som varierer mellom ulike stader.
Kva tid ein gjer kva følgjer ofte strenge tradisjonar, på same måte som mange
delar av feiringa er svært tradisjonsbunden. Samstundes kjem det stadig til nye
skikkar som stadig endrar julefeiringa.

Dei fleste land feirar jul rundt den 25. desember, men nokre stader er
Nikolasdagen den 6. desember viktigare, andre stader legg ein vekt på feiringa
av heilagetrekongardagen den 6. januar. I følgje den julianske kalenderen, som
blir følgd av nokre ortodokse kyrkjer, svarar 25. desember til 7. januar i den
gregorianske.

Førebuingane til jul tek til i god tid før sjølve feiringa. Julestrida er eit
omgrep som viser til grundig husvask og tilreiing av mat, gjennom til dømes
julebakst og tidlegare juleslakting, til høgtida. I moderne tid er laging eller
innkjøp av julegåver og sending av julekort blitt ein arbeidskrevjande og til
tider stressande del av førjulstida.

Tradisjonelt byrjar den norske førjulstida den 1. desember eller første søndagen
i advent, men handelsstanden kan finna fram pynt og julevarer mange veker i
førevegen.

Advent er byrjinga på kyrkjeåret og markerer ventetida på fødselsdagen til Jesus
og juledagen der ein feirar at han kom til jorda. Medan advent tek i til den
fjerde sundagen før jul i vestlege kyrkjer, varer han i heile førti dagar i den
ortodokse kyrkja. I kyrkjer med liturgiske fargar er lilla den vanlegaste
fargen, men blått og rosa blir òg noko brukt.

I dei katolske og ortodokse kyrkjene inneber adventstida ein fasteperiode, som
eit motsvar til fastetida før påske. Tida kan òg markerast med tenning av
adventslys heime og i kyrkja, både med levande lys i adventskransar og elektrisk
lyspynt som adventsstjerner, juletrelys og adventslysestakar. Ein utfører mange
handlingar som kan medverka til å bygga opp forventing, som å ha julekalender,
gradvis laga ei julekrybbe eller tenna eitt nytt adventslys kvar sundag.

I Finland feirar ein pikkujoulu eller lillajul laurdagen før advent tek til.
Dette er ei «lita» julefeiring med eit lite juletre og enkle gåver til dei
minste, som ein forsmak på julaftan.

5. og 6. desember er ei gåvehøgtid til minne om den gåvmilde biskopen Nikolas av
Myra, feira særleg i Nederland og Belgia, men også i andre tysk- eller
fransktalande område eller land, og dessutan nokre austeuropeiske land. I
samband med denne feiringa deler ein tenkt eller utkledd Nikolas gåver, anten
kvelden før eller om morgonen den 6. desember. «Biskopen» kjem til landet med
båt kvart år ein gong i november til stor mediedekking. I tida fram mot
nikolasdagen kan ungar finna godteri i skorne sine om dei stiller dei opp ein
spesiell stad med fôr til hesten hans oppi.

7. desember er Día de las Velitas, 'levande lys-dagen', i Colombia til ære for
den syndefrie unnfanginga til jomfru Maria. Denne kvelden tenner ein stearinlys
og lanterner overalt, medan dagen etterpå er ein offentleg høgtidsdag. Lysdagen
er til minne om dogmaerklæring om den syndefria unnfanginga gjort av pave Pius
IX i 1854.

Luciadagen blir feira den 13. desember og er i dag særleg viktig i Sverige.
Dagen blir markert med luciasong, barn kledde i kvitt, gjerne pynta med
luciakroner eller glitter, og berande på levande lys og lussekattar. Han har
røter både i den katolske dyrkinga av den heilage Lucia og i norrøn feiring av
vintersolkvervet. Samstundes er han ein nokså ny tradisjon; han blei først
gjenoppliva i Sverige heilt mot slutten av 1800-talet, og spreidde seg til
resten av Skandinavia rundt 1950-talet.

Den meksikanske høgtida Las Posadas ('herberga') tek til den 16. desember og er
til minne om Maria og Josef si leiting etter ein stad å bu i Betlehem som blir
fortald i juleevangeliet. Høgtida blir markert i dagane fram til den 24.
desember gjennom opptog med statuar av Josef og Maria og levande lys, der dei
som går syngande ber om å få koma inn i eit visst hus. Dei blir nekta inngang i
to hus, men i det tredje, der festen skal haldast, får alle koma inn. I mange
nabolag gjer ein det slik at ulike hus steller til fest kvar dag for alle.

Dagen før julafta, 23. desember, vert i Noreg kalla litlejulaftan. Tradisjonelt
vart dagen kalla torlaksmesse eller tollesmesse. Tollesmessdagen gjorde dei
reint i husa, bytta sengehalm og la reint på sengene. For mange er det tradisjon
å pynte juletre denne dagen og gjere dei siste førebuingane før sjølve julaftan.
Dei siste åra har litlejulaftan vore den dagen i året då butikkane har hatt
størst omsetting, som følgje av julehandel.

I Oaxaca i Mexico er dagen kjend som Noche de Rabanos, reddikkvelden, etter ei
mengd raude og kvite reddikar som blir skorne ut i jule- eller andre motiv til
denne kvelden.

Julekvelden den 24. desember vert rekna for den fyrste og viktigaste dagen i
jula i fleire land, sjølv om den kyrkjelege høgtida og fødselsdagsfeiringa til
Jesus tek til den 25. Ein trur dette er av di midnattsmessa, som i røynda skal
vera klokka 12 natt til juledagen, vart flytt fram i tid til ettermiddagen på
julekvelden. Julaftan er hovudjuledagen i Norden, Polen, Portugal, Quebec,
Russland, visse delar av Tyskland, Sveits og Austerrike, der ein opnar julegåver
om kvelden, og i Italia, der ein opnar julepresangane om morgonen. I Noreg går
mange i kyrkja denne dagen, og det er vanleg å tenna lykter på gravene til nære
slektningar. Klokka 1700 kimer alle kyrkjeklokkene, ein ringer jula inn og
julehelga tar til.

Til middag på julekvelden et ein tradisjonell mat, og dei fleste har det same
til julemiddag år etter år. I Noreg er ribbe og pinnekjøt dei vanlegaste
hovudrettane med julepølse og medisterkake som dei viktigaste tilleggsrettane.
Det er vanleg å eta til ein blir meir enn mett, og det blir seinare servert
dessert. Risengrynsgraut eller riskrem med mandel i kan serverast på julaftan
eller tidlegare i førjulstida.

På kvelden sit ein heime saman med familien og opnar julegåver. Som regel går
ein rundt treet og syng julesongar før pakkane kan opnast, og mange stader må
ein venta til julenissen – som regel ein utkledd person frå selskapet – kjem
innom og startar gåveutdelinga. Nokre stader, som i delar av Tyskland og
Aust-Europa, er det ikkje ein gammal mann, men kristusbarnet sjølv som deler ut
gåver.

Juledagen, eller første juledag, blir i Noreg oftast feira med juledagsmiddag —
eit måltid som er noko mindre tradisjonsbunde enn julemiddagen på julekvelden.
Juledagsmiddagen er likevel eit utprega familiemåltid, og det er sjeldan ein går
på vitjing i grannelaget juledagen. Om ein bryt denne skikken kan ein bli kalla
juldagspetter eller med liknande utnamn.

Andre juledag har tradisjonelt vore dagen for dei store familiesamkomene i
Noreg. På bygdene er det ofte offentleg fest om kvelden. I byane er det ein stor
premieredag for kinofilmar. Medan andre juledag er heilagdag i Noreg, er han
arbeidsdag i mange land, og romjulssalet tek til denne dagen.

Dagane mellom julehelga og nyårsaftan kallar ein romjul. Sjølve ordet «romjul»
kjem frå norrønt «rúmheilagr», som tyder «noko ein ikkje treng å halde strengt
heilag». Romjul er ikkje kjend frå andre kristne kulturar enn den nordiske, men
har ein parallell i hol hammo‘éd i jødedommen. I denne tida er det vanleg å
halda juletrefestar og gå julebukk. I takt med at mange juleelement er flytta
framover i tid, har romjula mista mykje av tydinga si, og mange går på arbeid
som vanleg etter at julehelga sluttar.

Hogmanay, den skotske nyttårsfeiringa som tek til 31. desember, er ei viktig
høgtid i Skottland, og var fram til midten av 1900-talet feira langt viktigare
enn julehelga. Tradisjonelt var det i samband med denne feiring at ein delte ut
gåver.

Heilage tre kongar blir feira den 6. januar med julegåveopning i Spania, som har
dette som einaste gåvedagen, og i visse andre spansktalande land, der ein gjev
gåver både på juledag og på kongedagen.

Kva tid jula sluttar varierer mellom ulike kulturar. I dag er det ofte
nyttårsfeiringa og nyttårsdagen 1. januar som avsluttar jula. Juletrefestar vert
gjerne haldne fram til heilage tre kongars dag, eller trettandedagen.

I Storbritannia har jula tradisjonelt vart i tolv dagar etter juledagen. Ho ende
med Twelfth Night den 5. januar, og svarte til juletida feira i kyrkja.

I Skandinavia vara høgtida heilt til 13. januar eller tjuandedag jul (òg kalla
Knuts dag). Sjølv om moderne juleferiar som regel er over ved denne tida, feirar
ein framleis dagen med julgransplyndring i Sverige.

I delar av landet vart julefeiringa avslutta med «kjerringjuldagen» ved
kyndelsmesse den 2. februar. Då var mannfolka reist på fiske, og kvinnfolka
samla seg og åt opp det som måtte vere att av julematen.

Julefeiringsidealet legg vekt på familieband, vennskap, god tid og overflod av
mat, drikke og materielle gode. For dei som manglar noko av dette kan høgtida
føra til stress, sakn og depresjon.

Kontrasten mellom julaftan for dei rike og den same høgtida for dei som har lite
er blitt skildra i verk som «Karens jul» av Amalie Skram. Charles Dickens
kritiserte mangelen på omtanke for andre i si skildring av gniaren Scrooge i A
Christmas Carol.

Ein juletradisjon der ein prøver å retta litt opp i forskjellen mellom fattig og
rik er å gje almisser, som mat og gåver til trengande, eller pengar til
veldedige organisasjonar. På 2000-talet blei det nokså vanleg å gje
utviklingshjelp på vegner av andre som deira julegåve, ved at dei til dømes
«fekk» ei geit som i røynda blei gjeven til ein familie i eit utviklingsland.

Forsøk på å få bukt med einsemd i jula kan gå ut på å skipa til felles
julesamlingar for einslege, halda ope kontakttelefonar, og oppfordra folk til å
ta kontakt med nokon dei ikkje har snakka med på ei stund.

Jula utvikla seg som høgtid trass i at nokre tidlege kristne teologar, som
Origenes, var imot feiring av alle fødselsdagar og særleg den til Frelsaren.
Under Reformasjonen blei feiringa sett på som ei katolsk høgtid og nokre stader
forbode, som i England (1647–1660) og i Boston (1659–1681). Ein del kristne
rørsler, som Jehovas vitne, ser framleis ikkje på jula som kristen, og feirar
henne derfor ikkje.

Også kristne som feirar jul kan kritisera kommersialiseringa og sekulariseringa
av høgtida, og prøva å legga meir vekt på den eigentlege meininga med at Jesus
blei fødd. Derfor er det starta aksjonar for å «ta jula tilbake». Både blant
kristne og innan miljørørsla vert det hevda med styrke at verda ikkje treng
nokon kjøpefest. For å markere dette har dei forsøkt å organisera ein kjøpefri
dag før jul.

Folk som høyrer til andre religionar enn den kristne, kan reagera mot det
overdøyvande nærværet av jula og Jesus-dyrkinga som høyrer med i mange vestlege
samfunn. For å imøtekoma slik kritikk finst det mellom anna julekort med
«nøytrale» helsingar på (til dømes «Happy Holidays», 'gledeleg høgtid', eller
«Season's Greetings» 'høgtidsønske'). Dette har igjen møtt motstand frå dei som
ønskjer å halda på Jesus og jula.

Ein veit ikkje kva ordet «jul» tyder. «Jól» blei brukt norrøn tid, det eldste
verket me finn det er i eit hyllingskvad til Harald Hårfagre frå rundt 900 der
det er snakk om å «drikka jul». Ein vanleg folkeetymologi er å setja ordet i
samband med ordet «hjul», men dette er lite truleg. Falk og Torp forklarar ordet
med germansk *jehwla, *je(g)wla som har samband med latin jocus, 'spøk', og
meiner ordet kan ha samanhang med saturnaliafesten. Også på engelsk er ordet
yule kjent; ein måtte bere inn nok ved til å vare jula ut, the yule log, og
yuletide tyder framleis juletida.

På tysk heiter jul «Weihnachten», 'heilag natt'. På engelsk heiter høgtida
«Christmas» (forkorta «Xmas»), ei samantrekking av «Cristes mæsse», og på
nederlandsk «kerst» eller «kerstmis» med same tydinga. På romanske språk blir ho
som regel kalla noko som tyder 'fødsel', som italiensk «natal», katalansk
«nadal», portugisisk «natal», fransk «noël» og spansk «navidad». Frå desse kjem
namn som Noel og Natalie, som ofte blei gjevne barn fødd ved juletider.



