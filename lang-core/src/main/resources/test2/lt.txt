https://lt.wikipedia.org/wiki/Pel%C3%A9

Edison Arantes do Nascimento (labiau žinomas kaip Pelé; g. 1940 m. spalio 23
d.) – brazilų futbolininkas, vienas geriausių visų laikų futbolininkų.

Gimė futbolininko šeimoje, šešerių metų iš tėvo bendraklubio dovanų gavo pirmąjį
futbolo kamuolį, o 11 metų buvo pakviestas žaisti mėgėjų komandoje. 1956 metais
penkiolikmetį Pelé treneris nuvežė į Santos Futebol Clube profesionalų klubą, su
kuriuo iškart pasirašė kontraktą. Jau pirmosiose lygos rungtynėse futbolininkas
įmušė 4 įvarčius, o kitame sezone tapo rezultatyviausiu lygos žaidėju. Praėjus
10 mėnesių nuo kontrakto pasirašymo, Pele buvo pakviestas į nacionalinę
rinktinę.

Iš viso Santos FC klube per 18 metų Pelé sužaidė 1265 rungtynes ir įmušė 1124
įvarčius, 9 kartus tapo valstijos čempionu, 6 kartus Brazilijos čempionu,
laimėjo 2 žemyno bei dvi tarpžemynines taures. Su šalies rinktine Pelé laimėjo
tris pasaulio čempionatus: 1958 m. Švedijoje, 1962 m. Čilėje ir 1970 m.
Meksikoje.



https://lt.wikipedia.org/wiki/Paprastasis_kurklys

Paprastasis kurklys (lot. Gryllotalpa gryllotalpa) – kurklinių (Gryllotalpidae)
šeimos vabzdys, dar vadinamas parpliu, turkliu.

Kūnas stambus, 35–55 mm, tamsiai rudas. Galva didelė, apsaugota chitininio
šarvo. Kiaušdėties nėra. Cerkai ilgi. Pilvelis beveik 3 kartus ilgesnis už
krūtinėlę, rudas. Kojos stiprios, priekinės – rausiamojo tipo. Antsparniai
trumpi (apie 1,5 cm), sparnai ilgi, sulankstyti ir sudėti virš pilvelio,
išsikiša už jo galo. Kurkliai gerai skraido, kartais nuskrenda iki 8 km.

Gyvena žemėje rausdamas urvus ir žalodamas požemines augalų dalis. Kenkia
daržovėms, šakniavaisiams, daigynams. Dažnas lengvesnėse ir drėgnose dirvose.

Kurklys – visaėdis (polifagas), maitinasi šaknimis, šakniavaisiais, taip pat ir
sliekais, lervomis, kitais vabzdžiais. Nimfos daugiau augalėdės.

Kiaušinius deda specialioje kameroje arti žemės paviršiaus, kad įšildytų saulė.
Po 1–2 savaičių išsirita 4–5 mm ilgio nimfos, kurios yra tarsi suaugėlių
kopijos, tik be sparnų, ir šviesesnės. Žinoma, kad patelė saugoja lizdą su
kurkliukais ir juos prižiūri iki 1 nėrimosi.

Nimfos auga besinerdamos, pereina 7–8 ūgius (laikotarpius tarp nerimųsi). Nimfos
auga 2–3 metus, paskutiniais metais rudenį arba pavasarį išsineria, tapdamos
suaugėliais.

Kurklį iš jo gyvenamosios zonos išnaikinti yra sunku – „Decis“ (vabzdžių
naikinimo cheminis preaparatas) tik kuriam laikui juos atbaido, tačiau vėliau
jie vėl grįžta į tas pačias vietas. Vienas paprastas būdas yra rudenį iškasti
~50 cm gylio duobę ir ją prikrauti mėšlo. Kurkliai žiemojimui ieško sąlyginai
šiltesnės vietos, tad ir įsirausia į mėšlo krūvą. Orams atšalus, duobę atkasti
ir visą turinį paskleisti plonu sluoksniu. Kurkliai sušąla. Taip pat galima į
urvelius pribarstyti sugrūstų kiaušinių lukštų, maišytų su nerafinuotu aliejumi.
Jų prisivalgę kurkliai žūsta. Kitas labai efektyvus būdas – įsigyti cheminio
preparato, kuris rusiškai vadinasi „Медведка“. Veiksmingesnis yra „Медветокс“.



https://lt.wikipedia.org/wiki/Panemun%C4%97s_pilis

Koordinatės: 55°05′56″N 22°59′10″E﻿ / ﻿55.09889°N 22.98611°E﻿ / 55.09889;
22.98611

Panemunės pilis – renesanso stiliaus rezidencinė pilis Jurbarko rajone, Pilies I
(arba Vytėnų) gyvenvietėje, pastatyta ant aukšto Nemuno kranto. Architektūros
paminklas. Pilis priklauso Vilniaus dailės akademijai.

Greta pilies yra senas, jau sulaukėjęs parkas (15,62 ha) su 5 kaskadiniais
tvenkiniais. Jis labai nuniokotas, pokario laikais iškirtus šimtametes liepas ir
kitus medžius. Parke išlikusi 1937 m. statyta Vytėnų laidojimo koplyčia,
saugomas Gelgaudų ąžuolas.

Iš pradžių pilis vadinosi Panemunės vardu pagal dvarą, kurio žemėse pastatyta.
Vėliau ją perėmus Gelgaudams, ji vadinta Gelgaudų pilimi. Po 1831 m. sukilimo
pasikeitus savininkams prigijo Zamkaus vardas. XX a. pradžioje netoliese
įsikūrus Vytėnų kaimui, pradėta vadinti Vytėnų pilimi. Šiuo metu vėl vadinama
pirminiu savo vardu.

1597 m. Žemaičių pakamario Stanislovo Stankevičiaus-Bielevičiaus Panemunės dvarą
įsigijo vengrų kilmės dvarininkas, miško pirklys Jonušas Eperješas. Jis 1604 m.
pradėjo statydinti renesansinę rezidencinę pilį. Manoma, kad statinio
architektas – Vilniaus Žemutinės pilies rekonstrukcijos autorius Petras
Nonhartas (vok. Peter Nonhardt). Pilis baigta statyti 1610 m., tačiau vėliau ne
kartą buvo pertvarkyta.

Vytėnų pilis 1753 m. buvo parduota Leonui Igelstromui, kuris 1759 m. ją perleido
Akmenės seniūnui, LDK vėliavininkui Antanui Gelgaudui. Naujasis savininkas
apleistą pilį rekonstravo, puoselėjo parką ir įkūrė prabangią reprezentacinę
savo šeimos rezidenciją. Rekonstruota pilis įgavo klasicizmo bruožų, šiuo
stiliumi atnaujinti tvenkiniai, sutvarkytas parkas, jame įrengta oranžerija,
aptvarai danieliams. Pietinėje statinio dalyje pro iškirstus langus atsivėrė
gražus vaizdas į dvaro parką ir Nemuną. Taip pat buvo pastatytos baltų koklių
cilindrinės krosnys, reprezentaciniai kambariai papuošti antikinių figūrų
frizais. Pilis tapo prabangia A. Gelgaudo rezidencija.

Generolas Antanas Gelgaudas tapo vyriausiuoju 1831 m. sukilimo vadu Lietuvoje.
Atvykęs iš Užnemunės jis su 16 tūkst. karių persikėlė per Nemuną ties
Gelgaudiškiu ir apsistojo netoli savo tėvonijos. Iš čia prasidėjo sukilėlių
kovos Lietuvoje. Pralaimėjus 1831 m. sukilimą ir žuvus A. Gelgaudui, pilis buvo
apleista, išgabenta vertinga biblioteka, pilis nusavinta (pats A. Gedgaudas buvo
paskelbtas „pirmojo laipsnio valstybiniu nusikaltėliu“). Šeimininkų netekusi
pilis buvo menkai prižiūrimai ir ilgainiui vis labiau griuvo.

1867 m. pilį ir dvarą iš Valdinės palatos perėmė Gelgaudų turto paveldėtojas
dvarininkas Stanislovas Puslovskis. Pilyje įrengti keli kambariai, bet rytinis
korpusas beveik sugriuvo. 1903 m. pilyje lankėsi rusų dailininkas Nikolajus
Rerichas, kai su žmona Jelena keliavo Nemunu.

1925 m. pilį ir dvarą nusavino Lietuvos valstybė, jie iš varžytinių parduoti iš
JAV atvykusiam kunigui [Antanas Petraitis|Antanui Petraičiui]] (1861–1933),
kuris netrukus mirė. Tarpukariu čia veikė vienuolių saleziečių vienuolynas,
uždarytas Antrojo pasaulinio karo metais. 1934 m. pilies griuvėsius, nusiaubtus
1927 m. gaisro, pasiūlyta perimti Švietimo ministerijos Kultūros departamentui,
o 1935 m. ji perduota Švietimo ministerijos Archeologijos komisijai (įvertinta
40 tūkst. litų). Nuo to laiko pilis buvo įvairių kultūros ir švietimo įstaigų
žinioje.

1939, 1959–1962 m. pilis buvo konservuojama, 1984 m. ir 1995–1997 m.
restauruojama. 1961 m. įtraukta į Lietuvos architektūros paminklų sąrašą.

2009 m. pilis pradedama atstatyti, numatoma atkurti buvusią pilies išvaizdą –
atstatomi nugriauti du gynybiniai bokštai bei vienas iš pilies korpusų, taip bus
atkurta buvusi pilies struktūra su uždaru kiemu. Planuojama nutinkuoti fasadus,
pakeisti stogų dangas ir langus. Projektą finansuoja ES struktūrinis fondas.
Projektas bus vystomas trimis etapais, kiekvienas etapas gali trukti maždaug po
trejus metus.



https://lt.wikipedia.org/wiki/One_Direction

One Direction, yra Londone suburta Anglijos-Airijos vaikinų grupė, kurią sudaro
Niall Horan, Liam Payne, Harry Styles ir Louis Tomlinson. Jie pasirašė kontraktą
su Simono Cowello įrašų kompanija Syco Records po to, kai užėmė trečiąją vietą
septintame britų muzikinio šou The X Factor sezone. Kiek vėliau jie pasirašė
kontraktą JAV su Columbia Records. Tapę įžymiomiomis populiariosios muzikos ir
kultūros figūromis, du jų albumai Up All Night (2011) ir Take Me Home (2012)
sulaužė keletą rekordų, pasiekė pačių svarbiausių pasaulio albumų topų viršūnes,
o albumų singlai kaip „What Makes You Beautiful“ ir „Live While We're Young“
taip pat pakilo į topų aukštumas.

Su žiniasklaidos pagalba žaibišku greičiu pakilę į pramogų pasaulio aukštumas,
One Direction yra dažnai apibūdinami kaip vaikinų grupių atgimimo kibirkštis ir
dalis naujosios „Britų Invazijos“ į JAV. Nuo susikūrimo iki 2012 m. lapkričio
grupė jau yra pardavusi virš 15 milijonų albumų, singlų ir video klipų visame
pasaulyje. Į ilgą jų pasiekimų sąrašą įeina septyni BRIT apdovanojimasi ir trys
MTV Video Music apdovanojimai. Billboard titulavo grupę 2012 m. top naujais
atlikėjais, o MTV įtraukė juos į geriausių 2012 m. atlikėjų sąrašą. Pagal Sony
Music Entertainment vyriausiąjį vadovą Nicką Gatfieldą, 2012 m. birželį One
Direction verslo imperija siekė 50 milijonų JAV dolerių. Kuriam laikui One
Direction grupė nutraukė savo veiklą.

2010 m. Niallas Horanas, Zaynas Malikas, Liamas Payne, Harry Stylesas ir Louisas
Tomlinsonas dalyvavo septintajame britų muzikinio šou The X Factor sezone kaip
solo atlikėjai. Nepavykus pasiekti „teisėjų namų“ kiekvienam atskirai vaikinų
kategorijoje, viena iš svečių teisėjų Nicole Scherzinger pasiūlė jiems
susijungti į bendrą vaikinų grupę ir „stovyklos“ metu 2010 m. birželį Wembley
arenoje, Londone, Anglijoje penketas buvo praleistas į kitą etapą. Grupė turėjo
dvi savaites vienas kitam pažinti ir repetuoti. Harry Stylesas sugalvojo
pavadinimą One Direction. Pirmąja daina, kurią atliko kaip grupė, vaikinai
pasirinko akustinę dainos „Torn“ versiją. Per keturias savaites pasirodant gyvai
jie liko vieninteliai Simono Cowello atstovai konkurse. Grupė greitai įgijo
populiarumą Didžiojoje Britanijoje. One Direction pabaigė savo kovą X Faktoriuje
užėmę trečiąją vietą ir iškart po finalo jų daina „Forever Young“, kuri turėjo
būti išleista jeigu vaikinai būtų laimėję šou, buvo paviešinta internete. Po
šiek tiek laiko buvo patvirtinta, kad One Direction pasirašė 2 milijonų vertės
kontraktą su Simono Cowello įrašų studija Syco Records. Pirmojo jų albumo
įrašinėjimas prasidėjo 2011 m. sausį Los Andžele su prodiuseriu RedOne. One
Direction licencijuota knyga „One Direction: Forever Young (Our Official X
Factor Story)“ buvo išleista HarperCollins 2011 m. vasarį ir netrukus užėmė
pirmąją vietą „The Sunday Times“ bestselerių sąraše. Tą patį mėnesį vaikinų
grupė ir kiti X Faktoriaus dalyviai sudalyvavo X Factor Live ture. Turo metu
grupės pasirodymus matė virš 500,000 žmonių visoje Britanijoje. Kai 2011 m.
balandį turas baigėsi, grupė tęsė darbą su savo debiutiniu albumu. Įrašų sesijos
vyko Stokholme, Londone ir Los Andžele. One Direction dirbo su prodiuseriais
Carl Falk, Savn Kotecha, Steve Mac, Rami Yacoub ir daugeliu kitų.

2011 m. rugsėjį išleistas debiutinis One Direction singlas „What Makes You
Beautiful“ iškart atsidūrė Didžiosios Britanijos topo viršūnėje ir tapo visų
laikų dažniausiai iš anksto užsisakytu singlu. Vėliau pasirodę albumo singlai
„Gotta Be You“ ir „One Thing“ abu atsidūrė UK Singles Chart pirmajame dešimtuke.
2011 m. lapkritį jie pasirašė kontraktą su Columbia Records Jungtinėse Amerikos
Valstijose. Steve Barnettas, Columbia Records bendrasavininkis, pasakė, kad
nuspręsti pasirašyti sutartį su One Direction nebuvo sunku. „Kiti atlikėjai toje
kategorijoje yra senyvo amžiaus. Tiesiog pamaniau, kad toje vietoje atsirado
tuštumai r šie vaikinai galėtų ją užpildyti. „ „What Makes You Beautiful“ JAV
buvo išleistas 2012 m. vasarį, kur jis debiutavo Billboard Hot 100 tope 28-oje
vietoje ir tapo aukščiausiu britų atlikėjo debiutu nuo 1998 m. Singlas pakilo
iki 4 topo vietos, o jo įrašų JAV buvo parduota virš 3 milijonų. Atvykus į JAV
2012 m. vasarį, One Direction pradėjo reklamą radijuje ir sudalyvavo pirmajame
ture Šiaurės Amerikoje kaip vaikinų grupės Big Time Rush turo pradedantieji
atlikėjai. Pirmąsyk JAV televizijoje grupė pasirodė The Today Show laidoje kovo
12 d., 2012 m. Rockefellerio centre, kur pamatyti grupės susirinko apytiksliai
15,000 fanų. Kritikų gerai įvertintas už patrauklumą paaugliams klausytojams,
One Direction pirmasis studijinis albumas Up All Night pasauliniu mastu buvo
išleistas 2012 m. pradžioje. Jis tapo greičiausiai parduodamu Didžiosios
Britanijos albumo 2011 metais ir atsidūrė šešiolikos šalių topų viršūnėse.
Albumas taip pat pasiekė pirmąją vietą US Billboard 200 tope ir vaikinų grupė
tapo pirmąja britų grupe JAV topų istorijoje su debiutiniu albumu pasiekusia
topo viršūnę. Už šį nuopelną grupė buvo įtraukta į Gineso rekordų knygą. Up All
Night taip pat tapo pirmu vaikinų grupių istorijoje albumu, kurio pardavimai
viršijo 500,000 skaitmeninių kopijų JAV, ir iki 2012 m. rugsėjo buvo pardavę
virš 3 milijonų kopijų visame pasaulyje.

One Direction dalyvavo 2012 m. BRIT apdovanojimuose, kuriuose daina „What Makes
You Beautiful“ laimėjo apdovanojimą kaip geriausias britų singlas (Best British
Single). 2012 m. balandį amerikiečių grupė tokiu pačiu pavadinimu užpildė prekės
ženklo teisių pažeidimo ieškinį. Jame teigiama, jog JAV grupė naudojo šį
pavadinimą jau nuo 2009 m., įrašė du albumus ir užpildė prašymą įregistruoti
grupės pavadinimą JAV 2011 m. vasarį. JAV grupė teigė, kad pagal ieškinį jiems
priklauso tris kartus didesnis pelnas nei iki tol buvo uždirbusi britų grupė,
taip pat suma žalai kompensuoti siekianti 1 milijoną dolerių. Ieškinyje buvo
teigiama, kad Syco ir Sony Music „nusprendė ignoruoti ieškovo teises ir
sąmoningai pažeidė jas“ po to, kai 2011 m. pradžioje sužinojo, kad abi grupės
turi tokį patį pavadinimą. Kiek vėliau Syco Records pateikė atsakomąjį ieškinį,
teigiantį, kad JAV grupė bandė pasipelnyti iš One Direction sėkmės ir kad britų
vaikinų grupė buvo pirmoji, pavartojusi šį pavadinimą. 2012 rugsėjį BBc pranešę,
kad britų grupė laimėjo ginčą dėl teisės į pavadinimą; JAV grupė pakeitė savąjį
į Uncharted Shores. Apie pavadinimo pakeitimą buvo pranešta kartu su žinia, kad
abi grupės patenkintos bylos rezultatu.

2011 m. gruodį One Direction pradėjo pirmąjį koncertinį turą Didžiojoje
Britanijoje pavadinimu Up All Night Tour. 2012 m. pradžioje jie paskelbė
koncertų Australijoje, Azijoje bei Šiaurės Amerikoje datas (nuo 2012 m.
balandžio iki liepos). Turas, kurį sudarė 62 koncertai, buvo teigiamai
įvertintas ir iš kritikų, ir iš komercinės pusės. Grupės koncertinio turo įrašas
Up All Night: The Live Tour buvo išleistas 2012 m. gegužę. DVD pasiekus 25 šalių
topų viršūnes, jo pasauliniai pardavimai perkopė 1 milijoną kopijų. One
Direction pirmoji licencijuota amerikietiška knyga „Dare to Dream: Life as One
Direction“ buvo išleista 2012 m. gegužės 22 d. ir iškart užėmė The New York
Times bestselerių sąraše pirmąją vietą. 2012 m. birželį Nickas Gatfieldas, Sony
Music Entertainment vyriausiasis vadovas, teigė, kad tikisi jog grupės verslo
imperija per 2013 m. pasieks 100 milijonų JAV dolerių. "Tai ko jūs galbūt
nežinote apie One Direction yra faktas, kad jie jau dabar yra atstovauja 50
milijonų JAV dolerių vertės verslą ir mes tikimės, kad per ateinančius metus šis
skaičius padvigubės. " 2012 m. rugpjūtį grupės įrašų pardavimai viršijo 8
milijonus singlų, 3 milijonus albumų ir virš 1 milijono DVD. Tą patį mėnesį jie
atliko dainą „What Makes You Beautiful“ 2012 m. Vasaros Olimpinių Žaidynių
uždarymo ceremonijoje Londone, kuri simbolizavo ateinančių 2016 m. žaidynių
organizavimo perdavimą Rio de Žaneirui. 2012 m. rugsėjo 6 d. One Direction taip
pat tapo ir daugiausiai apdovanojimų pelniusiais atlikėjais 2012 m. MTV Video
Music apdovanojimuose, kuriose jiems atiteko trys nominacijos, įskaitant ir
geriausio naujo atlikėjo (Best New Artist) nominaciją.

One Direction antrasis studijinis albumas Take Me Home buvo išleistas 2012 m .
lapkritį. The Independent 2012 m. balandį pranešė, kad Cowellas metė iššukį
„patiems sėkmingiausiams“ muzikos pasaulio dainų autoriams, kad šie varžytųsi
dėl vietos naujajame One Direction albume. Dee Demirbagas, žmogus, atsakingas už
tarptautinius atlikėjus ir jų repertuarą BMG Rights Management Skandinavijoje,
teigė: „Vaikinų grupei pasiekti proveržį JAV yra be glo svarbu visoje muzikinėje
industrijoje, tagi galite įsivaizduoti, kad konkurencija tarp leidėjų ir dainų
autorių, kad gautų takelį kitame One Direction albume, yra nežmoniškai didelė“.
2012 m. gegužę One Direction pradėjo įrašinėti albumą Stokholme, Švedijoje.
Pagrindinis albumo singlas „Live While We’re Young“, kuris buvo išleistas
2012 m. rugsėjį, pakilo į top dešimtuką beveik kiekvienoje šalyje, kurios
topuose startavo ir pasiekė visų laikų aukščiausius pardavimus kaip ne JAV
atlikėjai Junginėse Amerikos Valstijose. Abiem, albumui ir jo antrajam singlui
„Little Things“, paeiliui debiutavus pirmoje topų vietoje Didžiojoje
Britanijoje, One Diection tapo jauniausia visų laikų grupe Britanijos topų
istorijoje pasiekusia tokį rezultatą. Per pirmąją savaitę buvo parduota ir virš
540,000 kopijų Take Me Home albumo JAV, jis debiutavo pirmoje Billboard 200
vietoje. Grupė tapo pirmąja britų grupe, kurios abu albumai, ir debiutinis, ir
antrasis, pateko tiesiai į JAV topo viršūnę, taip pat kaip ir į dar 34 kitų
šalių topų pirmąsas vietas.

One Direction atliko „Little Things“ 2012 m. Royal Variety pasirodyme, stebint
karalienei Elžbietai II, ir ta pačia daina pradėjo išparduotą šou Niujorko
Madison Square Garden 2012 m. gruodžio 3 d. 2013 metų vasarį, One Direction
išleido perdainuotą dainų „One Way Or Another“ bei „Teenage Kicks“ versiją
pavadinimu „One Way Or Another (Teenage Kicks)“, kuri buvo paskirta labdaros
kampanijai Comic Relief. Grupė atliko dainą per 2013 m. BRIT apdovanojimus,
kuriuose jie taip pat laimėjo ir naujai sukurtą Pasaulinio Pasisekimo (Global
Success) apdovanojimą. Netrukus po to, Official Charts kompanija pranešė, kad
vien per 2013 m. vasarį One Direction pardavė daugiau nei 2,425,000 įrašų.
2013 m. vasarį One Direction pradėjo savo antrąjį pasaulinį turą pavadinimu Take
Me Home. Koncertinis turas susideda iš daugiau nei 100 pasirodymų Europoje,
Šiaurės Amerikoje, Australijoje ir Azijoje. Bilietų pardavimai pasiekė 300,000
per pirmąją išleidimo dieną Didžiojoje Britanijoje ir Airijoje, į kuriuos įėjo
ir šeši išparduoti koncertai Londono O2 arenoje. Australijos ir Naujosios
Zelandijos rinkoje pelnas iš bilietų pardavimų pasiekė 15,7 milijonus JAV
dolerių; visi 190,000 bilietai į koncertus Australijoje ir Naujojoje Zelandijoje
buvo išparduoti. 2012 m. lapkritį Sony Pictures Management paskelbė, kad šiuo
metu yra kuriamas 3D biografinis filmas apie grupės narius ir veiklą. Filmą
režisuos Morganas Spurlockas, prodiusuos Spurlockas, Benas Winstonas, Adamas
Milano ir Simonas Cowellas. Filmą 2013 m. rugpjūčio 30 d. išleis TriStar
Pictures. Į filmą bus įtraukta ir daina pavadinimu "Best Song Ever", išleista
2013 m. liepos 22 d., kuri taip pat yra ir grupės trečiojo grupės albumo
pagrindinis singlas. Albumas, grupės narių apibūdintas kaip brandesnis ir
"turintis daugiau roko elementų" nei jų ankstesni darbai, numatytas išleisti
2013 m. pabaigoje. Pirmasis jų stadionų turas Where We Are prasidės 2014 m.
balandį. Vaikinų grupė taip pat pranešė, kad 200,000 svarų, surinktų iš bilietų
pardavimų, paaukos Stand Up to Cancer labdaros organizacijai.

One Direction debiutinis studijinis albumas Up All Night (2011) dažniausiai
apibūdinamas kaip pop muzikos įrašas, turintis teen pop, dance pop, pop rock bei
power pop elementų ir electropop ir rock įtakos. Digital Spy atstovas Robertas
Copsey apibūdino albumą kaip „jaunatviško popso kolekciją su užkrečiančiais
priedainiais“, o The New York Times laikė jį „pilnu lengvo roko paveikto popso,
džiugiu ir kartais išmaniu“. Billboard atstovas Jasonas Lipshutzas pripažino,
kad albumas demonstruoja skambesio originalumą, kuris „buvo būtinas vaikinų
grupių judėjimo atgimimui“. Dainos „One Thing“ ir „What Makes You Beautiful“
išskiriamos kaip power pop ir pop rock žanrų pavyzdžiai, mat jos pasižymi
„stipriais“ gitaros rifais ir „įtaigiais“ priedainiais.

Žvelgiant iš vokalinės, gyvo atlikimo pusės Erica Futterman iš Rolling Stone
teigė, kad jų pasirodymai atskleidžia „Horano gebėjimą groti gitara, kaip ir
žavingus One Direction narių balsus. Visiškai nereikia jaudintis dėl
pritariančiojo vokalo ar netikusios natos – malonus pastebėjimas pop grupės
pasirodyme. „ Herald Sun atstovas Cameronas Adamsas manė, kad One Direction turi
„galingus pop balsus“. Melody Lau iš National Post rašė, kad „lengva pasiklysti
jų tobulame įvaizdyje ir išpuoselėtose išvaizdose, tačiau kažkur tarp galybės
įsimylėjusių fanių yra vaikinai, kurie tikrai geba dainuoti ir linksminti, „
Jane Stevenson iš portalo Canoe pripažino, jog „nesitikėjo, kad jie tikrai gebės
dainuoti koncerte. „ The Washington Post rašytojas Chrisas Richardsas nesutiko
su daugelio kritikų nuomone, pareikšdamas, kad „žiūrint į penkis vaikinukus buvo
sunku įsivaizduoti, jog kuris nors iš jų taps Justinu Timberlake, Ricky Martinu
ar Bobby Brownu, kai grupė išsiskirstys. Bei vieno balsas neišsiskiria. „ Mike
Wassas iš Idolator jautė One Direction „stebėtinai pasisekusias pastangas“
atliekant Kings Of Leon dainą „Use Somebody“, kurios įrodė, jog grupė yra
„daugiau nei pajėgi“ toliau vystyti savo muziką.

Neilas McCormickas iš The Daily Telegraph paskelbė straipsnį apie One Direction
sėkmės Šiaurės Amerikoje preižastis, pažymėdamas, kad amerikiečiai paliko
muzikinėje rinkoje plyšį ir teigdamas, jog Justino Bieberio staigus išgarsėjimas
pademonstravo, kad rinkoje tebebuvo vietos „švariai ir tvarkingai, sveikai,
baltesnei negu balta, viduriniosios klasės tėvams įtinkančiai pop muzikai:
mieliems ir simpatiškiems vaikinams. Ir kas gi galėtų būti geriau už vieną mielą
vaikiną, jeigu ne penki? „ Billas Werde, Billboard žurnalo atstovas, komentavo,
kad „yra daugybė galimybių, didžiulė geroji pusė, jog didelis talentas su tokia
išvaizda yra tobulas šturmas masinio fenomeno link. „

Sonny Takharas, vyriausias Syco Records vadovas, priskiria šį žaibišką
išpopuliarėjimą socialinės žiniasklaidos galiai. "Kartais jauti, jog daina yra
užkabinanti, tačiau šį kartą tai ne tik pavienis kūrinys – tai visa grupė, " jis
teigė. "Tai realybė. Žiniasklaida tapo naujuoju radiju, niekuomet prieš tai
atlikėjas nebuvo šitaip išgarsintas. " Willas Bloomfieldas, grupės vadybininkas,
pridėjo: „šie vaikinai gyvena internete, kaip ir jų fanai. „ Jų vadyba naudotis
Twitter samdo žiniasklaidos komandą ir patys nariai tuo užsiima, todėl „tai
padeda sukurti iliuziją, kad jie negali būti dar arčiau savo fanų. „ 2012 m.
liepą One Direction Twitter anketa turėjo virš 5 milijonų pasekėjų, kasdieną
anketą ima sekti apytiksliai 20,000 socialinio tinklalapio narių. Kiekvienas
grupės narys turi sau būdingą būdo bruožą: Horanas yra „mielas“, Malikas „tylus
ir paslaptingas“, Payne „jautrus ir supratingas“, Stylesas yra „žavingasis“, o
Tomlinsonas vadinamas „linksmuoju“. Horanas pakomentavo One Direction kaip
grupę: „Žmonės mano, jog vaikinų grupė visiškai ištobulinta ir rengiasi
vienodais drabužiais. Mes esame vaikinai grupėje. Mes bandome sukurti kažką
kitokio, negu tipiškas vaikinų grupės įvaizdis. Mes bandome atlikti skirtingų
stilių muziką ir stengiamės būti savimi, o ne tobulai išpuoselėtais gražuoliais.
„ Leah Collins, rašydama National Post, pažymėjo, jog One Direction tikrai
sekasi pastarajame frote, "turbūt labiausiai tai matoma iš to, kad grupė save
pristato kaip tipiškus, linksmus ir nesuvaržytus paauglius vaikinus –
pavyzdžiui, jie skelbia juokingus video įrašus YouTube arba girtauja
apdovanojimų šou metu. " Rašydama The Observer Kitty Empire manė, kad „šokių
choreografija yra esminis dalykas vaikinų grupėms ar bent jau 90-ųjų Take That
ir 2000-ųjų pabaigos JLS. One Direction išpildė daugybę vaikinų grupių
reikalavimų (išvaizda, graudinantys dainų tekstai, reikiamos melodijos
panaudojimas, šlovės troškimas), tačiau jų choreografijos trūkumas verčia
atkreipti dėmesį į vos pastebimus minusus, kurie gali kliudyti ateityje. „

Niall James Horan, gimęs 1993 m. rugsėjo 13 d., yra kilęs iš Mulingaro, County
Westmeatho, Airijos. Jo tėvai yra Maura Gallagher ir Bobby Horanas, vaikinas
turi vyresnįjį brolį Gregą. Jų tėvai išsiskyrė, kai Niallui buvo penkeri. Jis ir
jo brolis kelerius metus gyveno tarp tėvo ir motinos namų, kol galiausiai
nusprendė gyventi su savo tėvu Mullingare. Horanas mokėsi Coláiste Mhuire,
Krikščionių Brolių berniukų mokykloje. Jis priklausė mokyklos chorui, kuris
kasmet atlikdavo pasirodymus Kalėdų proga.

Prieš dalyvavimą X Faktoriuje, jis pasirodydavo savo gimtajame krašte, buvo
pradedantysis Lloydo Danielso atlikėjas koncerte Dubline. Horanas grojo gitara
nuo pat vaikystės. Vaikinas taip pat teigė, jog yra „didelis svingo“ fanas, o jo
mėgstamiausi atlikėjai yra Frankas Sinatra, Deanas Martinas ir Michaelas Bublé.
Horanas mėgsta roko muziką ir yra The Eagles, Bon Jovi bei The Script fanas.

2016-ųjų rugsėjį atlikėjas pasirašė solo sutartį su Capitol Records. Tų pačių
metų rugsėjo 29 dieną išleistas debiutinis solo singlas "This Town".

Zayn Jawadd Malik, gimęs 1993 m. sausio 12 d., yra kilęs iš Bradfordo, vakarų
Jorkšyro, Anglijos. Jo tėvai yra Britanijos pakistanietis Yaseras Malikas ir
anglė Tricia Brannan, jis turi vieną vyresniąją seserį Doniya ir dvi jaunesnes
seseris Waliyha ir Safaa. Jis užaugo Rytų Bowlinge, mokėsi Lower Fields
pradinėje mokykloje, vėliau Tong vidurinėje mokykloje, kuri yra pagrindinė
regione. Malikas nepritapo pirmosiose dviejose mokyklose dėl savo maišytos
kilmės ir po mokymo įstaigų keitimo, būdamas dvylikos, vaikinas galiausiai ėmė
didžiuotis savo išore.

Dalyvaudamas X Faktoriaus atrankoje jis sakė, kad „ieškojo patirties“. Malikas
mėgsta urban stiliaus muziką, nes užaugo klausydamas R&B bei repo. Kitas jo
mėgstamas atlikėjas, kaip ir kitų One Direction narių, yra Bruno Mars ir
vaikinas apibūdina jį kaip „svajonių atlikėją, su kuriuo reikėtų sudainuoti
duetu. „ Malikas yra priklausomas nuo cigarečių; 2011 m. pabaigoje jis išreiškė
norą mesti rūkyti. Malikas sykį Twitter tinklalapyje parašė frazę „La ila ha ill
lalla ho muhammed door rasoolalah“, kuri yra žinoma kaip Islamo religijos
išpažinimas, reiškiantis „Nėra kito Dievo kaip tik Alachas ir kito jo pranašo
kaip Mahometas. „

2015 m. paliko grupę, sakydamas, kad neatitinka muzikos žanrai. 2016 m. išleido
savo albumo Mind of Mine pagrindinę dainą Pillowtalk, po kurio laiko buvo
išleista ir dar viena daina - It's You.

Liam James Payne, gimęs 1993 m. rugpjūčio 29 d., yra kilęs iš Volverhamptono,
vakarų Centrinės Anglijos grafystės, Anglijos. Vaikinas gimė trimis savaitėmis
per anksti tėvams Karen ir Geoffui. Jis turi dvi vyresnes seseris Ruth ir
Nicola. Iki ketverių metų jam buvo reguliariai atliekami testai ligoninėje ir
gydytojai pastebėjo, kad vienas iš jo inkstų buvo randuotas ir
nefunkcionuojantis. Kad su skausmu kovoti būtų lengviau kiekvieną rytą ir vakarą
Payne turėjo būti suleistos 32 vaistų injekcijos. Besimokydamas mokykloje, jis
labai įsitraukė į sportinę veiklą. Payne buvo pašaipų objektas vidurinėje
mokykloje ir todėl jam būnant dvylikos teko lankyti bokso pamokas, kad gebėtų
apsiginti nuo priekabiautojų. Jis buvo muzikos technologijų studentas
Volverhamptono miesto koledže.

Payne sykį teko pasirodyti prieš 26,000 žmonių minią per Volverhamptono
Wanderers futbolo rungtynes. Vaikinas 2008 m. pirmą sykį sudalyvavo Britanijos X
Faktoriaus penktojo sezono atrankoje, kai buvo keturiolikos. Jis pasiekė
„teisėjų namų“ etapą, tačiau Cowellas manė, kad vaikinas dar nepasiruošęs
konkursui ir paprašė jo sugrįžti po dvejų metų. Payne teigia, kad vienas iš
didžiausių jo pavyzdžių yra Justinas Timberlake. Jis taip pat pasakojo, kad jį
įkvepia grupės Take That narys Gary Barlow.

Nuo 2016 metų pradžios bendrauja su žinoma britų pop muzikos atlikėja Cheryl
Cole. Po ilgų spėlionių 2017 metais oficialiai patvirtinta, kad Liam Payne ir
Cheryl laukiasi pirmagimio.

Harry Edward Styles, gimęs 1994 m. vasario 1 d., yra kilęs iš Holmes Chapel
miestelio, Cheshire grafystės, Anglijos. Jis buvo Holmes Chapel valstybinės
mokyklos mokinys. Vaikino tėvai yra Anne Cox ir Desas Stylesas, jis turi vyresnę
seserį Gemmą. Stylesui buvo septyneri, kai jų tėvai išsiskyrė, o mama 2013
metais ištekėjo dar sykį. Po skyrybų vaikinas, jo sesuo ir motina išsikraustė iš
Cheshire, o jam būnant dvylikos vėl grįžo į Holmes Chapel. Prieš dalyvavimą X
Faktoriuje šešiolikmetis Stylesas dirbo W. Mandeville kepykloje Holmes Chapel
miestelyje.

Styles buvo pagrindinis grupės White Eskimo vokalistas, kurios nariai buvo
gitaristas Haydnas Morrisas, bosistas Nickas Cloughas ir būgnininkas Willas
Sweeny. Kartą jie sudalyvavo grupių kovų konkurse ir užėmė jame pirmąją vietą.
Nuo pat vaikystės Styles mėgo dainuoti ir pabrėžė, jog Elvis Preslis buvo vienas
iš jo įkvėpėjų. Jis taip pat teigia, jog žavisi Preslio karjeros pradžia.
Vaikino mėgstami atlikėjai ir įkvėpimo šaltiniai taip pat yra ir grupės Foster
The People, Coldplay bei Kings Of Leon. Stylesas teigia, jog X Faktorius suteikė
jam „daug daugiau“ pasitikėjimo savimi kaip atlikėjui. Stylesas sako, kad jis
dažnai stebi Coldplay vokalistą Chrisą Martiną norėdamas gauti įkvėpimo
pasirodymams. Vaikinas taip pat teigia, jog kol jis augo The Beatles darė jam
didelę įtaką, nes jo tėvas dažnai leisdavo jų muziką.

Grupės pertraukos metu, atlikėjas pasinėrė į aktorystę ir 2017 metais debiutuos
Christoperio Nolano karinėje dramoje "Dunkirk".

Louis William Tomlinson, gimęs 1991 m. gruodžio 24 d., Louiso Troy Austino
vardu, yra kilęs iš Donkasterio, pietų Jorkšyro, Anglijos. Jo tėvai yra Johannah
Puolson ir Troy Austinas, kurie išsiskyrė, kai vaikinas buvo jaunas. Motinai
susituokus antrąjį kartą jis pasirinko savo patėvio Marko Tomlinsono pavardę.
Vaikinas turi penkias jaunesnes pusiau seseris. Dvi iš jų, būdamos kūdikiais,
turėjo vaidmenis televizijos šou Fat Friends, todėl Tomlinsonas galėjo kartu
dalyvauti filmavimuose kaip papildomas aktorius. Po televizijos šou, jis ėmė
lankyti vaidybos mokyklą Barnsley mieste. Vaikinas atliko epizodinius vaidmenis
ITV1 draminiame filme If I Had You ir BBC filme Waterloo Road. Jis buvo
šeštaklasis Hall Cross valstybinėje mokykloje ir mokinys Hayfield mokykloje.
Tomlinsonas atskleidė, jog jam nepavyko A raidėmis užbaigti pirmųjų metų
Hayfield mokykloje, todėl jam teko grįžti į Hall Cross ir iš naujo mokytis
praėjusių metų kursą. Jis turėjo daugybę darbų, įskaitant darbą Vue kino teatre
ir Donkasterio Rovers futbolo stadione, kur jis dirbo padavėju labdaringuose
renginiuose.

Būdamas mokinys Hall Cross mokykloje, Tomlinsonas pasirodė keliuose muzikinių
kūrinių pastatymuose. Vaikinas atskleidė, jog jam teko atlikti pagrindinį Danny
Zuko vaidmenį Hall Cross mokyklos miuziklo Grease pastatyme ir kad būtent tas
pasirodymas motyvavo jį sudalyvauti X Faktoriaus atrankoje. Tomlinsonas teigia,
jog Robbie Williamsas yra didžiausias jo įkvėpimas ir dievaitis. Duodamas
interviu Now žurnalui, jis pasakojo: „Visada mylėjau Robbie. Jis toks įžūlus,
geba bet kaip išsisukti iš situacijos. Jo pasirodymai yra neįtikėtini. „ Jis
taip pat giria atlikėją Ed Sheeran, apibūdindamas jį kaip „fenomenalų. „

2013 m. rugpjūtį Tomlinsonas tapo nekontraktiniu Doncaster Rovers futbolo klubo
žaidėju, kad surinkti pinigai būtų paaukoti Bluebell Wood labdaros kampanijai.

One Direction jau spėjo atsiimti savo pirmąjį prestižinį BRIT apdovanojimą už
dainą „What Makes You Beautiful“, kuri tapo geriausiu Britanijos singlu (Best
British Single), NME apdovanojimą, du Kids Choice apdovanojimus, tris MTV Video
Music apdovanojimus ir daugybę kitų vien per 2012 metus. Taip pat jie buvo
nominuoti ir atsiėmė visus tris 2012 m. Teen Choice apdovanojimus.



https://lt.wikipedia.org/wiki/Nica

Nica – miestas pietų Prancūzijoje, Viduržemio jūros pakrantėje; Pajūrio Alpių
departamento administracinis centras. Stambus infrastruktūros centras, uostas.
Nica yra vienas didžiausių Žydrosios pakrantės (Prancūzijos Rivjeros) kurortinių
centrų, jai būdingas švelnus klimatas. Palei jūros pakrantę yra suformuotas 7 km
ilgio bulvaras.

Mieste veikia universitetas (įkurtas 1965 m.), kino studija, 8 muziejai
(archeologijos, gamtos istorijos, meno, laivyno ir kt.). Pakrantės architektūrai
būdingas prašmatnus XIX–XX a. pr. eklektinis stilius, mieste – XVII–XVIII a.
italų Baroko stiliaus bažnyčios ir rūmai.

Miestą V a. pr. m. e. įkūrė graikai ir pergalės deivės Nikės garbei pavadino
Nikėja, taip įamžindami pergalę prieš ligūrus. Miestas tapo vienu svarbiausių
Ligūrijos jūros pakrantės prekybos centrų ir gyvavo iki lombardų įsiveržimo.
Senovės Romos laikais buvo svarbus uostas. Nuo III a. vyskupystės centras. Nuo V
a. dažni germanų ir saracėnų antpuoliai. XIII-XIV a. pateko Provanso
priklausomybėn. 1543 m., vykstant Karolio V-ojo karui su Prancūzija buvo užimta
prancūzų ir turkų kariuomenės. 1860 m. Sardinijos karalystė Nicą atidavė
Prancūzijai. 2001 m. vasario 26 d. Nicoje pasirašyta Europos Tarybos valstybių
narių sutartis, kuri numatė reformas, turinčias padėti Europos Sąjungai geriau
funkcionuoti po plėtros.



https://lt.wikipedia.org/wiki/Medininkai

Medininkai – kaimas Vilniaus rajono savivaldybės teritorijoje, 31 km į
pietryčius nuo Vilniaus, 2 km nuo Lietuvos valstybės sienos su Baltarusija.
Seniūnijos centras, Medininkų seniūnaitija.

Yra Medininkų Švč. Trejybės ir Šv. Kazimiero bažnyčia (pastatyta 1931 m.),
veikia lenkiška Medininkų Šv. Kazimiero vidurinė mokykla ir lietuviškas
Lavoriškių pagrindinės mokyklos Medininkų skyrius, Pasieniečių mokykla,
biblioteka, paštas (LT-13019).

Apylinkėse plyti Medininkų aukštuma. Už 1–2 km į pietvakarius nuo Medininkų
stūkso aukščiausios Lietuvos kalvos – Aukštasis kalnas (293,84 m) ir Juozapinės
kalnas (293,60 m), yra Juozapinės geomorfologinis draustinis. Įkurtas Medininkų
botaninis draustinis. Pietryčiuose yra pasienio kontrolės punktas su
Baltarusijos gyvenviete Kamennyj Log.

Medininkai yra sena gyvenvietė, minima jau nuo XIV a. Netoli miestelio – mūrinė
XIII–XIV a. Medininkų pilis (architektūros ir istorijos paminklas). Tai gardinio
tipo pilis Baltijos šalyse (sienų perimetras 568 m), vienas iš svarbiausių
gynybos nuo kryžiuočių ir totorių punktas. Su Medininkų pilimi yra susiję labai
daug vardų, išgarsėjusių Lietuvos ir Lenkijos istorijoje, kryžiuočiai ją mini
nuo 1387 m. Medininkų pilis 1402 m. buvo apgulta kryžiuočių. Po Žalgirio mūšio
pilies reikšmė tolydžiai menko, kol galiausiai 1517 m. minimi pilies griuvėsiai.
1655 m. tvirtovę nuniokojo Maskvėnų kariuomenė, 1812 m. – Napoleono kareiviai
padegė pilies viduje esančius medinius pastatus.

Medininkuose Lietuvai 1387 m. priėmus krikščionybę, buvo įkurta viena iš
septynių pirmųjų parapijų ir pastatyta bažnyčia, kuri vėliau buvo nugriauta. Tik
1928–1933 m. kunigas Antanas Rutkovskis pastatė čia naują bažnyčią. XIV a. –
XVII a. buvo miestas. 1432 m. Žygimantas Kęstutaitis Medininkus padovanojo Jonui
Goštautui. XVI a. antroje pusėje miestelį valdė Ostapas Valavičius. XVIII a.
pabaigoje Medininkai sunyko, ypač nukentėjo per 1812 m. Napoleono žygius Maskvon
ir atgal.

XX a. tarpukariu kaimą okupavo lenkų armija. 1950–1995 m. apylinkės centras,
„Raudonosios vėliavos“ kolūkio centrinė gyvenvietė. 1958 m. įsteigta vidurinė
mokykla, 1994 m. – mokykla-darželis, yra kultūros namai, biblioteka, bendrosios
praktikos gydytojo kabinetas.

1991 m. sausio 27 d. sovietų armija užpuolė ir sunaikino Medininkų pasienio
postą.

2014 m. liepos 7 d. Lietuvos Respublikos Prezidentė dekretu Nr. 1K-1888
patvirtino Medininkų herbą.

1991 m. liepos 31 d. apie 5 val. ryto vietos pasienio poste sovietų milicijos
ypatingosios paskirties būrio OMON smogikai iš Rygos užpuolė pasienio
darbuotojus, iš kurių buvo sušaudyti:

Rugpjūčio 2 d. ligoninėje sunkiai sužeistas mirė muitininkas Ričardas
Rabavičius. Gyvas išliko tik muitininkas Tomas Šernas. Generalinė prokuratūra
Medininkų žudynių bylą tyrė 17 metų, tačiau Rusija atsisakė išduoti du OMON
būrio narius Lietuvai, kuriems pareikšti įtarimai dėl žudymų. Ši byla yra ir
Europos Sąjungos derybų su Rusija dėmesio sferoje.

Sakoma, kad dabartinėje Medininkų teritorijoje turėjęs būti miškas. Žodžiu mede
buvo vadinamas didelis miškas arba giria, o medininku – eigulys, miško sargas.

Medinėje vienbokštėje bazilikinėje trinavėje Švč. Trejybės ir šv. Kazimiero
bažnyčioje, pastatytoje 1931 m. yra vertingas paveikslas (V. Slendzinskio
paveikslo „Šv. Kazimieras“ kopija, dail. L. Balzukevičiūtė, XX a. pradžia),
vėlyvojo baroko vargonai (apie 1788 m.). Ant bažnyčios – du geležiniai
ornamentuoti kryžiai (abu XX a. pradžios). Šventoriuje – medinė varpinė. Netoli
miestelio – Medininkų pilis. Marmuriniai kryžiai, 1991 m. liepos 31 d. Medininkų
žudynėse nužudytų muitininkų atminimui.

Vladislovas Sirokomlė savo „Iškylose iš Vilniaus po Lietuvą“ pavaizdavo ant
Medininkų pilies sienų vaikščiojantį Ldk Algirdą. Jis teigė, kad čia daug kartų
lankėsi Jogaila, pilyje buvusi Ldk Kazimiero vasaros rezidencija, kurioje jo
vaikus mokė istorikas Janas Dlugošas.



https://lt.wikipedia.org/wiki/Kursko_m%C5%AB%C5%A1is

Kursko mūšis (1943 m. liepos 5 d. – 1943 m. rugpjūčio 23 d.), operacija
„Citadelė“ – pagal savo apimtis, įsitraukusias pajėgas, įtampą ir rezultatus bei
pasekmes buvo vienas iš svarbiausių Antrojo pasaulinio karo Rytų fronto mūšių.
Rusų ir tarybinėje istoriografijoje kautynės skirtomos į tris etapus: Kursko
gynybos operaciją (liepos 5-23 d.) bei Oriolo ir Belgorodo-Charkovo puolamąsias
operacijas.

Rusijoje, prie Kursko miesto susikovė TSRS ir Vokietijos karinės pajėgos. Mūšis
prasidėjo 1943 m. liepos 4 d. Vermachto puolimu abiejose Kursko iškyšulio pusėse
(operacija „Citadelė“, vok. Unternehmen Zitadelle). Liepos 13 d. operacija
„Citadelė“ buvo atšaukta. Liepos 12 d. prasidėjo Raudonosios armijos
kontrapuolimas šiaurinėje pusėje prie Oriolo (operacija „Kutuzovas“, baigėsi
rugpjūčio 18 d.), o rugpjūčio 3 d. – ir pietinėje (operacija „Karvedys
Rumiancevas“, baigėsi rugpjūčio 23 d.). Mūšyje dalyvavo beveik 2 milijonai karių
(apie pusė iš jų žuvo arba buvo sužeisti), 6000 tankų ir 4500 lėktuvų. Šį mūšį
laimėjo Raudonoji armija.



https://lt.wikipedia.org/wiki/Honkongas

Honkongo specialusis administracinis regionas, Siangangas (kin. 香港, Xiānggǎng
'Kvapnusis uostas') – viena iš dviejų Kinijos Liaudies Respublikos specialiųjų
administracinių teritorijų. 1842–1997 m. buvo Jungtinės Karalystės kolonija.
Pagal 1984 m. Jungtinės Karalystės ir KLR susitarimą, Honkongas išlaikys aukšto
laipsnio autonomiją 50 metų nuo kolonijos perleidimo KLR (t. y. iki 2047 m.),
kuomet teritorija galės būti visiškai integruota į KLR. Čia savo būstines ir
atstovybes turi daugelis stambių tarptautinių kompanijų ir bankų dėl ypač žemo
korupcijos lygio ir palankios mokesčių sistemos, kas sukuria palankias sąlygas
privačiam verslui.

Honkongas yra vienas svarbiausių pasaulio civilinės aviacijos centrų ir dažnai
naudojamas keliautojų kaip persėdimo taškas į kitus Azijos kraštus skrydžiams iš
Europos bei JAV miestų. Teritorija turi puikiai išvystytą bei efektyvią kelių ir
viešojo transporto sistemą, bei vieną šiuolaikiškiausių pasaulio oro uostų
(atidarytas 1998 m.).

Honkongo ekonomikos pagrindą sudaro paslaugų sfera, o gamyba ir žemės ūkis
praktiškai nebeturi reikšmės ir tesudaro vos kelis procentus BVP.

Honkonge yra aštuoni universitetai, tarp kurių Honkongo universitetas, Honkongo
kiniškasis universitetas, Honkongo mokslų ir technologijos universitetas bei
Honkongo miesto universitetas yra vertinami kaip vieni geriausių Kinijoje ir
visoje Azijoje.



https://lt.wikipedia.org/wiki/Dangut%C4%97_Mikutien%C4%97

Dangutė Dragelytė-Mikutienė (g. 1966 m. rugpjūčio 6 d. Rokiškyje) – režisierė,
Lietuvos politinė bei visuomenės veikėja, LR Seimo narė.

1984 m. baigė Panevėžio Juozo Balčikonio vidurinę mokyklą. 1981–1984 m.
neakivaizdiniu būdu studijavo Maskvos liaudies menų universitete. 1984–1988 m.
studijavo Lietuvos valstybinės konservatorijos Klaipėdos Teatro fakultete ir
įgijo režisierės specialybę. 1993 m. baigė parapsichologijos kursus
tarptautiniame centre „Atlanta“. 2000–2007 m. studijavo Mykolo Romerio
universiteto viešojo administravimo magistrantūroje.

1988–1999 m. Trakų kultūros rūmų renginių organizatorė. 1999–2000 m. Seimo narės
Vidos Stasiūnaitės padėjėja-sekretorė. 2000–2004 m. Seimo narė, išrinkta
Trakų-Elektrėnų rinkimų apygardoje Nr. 58. Iškėlė Naujoji sąjunga
(socialliberalai). Seime dirbo Valstybės valdymo ir savivaldybių bei Sveikatos
reikalų komitetuose, 2002–2004 m. Sveikatos reikalų komiteto pirmininkė. Seimo
delegacijos Europos Tarybos Parlamentinėje Asamblėjoje (ETPA) narė, 2002–2003 m.
ETPA Vyrų ir moterų lygių galimybių komiteto vicepirmininkė. 2004–2008 m. Seimo
narė, 2004–2006 m. Sveikatos reikalų komiteto pirmininkė, nuo 2006 m.
pavaduotoja.

2008-2012 m. kadencijos Seimo narė. Nuo 2012 m. LR Seimo narė, Sveikatos reikalų
komiteto pirmininkė.

1998–2004 m. Naujosios sąjungos (socialliberalų) narė. Nuo 2005 m. Darbo
partijos narė. 2000–2003 m. Trakų rajono savivaldybės tarybos narė. Buvo
išrinkta ir 2002 m. bet mandato atsisakė.



https://lt.wikipedia.org/wiki/Apple

„Apple“ – informacinių technologijų bendrovė, kuri kuria ir parduoda techninę ir
programinę įrangą. Didžiąją „Apple“ pajamų dalį sudaro „iPhone“ išmaniųjų ir
planšetinių telefonų pardavimai. Taip pat reikšmingi „iPad“ planšečių ir „Mac“
asmeninių kompiuterių pardavimai. Nemažiau svarbios pajamos gaunamos iš muzikos,
filmų ir programėlių pardavimų.

„Apple“ operacinių sistemų (iOS, OS X) ekosistema yra trečia didžiausia
pasaulyje. Savo mastu atsilieka tik nuo „Google“ ir „Microsoft“ plėtojamų
„Android“ bei „Windows“ ekosistemų. Analitikai teigia, kad tiek „Apple“, tiek
kiti gamintojai siekia išlaikyti vartotojus savo ekosistemoje jiems pasiūlydami
vis daugiau paslaugų. Pavyzdžiui, „Apple Pay“ paslauga, kuri nebus itin pelninga
pastarajai bendrovei, buvo pasiūlyta rinkai ir dėl to, kad jos naudotojams
nebeapsimokėtų palikti šios ekosistemos.

„Apple“ yra laikoma pelningiausia JAV bendrovė. Pernai[kada?] ši bendrovė
susikrovė $53,4 mlrd. pelną. 2015 m. „Apple“ susižėrė $233,7 mlrd. pajamų iš
kurių $146,6 mlrd. vien iš „iPhone“ verslo. „Apple“ yra taip pat vertingiausia
bendrovė pasaulyje, kurios rinkos vertė siekia $607,4 mlrd. O jos prekinis
ženklas įkainuojamas $246,9 mlrd.

Stivas Džobsas, Stivas Vozniakas ir Ronaldas Veinas praleido nemažai laiko S.
Džobso tėvų garaže kuriant technologinius įrenginius, kol atsirado galimybė
persikelti į nuomojamas patalpas. Jie teturėjo $1300 pradiniam kapitalui. „Apple
I“ pasirodė 1976 m., tačiau gavus pirmuosius užsakymus R. Veinas pardavė savo
akcijas už $800.

1977 m. sausio mėn. buvo įsteigta „Apple“ bendrovė, Maikas Markula tapo šios
bendrovės verslo angelu. Jis suteikė $250 000 verslui vystyti. Tais pačiais
metais pasirodė „Apple II“. Šis tapo pirmuoju masinės gamybos asmeniniu
kompiuteriu.

Kai „Apple“ plėtėsi, bendrovė pradėjo ieškoti patyrusio vadovo, sugebančio
susitvarkyti su bendrovės augimu. 1978 m. „Apple“ kaip savo naująjį vadovą
pasamdė Maiką Skotą (Mike Scott) iš „National Semiconductor“ kompanijos. Skoto
vadovavimo laikotarpis „Apple“ buvo labai reikšmingas. 1980 m. gruodį „Apple“
įgyvendino pirminį viešą akcijų siūlymą. 1983 m. Stivas Džobsas į vadovo vietą
prisiviliojo Džoną Skalį (John Sculley)

„Apple“ akcininkų suvažiavime 1984 m. sausio 24 d. Stivas Džobsas entuziazmu
trykštančiai publikai pristatė „Macintosh“ kompiuterį. Macintosh tapo pirmuoju
komerciškai sėkmingu mažu kompiuteriu, turinčiu grafinę naudotojo sąsają. Tais
pačiais metais „Apple“ sukūrė ir garsiąja Supertaurės (angl. Super Bowl) reklamą
pavadinimu „1984“.

Pardavimų kritimas 1984 metų pabaigoje pablogino Džobso ir Skalio santykius.
1985 m. gegužės mėnesį, motyvuodamas pablogėjusia situacija kompanijoje, Skalis
atleido Džobsą iš kompanijos. Už visas parduotas akcijas jam atiteko $100 mln.

1996 m. jo paties įkurtą „NeXT“ įmonę, kurią jis įsteigė, kai buvo išmestas iš
savo pirmosios bendrovės, „Apple“ įsigijo už $400 mln. 1997 m. S. Džobsui buvo
paskirtos laikino vadavo pareigos. Jis ėmėsi vadovauti milžiniškus nuostolius
patiriančiai bendrovei. Tais pačiais metais „Microsoft“ suteikė $150 mln.
paskolą „Apple“ bendrovei. Pastaroji investicija išgelbėjo S. Džobsą ir jo
įkurtą bendrovę nuo bankroto. Verslo pasaulyje tai laikoma viena iš didžiausių
klaidų, kuri kainavo „Microsoft“ įmonei labai daug. Galiausiai „Apple“ rinkos
vertė pranoko „Microsoft“.

Kartu su kompanija „NeXT“, „Apple“ nusipirko ir jų išradimus, kurie vėliau tapo
ir „Apple“ produktų dalimi. Didžiausią įtaką padarė „NeXTSTEP“, kuris vėliau
tapo „Mac OS X“. Vadovaujant Džobsui, kompanija pastebimai padidino pardavimų
skaičių ir pristatė tokius naujus produktus kaip „iMac“. 2000 m. „Macworld“
parodoje Džobsas oficialiai tapo nebe laikinu, o nuolatiniu „Apple“ vadovu.

2001 m. Kalifornijoje ir Virdžinijoje atidarytos pirmosios parduotuvės „Apple
Store“. Netrukus po to „Apple“ pristatė asmeninį muzikos grotuvą „iPod“. 2003 m.
rinkai pristatyta muzikos atsisiuntimų svetainė „iTunes Store“.

Pasaulinėje programavimo konferencijoje 2005 m. birželio 6 d. S. Džobsas
pranešė, kad 2006 metais „Apple“ pradės gaminti „Intel“ „Mac“ kompiuterius.
2006 m. sausio 10 d. naujieji „MacBook Pro“ ir „iMac“ tapo pirmaisiais „Apple“
kompiuteriais, kuriuose panaudotas „Intel Core Duo“ procesorius. 2006 m.
rugpjūčio 7 d. „Apple“ visoje „Mac“ produktų linijoje („Mac Pro“, „MacBook“,
„Macbook Pro“) pakeitė mikroschemas į „Intel“ lustus, tai yra virš 1-rių metų
anksčiau nei buvo skelbta.

„Macworld“ parodoje 2007 m. sausio 9 d. S. Džobsas pranešė, kad „Apple Computer“
bendrovė nuo šiol bus vadinama tiesiog „Apple“ siekiant pabrėžti, kad jos veikla
nebėra susijusi tik su kompiuterių kūrimu. Renginyje taip pat buvo paskelbta
apie naująjį bendrovės išmanųjį telefoną „iPhone“ ir „Apple TV“.

2008 m. liepos 11 d. „Apple“ įkūrė „App Store“ – internetinę parduotuvę. Per
mėnesį parduotuvėje buvo parduodama 60 milijonų programėlių. Tai siekė
vidutiniškai 1 milijono dolerių pajamų per dieną. Po trijų mėnesių, buvo
paskelbta, kad „Apple“ tapo trečiu pagal dydį mobiliųjų telefonų tiekėju
pasaulyje dėl „iPhone“ populiarumo.

2009 m. vasario 15 d. S. Džobsas pranešė, kad jis išeina atostogų šešiems
mėnesiams, iki 2009 m. birželio mėn, kad jis pats sutelktų dėmesį į savo
sveikatą, o įmonė – į savo produktus. Vėliau jis grįžo vadovauti bendrovei.

2010 m. pasirodo pirmasis planšetinis kompiuteris „iPad“. „Apple“ pristato
rinkai „iPhone 4“ ir „iPad“ su savo gamybos lustais.

2011 m. rugpjūtį dėl sveikatos problemų S. Džobsas atsistatydino nuo „Apple“
vadovo pareigų. Prieš tai jis laikinai buvo pasiėmęs atostogų dar kartą, kad
atsigautų nuo negalavimų. 2011 m. lapkričio 5 d. „Apple“ pranešė, kad S. Džobsas
mirė. Būta daug nuogąstavimų dėl bendrovės likimo, tačiau jie nepasiteisino.
Bendrovė ir vėliau klestėjo vadovaujant Timui Kukui.

2011 m. rugpjūčio 24 d. S. Džobsui pasitraukus iš „Apple“ generalinio
direktoriaus pareigų ir tapus jos valdybos pirmininku, jo vietą užėmė Timas
Kukas. Jis prieš tai buvo atsakingas už bendrovės informacijos srauto tvarkymą
ir už įmonės technologizavimą (angl. CIO; Chief Information Officer).

2014 m. „Apple“ įsigijo ausinių gamintoją ir muzikos transliavimo internetu
paslaugas teikiančią bendrovę „Beats Electronics“. Tai buvo didžiausias „Apple“
pirkinys, kuris bendrovei atsiėjo $2,6 mlrd. Analitikai teigė, kad „Apple“
įsigijo pastarąją bendrovė, idant galėtų konkuruoti su „Spotify“. Netrukus po to
„Apple“ rinkai pristatė „Apple Music“. Dabar ji yra antra pagal dydį muzikos
transliavimo bendrovė pasaulyje. Šiuo metu „iTunes Store“ dainų atsisiuntimo
reikšmė menksta todėl, kad ryškėja muzikos transliavimo linkmė.

2015 m. pasirodė galingesnis planšetinis kompiuteris „iPad Pro“, skirtas daugiau
verslo klientams.

2015 m. „Apple“ pristatė „Apple Watch“, apie 1 mln. žmonių JAV užsisakė išmanųjį
laikrodį pirmą jo pasirodymo dieną. „Apple Watch“ buvo išparduotas per kelias
valandas, palyginus išmanieji telefonai „iPhone 6“ ir „iPhone 6 Plus“ per pirmas
24 valandas sulaukė daugiau nei 4 mln. užsakymų.

2015 m. „Apple“ pristatė mobiliųjų mokėjimų sistemą, skirtą atsiskaityti su
„iPhone 6“ ir kitais „Apple“ įnagiais. Anot „Apple“ vadovo Timo Kuko, „Per
pirmas 72 valandas nuo „Apple Pay“ pasirodymo prie sistemos prisiregistravo
daugiau nei milijonas kredito kortelių turėtojų JAV. Šiuo metu valstijose per
„Apple Pay“ vykdoma daugiau sandorių nei visais kitais bekontakčiais mokėjimo
būdais kartu sudėjus“.

Po „iPhone S6“ ir „6S Plus“ išleidimo, „Apple“ pardavimai pirmą kartą bendrovės
istorijoje mažėjo, palyginti su praėjusiu modeliu. „Apple“ nebepajėgia džiuginti
investuotojų sparčiu augimu, bet ji ir taip uždirba mažiausiai dvigubai daugiau
nei kitos stambiausios JAV įmonės. „Apple“ akcijų vertė smuko $250 mlrd. nuo
savo aukščiausio taško, pasiekto prieš metus, kuomet „Apple“ rinkos vertė siekė
$772,7 mlrd. Krintant „iPhone“ pardavimams $1 trln. rinkos vertę bus sunku
pasiekti.

Šiuo metu „Apple“ uždirba 90 % pelno bei gauna 60 % pajamų parduodama vos 20 %
vienetų išmaniųjų telefonų rinkoje, o jos vidutinio telefono kaina aukštesnė už
artimiausio konkurento „Android“ mažiausiai tris kartus. „Apple“ taip pat
susižeria daugiau nei 50 % asmeninių kompiuterių rinkos pelno parduodama vos 6 %
„Mac“ linijos kompiuterių PC rinkoje. Tuo tarpu kitų gamintojų kompiuterių
pardavimai krinta, o „Apple“ nežymiai auga.



https://lt.wikipedia.org/wiki/Angliavandeniai

Angliavandeniai, karbohidratai arba sacharidai (gr. σάκχαρον – cukrus) –
polifunkciniai organiniai junginiai, kurie turi vieną aldehido funkcinę grupę
arba ketogrupę ir daug -OH grupių. Bendra formulė kartais užrašoma kaip CnH2nOn,
bet tai nėra visiškai tikslu, nes kai kurie karbohidratai (jų pavadinimuose
sakomas priešdėlis deoksi) turi vienu deguonies atomu mažiau (-H vietoje -OH).

Angliavandeniai būtini gyviesiems organizmams. Organizmuose jie veikia kaip
energijos šaltiniai, sudėtingesnių organinių junginių dalys (pvz., deoksiribozė
DNR molekulėse), atraminės molekulės (pvz., celiuliozė), atpažįstami komponentai
(pvz., glikokalikso oligosacharidai veikia kaip antigenai) ir kt.

Polimerinės sandaros angliavandeniai vadinami polisacharidais. Angliavandenius
sintetina visi organizmai. Fotosintezėje atmosferos anglies dioksido anglies
atomai įjungiami į angliavandenių molekules.

Paprastieji angliavandeniai sudaryti iš anglies, vandenilio ir deguonies atomų,
santykiu 1:2:1 molių, tačiau daug svarbių angliavandenių neatitinka šios
taisyklės (pavyzdžiui, deoksiribozė). Kartais angliavandeniams priskiriamos ir
kai kurios medžiagos, turinčios kitų elementų atomų (pavyzdžiui, chitinas,
kuriame yra azoto). Angliavandenius sudaro – C(anglis), H(vandenilis) ir
O(deguonis) atomai.

Monosacharidų molekulėse gali būti nuo keturių iki dešimties anglies atomų. Visų
monosacharidų pavadinimai baigiasi galūne „-ozė“. Pagal anglies atomų skaičių
molekulėje jie skirstomi į tetrozes, pentozes, heksozes ir t. t. Didžiausią
reikšmę turi heksozės ir pentozės.

Disacharidai, oligosacharidai ir polisacharidai yra sudaryti iš monosacharidų ir
hidrolizės metu skaidosi.

Žmogaus maiste angliavandeniai nėra būtini, nes organizme baltymai gali būti
verčiami angliavandeniais. Kai kurių žmonių dietoje angliavandenių kiekis
artimas 0 %, bet jie išlieka sveiki. Tačiau angliavandenių įsisavinimui reikia
mažiau vandens nei baltymų ar riebalų įsisavinimui, todėl jie išlieka svarbiu
energijos šaltiniu.

Kai maiste yra mažai arba visai nėra angliavandenių, dažnai pastebimi
ilgalaikiai efektai – sumažėjęs atletiškumas, žala smegenims, nefrotoksikacija.
Smegenys gali įsisavinti tik angliavandenius, o baltymų gali nepakakti
angliavandenių gamybai. Be to, mintant vien tik baltyminiu maistu organizmas
aminorūgštis verčia angliavandeniais, ir šio proceso metu pasigamina daug
amonio, kurį organizmas perdirba į šlapalą. Tačiau per ilgesnį laiką perteklinis
amonio kiekis pakenkia žmogaus organizmui.

Organizmas gali tiesiogiai pasisavinti tiktai gliukozę ir fruktozę, kurių yra
augalų sultyse ir kai kuriuose vaisiuose. Daugelis kitų angliavandenių iš
pradžių turi būti suskaidyti į monosacharidus, o egzotiškesni monosacharidai –
paversti gliukoze.

Gyvūnų organizmai nesugeba sintetinti angliavandenių iš anglies dioksido. Tik
augalai geba juos sintetinti iš atmosferos CO2 ir H2O, vykstant sudėtingai
reakcijai – fotosintezei.

Sudėtingesni angliavandeniai suskyla į gliukozę, kuri įsiurbiama į kraują.
Gliukozės lygis kraujyje visada pastovus (0,10–0,12 %). Jos kiekį reguliuoja
insulino ir gliukagono sistema. Gliukozės perteklius kraujyje virsta gyvūniniu
krakmolu – glikogenu, kuris kaupiasi kepenyse ir raumenyse. Kai gliukozės
trūksta, ją atskelia iš glikogeno. Kai organizme trūksta insulino, susergama
sunkia liga – cukriniu diabetu.



https://lt.wikipedia.org/wiki/Amerikie%C4%8Di%C5%B3_Staford%C5%A1yro_terjeras

Amerikiečių Stafordšyro terjeras (sutrumpintai Stafordšyro terjeras) – šunų
veislė.

Dar 1100 m. Anglijoje ir kitur Europoje buvo organizuojamos šunų kautynės su
jaučiais ir meškomis. 1835 m. Didžiojoje Britanijoje šunų kovos buvo uždraustos.
Tačiau vis tiek išliko galimybė organizuoti šunų kautynes, kurios tapo pelningu
verslu. Tuomet iškilo būtinybė sukurti idealų šuns tipą, kuris tiktų kautis
ringe arba duobėje. Tai turėjo būti atletiškas, greitai atakuojantis ir vikriai
sučiumpantis priešininką šuo. „Kovotojas“ turėjo pasitikėti savimi ir žūtbūtinai
kovoti valandų valandas, kad patenkintų šunų sporto aistruolius. Šuo privalėjo
būti vikrus kaip terjeras ir narsus kaip buldogas. Todėl daugelyje vietovių
kryžmino įvairiausius šunis, o Stafordšyro grafystės angliakasiai sukryžmino
anglų buldogą su terjeru. Kovoms veisiami terjerai turėjo būti agresyvūs kitiems
šunims, drąsūs, nejausti skausmo, noriai kautis, bet mylėti ir paklusti žmonėms.

Iš Didžiosios Britanijos į JAV amerikiečių Stafordšyro terjerų protėviai pateko
1870 m. ir kurį laiką vadinti pitbulterjerais. Juos taip pat naudojo šunų
kovoms.

1936 m. gegužės 23 d. įsteigtas amerikiečių Stafordšyro terjerų mėgėjų klubas
atvėrė naują veislės istorijos puslapį. Tais pačiais metais veislę įregistravo
bei standartą patvirtino Amerikos kinologų klubas (AKC).

Pirmojo pasaulinio karo metais šie terjerai tapo labai populiarūs. Terjerų jėga,
drąsa ir sumanumas užkariavo daugelio amerikiečių širdis. To meto spauda dažnai
publikavo jų nuotraukas, karikatūras.

Pečiai stiprūs ir raumeningi, su nuožulniomis mentėmis. Nugara trumpa, lengvai
žemėjanti nuo keteros link pasturgalio, turi švelnų trumpą nuolydį pasturgalyje
link uodegos pagrindo. Krūtinė žema ir plati. Šonkauliai išriesti, užpakalinėje
dalyje ilgi. Pilvas pilnas, nenudribęs, bet ir neįtrauktas (kaip pas kurtus).

Kailis trumpas, prigludęs ir palietus standus. Leistina bet kuri spalva, ištisa,
mišri ar su dėmėmis, tačiau visiškai balta, daugiau nei 80 procentų balta, juoda
su rusvai geltona ar rausvai ruda yra nepageidautinos.



https://lt.wikipedia.org/wiki/%C5%BDeimena

Paprastai laikoma, kad Žeimena išteka iš Žeimenio ežero ties Kaltanėnais. Tačiau
kartais į jos ilgį įtraukiami upeliai, įtekantys į Žeimenį (pagal tokius
skaičiavimus upės ilgis yra 114 km). Už Kaltanėnų teka į pietus, pietvakarius
Labanoro-Pabradės miškais, smarkiai vingiuoja. Tai tipiška Aukštaitijos upė,
teka pro smėlėtus ir skardingus pušynus, neretai įvingiuoja ir į alksniais
apaugusias pelkes. Beveik visa upė teka Švenčionių rajonu, tik netoli santakos į
Nerį teka Švenčionių-Vilniaus rajonų paribiu. Įteka į Nerį 213 km nuo jos
žiočių, ties Santakos kaimu.

Žeimenos baseinui priklauso dauguma didžiųjų Aukštaitijos ežerų, jie užima 7 %
baseino ploto (Lūšiai, Kretuonas, Asveja, Lakajai, Ūsiai, Dringis, Aisetas,
Almajas, Asalnai, Baluošas, Linkmenas, Stirniai, Tauragnas, Ūkojas, Utenas ir
kt.). 31 % baseino užima miškai (jame yra Labanoro-Pabradės giria), 10 % –
pelkės.

Nuo Kaltanėnų iki Pabradės upė vingiuota, slėnis platus (iki 5 km), su
terasomis, jo šlaitų aukštis – 25-30 m. Nuo Pabradės slėnis susiaurėja iki 1 km,
vėliau vėl praplatėja, bet prie žiočių susiaurėja.

Ties Pabrade vandens metinis nuotėkis pasiskirsto taip: pavasarį nuteka 36 %
vandens, vasarą – 20 %, rudenį – 21 %, žiemą – 23 %. Metinė vandens lygio
svyravimų amplitudė iki 1,6 m. Dėl labai ežeringo ir miškingo baseino Žeimenos
nuotėkis gan pastovus, upė ištisus metus vandeninga.

Palei Žeimenos upę yra Vilniaus–Turmanto geležinkelio atkarpa, tad patogi vieta
iškylautojams į gamtą prie šios upės ar į Labanoro girios miškus.

Tai viena švariausių upių Lietuvoje, joje nėra užtvankų, todėl ji priskirta prie
pagrindinių Lietuvos lašišinių žuvų nerštaviečių. Žeimenos aukštupys yra
Aukštaitijos nacionalinio parko teritorijoje, o vidurupyje įsteigtas Žeimenos
kraštovaizdžio draustinis.

Didesnės gyvenvietės prie Žeimenos: Kaltanėnai, Šakališkė, Švenčionėliai,
Jaunadaris, Meškerinė, Pabradė, Družiliai, Santaka.

Upėvardis kildinimas iš žodžio žiema, kuris suteiktas galbūt dėl vandens
šaltumo.



https://lt.wikipedia.org/wiki/Sirija

Sirija Arabų respublika – valstybė Artimuosiuose Rytuose, pietvakarių Azijoje.
Ribojasi su Libanu, Izraeliu, Jordanija, Iraku, Turkija bei Viduržemio jūra.

Sirija - vienas pasaulio žemdirbystės židinių ir viena seniausių civilizacijų,
klestėjusi vienu metu, kaip ir Senovės Egiptas bei Mesopotamija. Dėl palankių
sąlygų čia labai anksti susiformavo nuolatos gyvenamos gyvenvietės, brandžios
priešistorinės kultūros. III tūkst. pr. m. e. Sirija tapo svarbia tarpininke
Artimųjų Rytų prekyboje tarp Egipto, Šumero ir Hatų valstybėlių (šiaurėje). Tuo
metu klestėjo prekybiniai miestai, kurių svarbiausi tūkstantmečio II pusėje buvo
Ebla ir Maris, konkuravę dėl hegemonijos visoje Sirijoje. Kultūros srityje
Sirija buvo stipriai įtakojama Mesopotamijos: iš čia atkeliavo dantiraštis, kiti
svarbūs pasiekimai.

III tūkst. pr. m. e. pabaigoje Eblą ir Marį prisijungė Akadas, ir tik po III Ūro
dinastijos pabaigos Senovės Sirijos miestai vėl tapo nepriklausomi. Tuo metu
daugumą jų apgyvendino semitų kilmės amoritai, sukūrę turtingus miestus
valstybes, tokius kaip Jamchadas, Hamatas, Alalachas, Katna, Karchemišas,
Ugaritas ir kt. Per II tūkst. pr. m. e. dėl hegemonijos turtingoje Sirijoje
kovojo Egiptas, Hetitų imperija, Mitanija. Laikotarpiu XII-VIII a. pr. m. e.
Sirijos miestai valstybės buvo atkūrę nepriklausomybę kaip siro-hetitų
valstybės, kuriose maišėsi aramėjai, luviai ir huritai.

Nuo VIII a. pr. m. e. Siriją valdė įvairios išorinės jėgos - galingos imperijos.
Pirmiausia Asirija, vėliau Babilonija, Achemenidai, Aleksandras Makedonietis,
Seleukidai, Romos imperija, Bizantijos imperija. Nuo Aleksandro laikų Sirija
buvo smarkiai helenizuojama, pervardijami toponimai, čia įsitvirtino
helenistinės vertybės, graikų kalba, galiausiai krikščionybė. Didžioji dalis
Sirijos buvo gyvenama semitų aramėjų.

636 m. Sirijos regionas buvo užkariautas Arabų Kalifato ir pradėta krašto
islamizacija ir arabizacija. Labai greitai Sirija tapo Kalifato centrine dalimi,
į kurios miestą Damaską Omejadai perkėlė savo imperijos sostinę. Tik
įsitvirtinus Abasidams, 750 m. sostinė perkelta į Bagdadą, ir Sirijos reikšmė
sumenko. Yrant Kalifatui, Sirijoje susiformavo keletas nepriklausomų karalysčių,
kurios XI a. buvo prijungtos prie Seldžiukų imperijos.

Tuo pat metu krašte pasirodė krikščionys iš Vakarų Europos – Kryžiaus karų
dalyviai, kurie įkūrė krikščioniškas pakrantės valstybes ir atskyrė Siriją nuo
jūros. Musulmonų karvedys Saladinas konsolidavo pajėgas prieš krikščionis ir
įkūrė Ajubidų dinastiją, kuri įsiviešpatavo Sirijoje ir Egipte. Tai nulėmė
tolesnius glaudžius Sirijos santykius su Egiptu, nes Egipto dinastijos
dažniausiai kontroliuodavo ir Siriją.

1516 m. Sirija tapo Osmanų imperijos dalimi ir jos sudėtyje išlieka keturis
amžius. Valdant Osmanams sutriko Sirijos ekonominė ir socialinė raida. Gyventojų
skaičius sumažėjo 30 %, šimtai kaimų išnyko dykumoje. Ir nors Sirija buvo
nualinta Osmanų valdymo, ji ir toliau traukė Europos pirklius. XV a. Alepas,
vienas didžiausių Sirijos miestų, buvo svarbiausias Artimųjų Rytų prekybos
centras.

Žlungant Osmanų imperijai, 1916 m. Prancūzija ir Didžioji Britanija pasidalino
Levantą, ir Prancūzijai atiteko dabartinė Sirija ir Libanas – taip vadinamasis
Prancūzijos Sirijos mandatas. Prancūzai kontrolę šalyje išlaikė iki pat 1941 m.,
o 1946 m. Sirija de facto tapo nepriklausoma. Nuo tada jos istorija buvo
formuojama pašonėje atsiradusio Izraelio ir nuolatinių tarptautinių neramumų,
kurių metu Sirija ne kartą vienijo jėgas su Egiptu. Nestabili tarptautinė
padėtis buvo vienas iš veiksnių, kuris leido 1963 m. ateiti į valdžią Baath
partijai. Šalyje įsitvirtino vienpartinė pro-kairioji sistema.

Tebevykstantį Sirijos pilietinį karą, įkvėpė Arabų pavasaris. Viskas prasidėjo
2011 m. taikiais protestais, kurie baigėsi žiauriais numalšinimais ir kuriuos
vykdė Sirijos armija. 2011 m. liepos mėn. armijos dezertyrai susibūrė į Laisvąją
Sirijos armiją ir pradėjo formuoti kovotojų dalinius. Opozicijoje dominuoja
musulmonai sunitai, o vyriausybėje - alavitai. Pagal įviarius šaltinius,
įskaitant Jungtines Tautas, žuvo daugiai nei 100 000 žmonių. Dėl karo, iš
Sirijos pabėgo apie 650 000 žmonių į Jordaniją, Iraką, Libaną, ir Turkiją.
Besitęsiant pilietiniam karui, didėja nuogąstavimų, jog šalis gali susiskaldyti
ir nustoti funkcionuoti kaip valstybė.

Nuo 1963 metų Siriją valdo „Baath“ partija, kuri kontroliuoja visus vyriausybės
padalinius. Valdžia sutelkta prezidento Basharo al-Assado (Bašaro Asado), 2000
metais perėmusio postą iš savo velionio tėvo Hafezo al-Assado (Hafezo Asado),
rankose.

250 vietų Liaudies Taryba vadinamas parlamentas renkamas kas ketverius metus ir
sprendžiant politinius klausimus turi mažai galių. Sirijoje nuo 1963 m. iki 2011
m. galiojo Nepaprastosios padėties įstatymas kuriuo nebuvo leidžiama jokių
opozicinių partijų veikla. Įstatymas buvo panaikintas dėl milžiniškų protestų
2011 m. Prieš rinkimus į liaudies Tarybą patikrinamas visų kandidatų lojalumas –
jų dalyvavimui rinkimuose turi pritarti vyriausybė. Balsavimo teisę šalyje turi
7,6 mln. gyventojų.

Sirija yra padalinta į 14 gubernijų (muhāfazų), kurios vadinamos pagal jų
administracinius centrus:

Siriją sudaro trys svarbiausios geografinės sritys. Vakarinę dalį užima
pakrantės lyguma su derlingiausia šalies žeme. Čia gyvena dauguma sirų.
Viduržemio jūros pakrante Sirija tęsiasi 180 km nuo Turkijos iki Libano, čia
įsikūrę du dideli uostai, Tartusas ir Latakija. Pakrantės lygumą nuo vidinių
šalies rajonų skiria keletas kalnagūbrių - Antilibanas, Nusarijos kalnai, Drūzų
kalnai, Golano aukštumos ir keletas derlingų baseinų, kuriuose įsikūrę dideli
miestai. Į rytus nuo kalnų plyti Džeziros plynaukštė, nedideli plokščiakalniai
ir akmenuota dykuma. Pusę šalies užima Sirijos dykuma, nusidriekusi į Jordaniją,
Vakarų Iraką ir šiaurės Saudo Arabiją. Aukščiausia šalies vieta yra Hermono
kalnas Libano pasienyje (2814 m).

Svarbiausia šalies upė - Eufratas, sudarantis 80 % Sirijos vandens resursų. Ant
upės įrengta hidroelektrinė, sudarytas didelis Asado tvenkinys. Sirijos
teritorijoje į Eufatą suteka keletas intakų, iš kurių svarbiausi Chabūras ir
Balichas. Kita svarbi upė - vakaruose tekantis Orontas.

Klimatas subtropinis (pajūryje) ir tropinis (vidinėse srityse). Šias juostas
skiria šalies vakaruose iškilę kalnagūbriai. Metinis kritulių kiekis svyruoja
nuo 750-1000 mm pajūryje, 200-250 mm Damaske, iki mažiau nei 100 mm
pietryčiuose. Žiemą kalnuose kartais iškrenta sniegas. Rytuose būna smėlio
audrų. Pakrantėje vidutinė temperatūra būna nuo 7 °C žiemą iki 27 °C vasarą,
centriniuose rajonuose - atitinkamai nuo 4 iki 40 °C, o dykumoje vasarą oras
įkaista virš 45 °C.

Jūros pakrantėje ir vakariniuose kalnų šlaituose auga subtropiniai krūmynai,
pušų, Libano kedrų, ąžuolų, laurų, kiparisų giraitės. Toliau rytuose būdingos
pusdykumės ir dykumos.

Sirija daugiau eksportuoja nei importuoja. Importuojami įvairūs įrenginiai,
maisto produktai, metalai, tekstilės produktai, chemikalai, plataus vartojimo
prekės. Eksportuojama nafta, tekstilės produktai, fosfatai. Šalies mainų
partneriai yra Vokietija, Italija, Prancūzija, Libanas, Saudo Arabija.

Daugiau nei 80 % Sirijos gyventojų yra arabai, musulmonai. Likusiuosius sudaro
10-12 % krikščionių, kurių dalis save laiko asirais, tačiau daugiausia kalba
arabiškai, 3-6,5 % kurdų, 1-2 % armėnų bei nedidelės čerkesų (apie 80 000) ir
turkų/turkomanų (apie 30 000) mažumos. Didžioji dabartinių Sirijos arabų yra
kilę iš viduramžiais islamizuotų ir arabizuotų krikščionių-aramėjų gyventojų.

Per XX a. Sirijos gyventojų skaičius stipriai išaugo. Po Pirmojo pasaulinio karo
Sirijoje gyveno ne daugiau kaip 1,5 mln. gyventojų. Apie 1970 m. gyventojų
skaičius pasiekė 6 mln., t. y. padidėjo keturis kartus. Šiuo metu yra 18 mln.
gyventojų, t. y. dvylika kartų daugiau nei po Pirmojo pasaulinio karo.

Apie 70 % gyventojų yra musulmonai sunitai; apie 12  % – alavitai, nuo 2 % iki
3 % – drūzai ir apie 2 % šiitų; 10–12 % gyventojų priklauso įvairioms
krikščionių konfesijoms.



https://lt.wikipedia.org/wiki/Salom%C4%97ja_N%C4%97ris

Salomėja Nėris (Bačinskaitė-Bučienė), (1904 m. lapkričio 17 d. Kiršuose, Alvito
valsčius, Vilkaviškio apskritis – 1945 m. liepos 7 d. Maskvoje) – lietuvių
poetė.

Gimė Kiršų kaime, Alvito valsčiuje (dab. Vilkaviškio raj.), netoli nuo
tuometinės Vokietijos sienos, pasiturinčių suvalkiečių ūkininkų Simono ir
Uršulės Bačinskų šeimoje. Šeimoje ji buvo vyriausia, nors prieš tai viena sesuo
jau buvo mirusi. Turėjo dar du brolius – Bronių ir Viktorą, bei seserį Onutę.

Tėvas buvo apsišvietęs žmogus, jaunystėje palaikė ryšius su knygnešiais,
simpatizavo socialistinėms idėjoms. Motina, Uršulė Žemaitytė-Bačinskienė, kaip
ir visi jos giminės, išsiskyrė religingumu, pamaldumu, vienas jos brolis buvo
kunigas.

1911 m. S. Nėris pradėjo lankyti Alvito pradinę mokyklą, o 1918 m. pavasarį –
Marijampolės mergaičių progimnazijos antrąją klasę. Iki Naujųjų metų,
savarankiškai pasirengusi, išlaikė egzaminus į ketvirtąją klasę ir jau 1919 m.
persikėlė į Vilkaviškio „Žiburio“ gimnaziją.

Gimnazijoje veikė moksleivių ateitininkų kuopa, į ją įstojo ir S. Nėris. Mėgo
dalyvauti moksleivių vakaruose, skaitydavo lyrinius prozos vaizdelius,
eilėraščius. 1921 m. ateitininkų šapirografuotame laikraštėlyje „Ateities
žiedai“ S. Nėris pradėjo spausdinti eilėraščius, pasirašydama Jūraitės ir
Liūdytės slapyvardžiais, o po 1923 m. lapkričio mėn. išspausdintu eilėraščiu
„Jūra banguoja, jūra beribė“ ji pirmą kartą pasirašo Nėries slapyvardžiu. Nuo to
laiko, ypač nuo 1924 m., jos eilėraščiai, pasirašyti Nėries, o vėliau Salomėjos
Nėries slapyvardžiais, pradeda dažnai rodytis spaudoje.

Baigusi Vilkaviškio gimnaziją, 1924 m. S. Nėris įstojo į Lietuvos universiteto
Teologijos-filosofijos fakultetą, kur studijavo lietuvių literatūrą, taip pat
vokiečių kalbą ir literatūrą, pedagogiką – psichologiją, ateidavo į
Humanitarinių mokslų fakultetą pasiklausyti Juozo Tumo-Vaižganto, Vinco
Krėvės-Mickevičiaus, Balio Sruogos paskaitų, dalyvavo ateitininkų meno draugijos
„Šatrija“ veikloje.

Tuo metu draugai ją atsimena kaip subtilią, didelio jausmo ir įspūdžių žmogų.
Draugiškesnius jausmus palaikė su jaunais poetais, rašytojais – Juozu Tysliava,
kilusiu iš to paties kaimo, ir Stasiu Santvaru, Petronėle Orintaite, Vincu
Mykolaičiu-Putinu. Buvo įsimylėjusi savo dėstytoją Juozą Eretą. Susikaupusius
išgyvenimus išliedavo dienoraštyje arba eilėraščiuose, kuriuos rašė naktimis.

Augino kasas, jas nukirpo tik 1929 m., grįžusi iš užsienio. Mėgo kuklius ir
tvarkingus drabužius, dėvėjo aksomo suknutes, papuoštas baltomis apykaklaitėmis,
mėgo įvairias skareles, šalikus, sages, avėdavo aukštakulniais batukais.

Studijuodama universitete S. Nėris išleido pirmąjį eilėraščių rinkinį „Anksti
rytą“ (1927 m.) ir iškart buvo pripažinta kaip poetė. 1928 m. baigė
universitetą.

1928 m. persikėlė į Lazdijus: nuo rugsėjo 1 d. Švietimo ministerijos paskirta
Seinų „Žiburio“ gimnazijos neetatine mokytoja praktikantės teisėmis. Gyvendama
Lazdijuose, S. Nėris dėstė gimnazijoje vokiečių kalbą, vadovavo literatų
būreliui, padėdavo mokiniams rengti vakarus, taip pat dėstė kursuose suaugusiems
vokiečių kalbą.

Nuo 1930 m. rugpjūčio 1 d. švietimo ministro įsakymu ji laikoma Seinų „Žiburio“
gimnazijoje etatinėje tarnyboje. Mokytojaujant Lazdijuose, 1930 m. liepos 3 d.,
Mokytojų cenzo tikrinimo komisija pripažino S. Nėriai aukštesniosios mokytojos
vardą ir teisę mokyti: a) aukštesniojoje mokykloje – lietuvių kalbos, b)
vidurinėje mokykloje – lietuvių ir vokiečių kalbų.

1929 m. birželio mėn. paskutinėmis dienomis S. Nėris išvažiavo į Vieną.
Gyvendama Vienoje gilino vokiečių kalbos studijas vokiečių kalbos kursuose
užsieniečiams prie Vienos universiteto. O jau 1929 m. vasarą pradėjo ruošti
spaudai savo antrąjį eilėraščių rinkinį – „Pėdos smėly“, kuris išėjo 1931 m.

1930 m. vasarą trečią kartą lankėsi Vakarų Europoje su profesoriumi Baliu
Sruoga. 1931 m. rudenį poetė persikėlė gyventi į Kauną. 1931–1934 m., gyvendama
Kaune vertėsi privačiomis pamokomis, atsitiktiniu literatūriniu darbu, grožinės
literatūros vertimais, kurie buvo spausdinami, pasirašyti įvairiais
slapyvardžiais ir be parašų, periodinėje spaudoje ir atskiromis knygomis. Kaune
suartėjo su trečiafrontininkais – kairiųjų ir prokomunistinių pažiūrų
rašytojais.

1934 m. išleista S. Nėries versta Aleksandro Kuprino „Sulamita“, vėliau išėjo
pasakų rinkinys „Mūsų pasakos“, kurias surinko Panevėžio apylinkėse. Tais
pačiais metais poetė persikėlė gyventi į Panevėžį: nuo rugsėjo 15 d. švietimo
ministro įsakymu ji paskirta Valstybės mergaičių gimnazijos mokytoja.

Mokytojaudama Panevėžio gimnazijoje, S. Nėris vadovavo meno kuopai, padėjo
ruošti literatūrinius vakarus. Čia poetė artimiau bendradarbiavo su rašytojos L.
Didžiulienės dukterimi Vanda Didžiulyte-Albrechtiene, susipažino su savo būsimu
vyru skulptoriumi Bernardu Buču.

1935 m. pradžioje išleido trečiąjį savo eilėraščių rinkinį – „Per lūžtantį
ledą“. Vasarą gyveno Palangoje. Ten lankė švietimo ministerijos įsteigtus
lietuvių kalbos ir literatūros mokytojų vasaros kursus. 1936 m. kovo 15 d.
Panevėžy įvyko literatūros vakaras, skirtas lietuvių rašytojos – realistės
Gabrielės Petkevičaitės-Bitės 75 m. sukakčiai paminėti, kurio metu S. Nėris
skaitė kelis savo naujus eilėraščius.

1936 m. gyveno savo tėviškėje, lankėsi Kaune. Tų pačių metų rugpjūčio mėnesį
išleido verstą V. Korolenkos kūrinį „Baisioji naktis. Makaro sapnas“, vėliau –
poemėlę vaikams „Paštas“. Rugsėjo mėnesio pabaigoje išvažiavo į Paryžių
studijuoti prancūzų kalbos. 1936 m. gruodžio 12 d. Paryžiuje įvyko Salomėjos
Nėries ir skulptoriaus Bernardo Bučo civilinės jungtuvės.

1937 m., gyvendama Paryžiuje, rašė poemą „Eglė žalčių karalienė“, lankė
žymiausius miesto paminklus, muziejus, teatrus, dailės parodas, koncertus.
Liepos mėnesį grįžo į Lietuvą, į Palemoną prie Kauno. Jos vyras B. Bučas,
sukūręs šeimą, nusipirko plotelį žemės, pats projektavo ir kukliomis abiejų
lėšomis statė namą, pasisodino didelį sodą. Poetė turėjo savo darbo kambarį,
kuriame rašė eilėraščius ir ruošėsi pamokoms, skulptorius čia įsirengė
dirbtuves.

1937 m. rudenį S. Nėris savo prašymu atkelta iš Panėvežio į Kauną ir pradėjo
dirbti Kauno III Valstybinėje gimnazijoje, kasdien važinėjo iš Palemono į Kauną
traukiniu. Gimnazijoje dėstė vokiečių ir lietuvių kalbas žemesnėse klasėse.
Spalio 23 d. pagimdė sūnų, kuriam davė Sauliuko – Balandžio vardą.

1938 m. pirmojoje pusėje išleido ketvirtąjį savo eilėraščių rinkinį – „Diemedžiu
žydėsiu“, laimėjusį 1938 m. Valstybinę literatūros premiją. 1939 m. sausio 13 d.
Lietuvos rašytojų draugija Kaune, Valstybės teatre, surengė literatūros šventę,
kurios metu jai įteikta 1938 m. Valstybinė premija už šį rinkinį. Tai buvo labai
didelis poetės įvertinimas.

1939 m. išleistas jos eilėraščių rinkinio „Diemedžiu žydėsiu“ antrasis leidimas.
1940 m. kovo 27 d. Maskvoje, Vakarų Meno muziejaus rūmuose atidaryta lietuvių
knygos paroda, kurioje buvo eksponuoti ir S. Nėries kūriniai. 1940 m. išleista
poetės tautosakinė poema „Eglė žalčių karalienė“ (rašyta 1937–1940 m.) ir
eiliuota pasaka „Našlaitė“, už kurias Lituanistikos instituto komisija paskyrė
1940 m. premiją kaip už geriausius veikalus, populiarinančius lietuvių kalbą,
lietuvių istoriją ir tautosaką.

1940 m. okupacija buvo S. Nėries gyvenimo dramos kulminacija. Poetė paskirta
vadinamojo Liaudies Seimo atstove, taip pat išrinkta į delegaciją vykti į SSRS
Aukščiausiąją Tarybą (išrinkta AT deputate) prašyti, kad okupuota Lietuva būtų
priimta į Sovietų Sąjungos sudėtį. Jai buvo pavesta parašyti poemą Josifo
Stalino garbei. Poetė tokią poemą parašė. 1940 m. rugpjūčio 3 d. SSRS AT
sesijoje, įjungiant Lietuvą į SSRS sudėtį, ji perskaitė pagal Vladimiro
Dekanozovo nurodymą parašytos „Poemos apie Staliną“ ištrauką.

S. Nėris tuo laikotarpiu rašė ir daugiau eilėraščių partinėmis temomis. 1940 m.
pabaigoje periodikoje išspausdino poemą „Keturi“. Tuo metu pradėjo eiti
literatūros, meno ir kritikos mėnesinis žurnalas „Raštai“, kurio redakcinei
kolegijai priklausė ir S. Nėris. Ji taip pat įėjo į komitetą, organizuojantį
lietuvių literatūros ir meno dekadą Maskvoje. 1941 m. pradžioje išleido savo
poezijos „Rinktinę“, pradėtą ruošti 1939 metais. S. Nėris aktyviai dalyvavo
ikirinkiminiuose mitinguose Zarasuose, Dusetose ir Utenoje. 1941 m. sausio 12 d.
ji išrinkta SSRS Aukščiausiosios Tarybos deputate.

1941 m. vasarą, nacistinės Vokietijos kariuomenei pradėjus įsiveržimą į SSRS,
bėgdama nuo vokiečių, S. Nėris su mažu sūnumi per Zarasus, Daugpilį, Didžiuosius
Lukus, Rževą pasitraukia į Rusiją. Latvijos teritorijoje traukinys, kuriuo
važiavo S. Nėris, buvo subombarduotas. Bombardavimo metu pražuvo poetės daiktai
ir rankraščiai, kuriuos ji buvo pasiėmusi su savim.

1941 m. liepos pabaigoje Nėris iš Maskvos išvažiavo į Penzą, kur susipažino su
Petru Veržbilausku, globojusiu poetę karo metais. Gyvendama Penzoje, parašė
eilėraščius „Sakalai broleliai”, „Tėvynė”, „Kareivio motina”, „Partizanai
miškuos” ir kitus. Aktyviai dalyvavo literatūriniuose lietuvių rašytojų
vakaruose kartu su lietuvių rašytojais Liudu Gira, Kostu Korsaku, Antanu
Venclova.

Gruodžio 10 d. iš Penzos išvažiavo į Ufą. Kurį laiką pagyvenusi „Baškirijos“
viešbutyje, įsikūrė Mendelejevo gatvėje. Gruodžio mėnesį jos eilėraščiai pradėti
skaityti per Maskvos radiją lietuviams skirtų laidų metu.

1942 m. birželio viduryje poetė iš Ufos išvažiavo į Maskvą ir ten liko gyventi.
Maskvoje ji sutiko senus savo draugus, bendradarbiavo laikraščiuose, ypač
leidžiamuose lietuvių kalba, dalyvavo literatūros vakaruose, skaitė savo kūrybą
per radiją. Gyvendama Maskvoje ji pradėjo blogai jaustis, tačiau nenorėjo eiti
pas gydytojus.

1944 m. rugsėjo 30 d. vakare S. Nėris grįžo iš Maskvos į Kauną, susitiko su vyru
Bernardu, bet Palemono namelyje nebegyveno. Apsigyveno Maironio gatvėje, o
vėliau persikėlė į butą Dainavos gatvėje. Jau sirgdama poetė nenuleido rankų,
nenusiminė, kad nelengvos gyvenimo sąlygos – dėl kuro stokos žiemą turėjo
gyventi neapšildomame bute.

1944 m. rudenį lankėsi savo tėviškėje. 1945 m. sausio 30 d. Kaune, kino „Forum“
salėje, įvyko antras rašytojų literatūros vakaras, skirtas Kauno moksleiviams.
Jo metu poetė skaitė savo eilėraščius.

1945 m. birželio 8 d. S. Nėris paguldyta į Kauno Raudonojo Kryžiaus ligoninę.
Gulėdama ligoninėje, ji rūpinosi išleisti savo paskutinį eilių rinkinį, kurį
rašė gyvendama Rusijoje. Šią knygą S. Nėris pavadino „Prie didelio kelio“,
tačiau leidėjai ją pervadino „Lakštingala negali nečiulbėti“. Rinkinys, jai
prašant, buvo atneštas į ligoninę. Poetei nepatiko nei pakeistas pavadinimas,
nei kai kurie ištaisyti jos eilėraščiai.

1945 m. liepos 7 d. Maskvoje S. Nėris mirė nuo kepenų vėžio. Liepos 8 d. jos
palaikai parvežti į Kauną. Liepos 9 d. įvyko S. Nėries laidotuvės. Poetė buvo
palaidota Istorijos muziejaus sodelyje. 1992 m. palaikai iš Karo muziejaus
sodelio iškilmingai perlaidoti į Petrašiūnų kapines.



https://lt.wikipedia.org/wiki/Protestantizmas

Protestantizmas – krikščioniškų denominacijų grupė. Protestantizmu vadinamos
krikščionybės kryptys, kurios atsirado po Reformacijos XVI a. ir vėlesnės jų
atšakos, dėl to protestantizmas dažniausiai siejamas su tokiais Reformacijos
veikėjais kaip J. Kalvinas bei Martynas Liuteris.

Terminas protestantai atsirado 1529 metais, kai dalis M. Liuterio šalininkų
Vokietijos Špėjerio mieste pareiškė protestą dėl nutarimo riboti liuteronybės
plitimą.

Lietuvoje protestantizmo idėjos pradėjo plisti XVI a. pirmoje pusėje. Pirmieji
protestantizmo skelbėjai Lietuvoje Martynas Mažvydas, Abraomas Kulvietis.

Apie 100 mln. tikinčiųjų šiandien save priskiria įvairioms baptistų bažnyčioms
pasaulyje, apie 20 mln. jų gyvena JAV. Maždaug 50 mln. yra įstoję į nuo 1905 m.
veikiantį pasaulio baptistų aljansą (World Baptist Alliance [1]), kurio
kongresai vyksta kas penkeri metai (2005 m. vyko Birmingame, 2010 m. vyko
Havajuose (JAV). Tais metais prezidentu pirmą kartą išinktas anglų pastorius
David Coffey (Deividas Kofis), generalinis sekretorius – Neville Callam (JAV).

Baptizmas (graik. k. „to baptisma“ – krikštas, panardinimas) atsirado kaip
atsakas į magisterinę Reformaciją, kurią sudaro liuteronybė ir kalvinizmas.
Baptistai, pirmiausia XVII a. pradžioje Anglijoje, Jungtinėse Amerikos
Valstijose, o nuo XIX a.vidurio vėliau ir kontinentinėje Europoje, o nuo 1841 m.
ir Klaipėdos krašte, tapo įpėdiniais radikaliosios reformacijos, suklestėjusios
Šveicarijoje, Pietų Vokietijoje, Elzase, Nyderlanduose. Daugiausia vokiškai ir
olandiškai kalbančiuose reginiuose liaudžiai ėmus studijuoti gimtąja kalba
Bibliją žmonės masiškai palikdavo valstybines bažnyčias, būrėsi kartu ir ragino
grįžti, prie to, ką jie suprato kaip ankstyvosios krikščionybės idealus.
Apibendrintai juos imta vadinti derogatyviškai „anabaptistais“, t. y.
„perkrikštytojais“, o jie save dažniau vadino broliais, Kristaus mokiniais.
Anabaptistai nelaikė savo krikšto nauju, kadangi jie atmetė sąmoningai
neapsisprendusiųjų, t. y. kūdikių, krikštą kaip neturintį pakankamo pagrindo Šv.
Rašte. Tačiau savo teologija jie liko ortodoksiški ir ortopraksiški. Iš pradžių
judėjime buvo ir dalis militaristiškai nusiteikusiųjų valstiečių, kuriems
Vokietijos valstiečių karo metu ėmėsi vadovauti vokiečių katalikų kunigas Tomas
Miunceris. Vokietijos feodalams žiauriai išnaikinus tūkstančius anabaptistų,
dauguma išlikusiųjų, pabėgusių į labiau tolerantiškų valdovų kraštus (pvz.,
Bohemija, Prūsija, Azovo stepių vokiečių kolonijas Rusijos Imperijoje)
palaipsniui visiškai perėmė pacifistinį (taikos) mokymą. Už jį aktyviai agitavo
į anabaptistų pusę perėjęs olandas buvęs katalikų kunigas Menno Simmons’as savo
gausiuose raštuose. Būtent todėl beveik visi (išskyrus Š. Amerikoje išlikusius
huteritus ir ilgainiui išnykusias tokias smulkias grupes kaip filipitai,
adamitai ir kt.) anabaptistai vėliau ėmė vadintis Menonitais pagal Menno
Simmons. Beje, Menno bene vienintelis iš žymesnių anabaptistų teologų iš
pamokslininkų nebuvo nužudytas valdžios ir oficialios religinės viršūnėlės,
kadangi po atsivertimo į Kristų visą laiką slapstėsi padedamas bendraminčių.
Menonitai daugiausia paplitę Š. Amerikoje, iš kur pastaraisiais metais vis
dažniau vyksta į misijas kitur. Daug menonitų yra Etiopijoje, Konge bei kitose
Afrikos valstybėse; Pietų Amerikoje.

Baptistai savo unikalios teologijos neturi, dažniausiai ją skolinasi iš
protestantų. Baptistams svarbu evangelizacija, vaikų mokymas, vietinės bažnyčios
gyvenimas, asmeninis dvasinis brendimas (sekimas Kristumi kasdien). Baptistai
Anglijoje daug ką perėmė iš kontinentinių anabaptistų, tačiau palankiau žiūrėjo
į tarnybą kariuomenėje ir santykius su valstybe, todėl su menonitais
nesusiliejo. Iš baptistų bene žinomiausi yra trys žmonės: amerikiečiai Džimis
Karteris (buvęs JAV prezidentu) ir juodaodžių pastorius Martynas Liuteris
Kingas, vadovavęs judėjimui už lygias teises ir už tai nužudytas, anglas Džimas
Keris (Jim Carrey) – garsiausias visų laikų krikščionių misionierius ir
lingvistas, dirbęs Indijoje ir Mianmare XVIII a. (jeigu neminėsime šou verslo
žvaigždžių Britney Spears (Anglija) ir Bradd Pitt (JAV), kurie su tėveliais maži
būdami irgi lankė baptistų bažnyčias atitinkamai Anglijoje ir Misūryje). Tiesa,
dabar jie greičiausiai jokie ne krikščionys.

Šiuo metu Lietuvoje yra apie 20 baptistų bendruomenių, dvi Kaune turi po (apie)
150 narių, kitos – mažesnės (iki 60 žm.) Į baptistų sąjungą laisvanoriškai
bendrystės pagrindu įsijungusios 7 savarankiškos bendruomenės ir dvi misijos.
Sąjungos būstinė yra Klaipėdoje, vienoje iš seniausių (1851 m.) kontinentinėje
Europoje baptistų specialiai pamaldoms statytoje bažnyčioje, adresu Vytauto g.
38. Baptistų sąjunga 2001 m. liepos 12 d. buvo valstybės (Seimo nutarimas Nr
IX-646; [2] pripažinta Lietuvos valstybės kultūros ir dvasinio paveldo dalimi.

Liuteronais vadinami M. Liuterio mokymo šalininkai ir pasekėjai. Martynas
Liuteris (1483–1546) – vienuolis, vokiečių religijos reformatorius, kovojęs
prieš radikalų perkrikštytojų judėjimą. Pagrindinė religinė idėja – išvaduoti
žmones nuo žmonių sugalvotų taisyklių ir nuostatų, o savo tikėjimą grįsti tik
Biblija – Dievo Žodžiu.

Liuterio mokymas Europoje labiausiai išplito Skandinavijoje (Danijoje,
Švedijoje, Norvegijoje,Islandijoje, Farerų salose, Suomijoje), Estijoje, ir
didelėse Vokietijos bei Latvijos dalyse. Liuteronų bažnyčia veikia ir Lietuvoje.

Kalvinistai – Jono Kalvino (1509–1564) šalininkai. J. Kalvinas – prancūzų ir
šveicarų kilmės reformatorius. Kalvinistų bažnyčiose atsisakyta altoriaus,
paveikslų, vargonų, žvakių.



https://lt.wikipedia.org/wiki/Pranc%C5%ABz%C5%B3_kalba

Prancūzų kalba (le français, la langue française) – indoeuropiečių romanų kalbų
grupės kalba. Kalbančiųjų pasaulyje yra apie 129 mln. Prancūzų kalba yra
daugelio tarptautinių organizacijų oficiali arba darbo kalba (Jungtinių Tautų
Organizacija, Europos Sąjunga, Tarptautinis olimpinis komitetas, Pasaulio
prekybos organizacija, Tarptautinis teisingumo teismas, Interpolas, Pasaulinė
pašto sąjunga, Europos transliuotojų sąjunga ir daugelis kitų).

Prancūzų kalba susidarė iš liaudinės lotynų kalbos, išstūmusios vietines kalbas.
Iki romėnų įsiveržimo į Galiją (58-52 m. pr. m. e., vadovavo Julijus Cezaris)
šiuolaikinės Prancūzijos teritorijoje daugiausia gyveno keltų gentys, kurias
romėnai vadino galais, tačiau buvo ir kitų etninių/kalbinių grupių – iberų pietų
Prancūzijoje ir Ispanijoje, ligūrų Viduržemio jūros pakrantėje, graikų savo
kolonijose (pvz., Masalijoje šiuolaikinio Marselio vietoje), finikiečių, vaskonų
(Prancūzijos pietvakariuose).

Nors prancūzai mėgsta save kildinti iš galų (nos ancêtres les Gaulois), tačiau
šiuolaikinėje prancūzų kalboje yra mažiau nei 200 keltiškos kilmės žodžių
(daugiausia vietovių ir augalų pavadinimų bei žemdirbystės terminų). Savo
ruožtu, kai kurie gališki žodžiai, kuriems nebuvo atitikmenų lotynų kalboje,
pateko į lotynų kalbą (pvz., aprangos pavadinimas les braies). Lotynų kalba
greitai tapo visos Galijos lingua franca, vartojama prekybos, valstybiniams ir
švietimo reikalams (tačiau tai buvo ne klasikinė lotynų kalba, o šnekamoji
liaudinė lotynų kalba, kuria kalbėjo romėnų kareiviai ir prekybininkai).

Nuo III a. į Romos imperiją iš rytų veržėsi germanų gentys, kai kurios iš jų
apsigyveno Galijoje. Prancūzų kalbos formavimuisi didžiausią įtaką turėjo
frankai (šiaurės Prancūzijoje), alemanai (ties dabartine Prancūzijos-Vokietijos
siena), burgundai (Ronos slėnyje) ir vizigotai (Akvitanėje). Šios germaniškai
kalbančios gentys padarė didelę įtaką tų vietovių lotynų kalbai, pakeisdamos
tiek tarimą, tiek ir sintaksę. Taip pat kito žodynas: apie 15 % šiuolaikinės
prancūzų kalbos žodžių yra germaniškos kilmės, ypač daug žodžių ir posakių,
susijusių su jų socialine struktūra ir karine taktika.

Viduramžių italų poetas Dantė, lotyniškai rašydamas savąją De vulgari
eloquentia, romanų kalbas suskirstė taip: „nam alii oc, alii si, alii vero
dicunt oil“ („vieni sako oc, kiti sako si, o dar kiti sako oïl“). Tuo jis
išskyrė 3 kalbų grupes: oïl kalbas (šiaurės Prancūzijoje); oc kalbas (pietų
Prancūzijoje) ir si kalbas (Italijoje ir Iberijos pusiasalyje). Šiuolaikiniai
kalbininkai viduramžių Prancūzijos kalbas skirto į 3 geografinius pogrupius:
Langue d'oïl ir Langue d'oc yra dvi pagrindinės grupės, o trečioji,
Frankų-provansalų, laikoma tarpine tarp pirmųjų dviejų grupių.

Šiuolaikinė prancūzų kalba yra langue d'oïl, t. y. kalba, kuri vartoja žodį
"oïl" (dabartinėje kalboje "oui"), reiškiantį „taip“. Šios kalbos (pikardų,
valonų, frankų, normanų) buvo veikiamos germaniškų kalbų, kuriomis kalbėjo
užkariautojai frankai (nuo Klovio I valdymo laikų išplėtę savo įtaką į visą
šiaurinę Galiją). Šiuolaikinė prancūzų kalba susidarė iš Paryžiaus apylinkėse
vartotos Oïl kalbos (frankiškoji teorija), arba iš standartizuotos oficialios
kalbos, kuri rėmėsi visoms Oïl kalboms būdingomis savybėmis (lingua franca
teorija). Žodis Oïl kilęs iš lotyniškojo hoc ille („taip yra“).

Langue d'oc kalbos, kuriose žodis „taip“ buvo oc, yra kalbų grupė Prancūzijos
pietuose ir Ispanijos šiaurėje (priklauso tokios kalbos kaip gaskonų ir
provansalų); šios kalbos beveik nepatyrė frankų įtakos. Žodis oc/òc kilęs iš
lotyniškojo hoc.

Dabartinėje prancūzų kalboje yra du žodžiai, reiškiantys „taip“, oui ir si;
pastarasis naudojamas atsakant į neigiamą klausimą. Si kilęs iš lotyniškojo sic
(„taigi“), ir susijęs su italų, ispanų ir katalonų kalbų žodžiais, reiškiančiais
„taip“.

Nuo V iki VIII amžiaus keltų kalbomis kalbančios gentys iš pietvakarinės
Britanijos salos dalies (Velso, Kornvalio, Devono migravo per Lamanšo sąsiaurį į
Bretanę. Tai buvo viena iš britų kalbų, dėl prancūzų kalbos įtakos suformavusi į
dabartinę bretonų kalbą.

VI-VII a. vaskonai peržengė Pirėnų kalnus, jų buvimas paveikė pietvakarių
Prancūzijos oksitanų kalbą – susidarė tarmė, vadinama gaskonų kalba.

Nuo IX a. į Prancūzijos teritoriją veržėsi vikingai iš Skandinavijos, jie
įsikūrė šiaurės vakaruose, dabartinėje Normandijoje. Vietinę kalbą jie papildė
daugeliu žodžių, pirmiausia susijusių su jūrininkyste.

1066 m. normanai užkariavo Angliją ir joje išplatino normanų kalbą. Ši prancūzų
kalbos tarmė tapo Anglijos administravimo ir literatūros kalba, vadinama
Anglo-normanų kalba. Iki XIV a. vidurio ji buvo Anglijos aukštuomenės ir
prekybos kalba, per ją į anglų kalbą pateko daugybė prancūziškų žodžių.

Daugelis žodžių, susijusių su prabangos prekėmis, prieskoniais, mokslais ir
matematika, viduramžiais į prancūzų kalbą pateko iš arabų kalbos.

Daugelis kalbininkų visas oïl kalbas iki maždaug 1300 m. kartu vadina senąja
prancūzų kalba (ancien français). Anksčiausias žinomas rašto paminklas šia kalba
yra 842 m. Strasbūro priesaika, senąja prancūzų kalba buvo rašomos epinės dainos
chanson de geste.

1539 m. Villers-Cotterêts ediktu Prancūzijos karalius Pranciškus I prancūzų
kalbą paskelbė oficialia Prancūzijos valstybės administracijos ir teismų kalba
(iki tol buvo vartojama lotynų kalba). Diegiant standartizuotą kanceliarijos
kalbą ir išnykus linksniavimui, šis dialektas vadinamas viduriniąja prancūzų
kalba (moyen français). Po unifikacijos, standartizacijos ir kalbos švarinimo
laikotarpio, XVII ir XVIII amžių prancūzų kalba neretai vadinama klasikine
(français classique), tačiau daugelis kalbininkų prancūzų kalbą nuo XVII a. iki
dabar paprasčiausiai vadina šiuolaikine prancūzų kalba (français moderne).

1634 m. Kardinolas Rišeljė įkūrė Prancūzų akademiją (Académie française), kuri
tapo oficialia įstaiga, besirūpinančia prancūzų kalbos švara ir išlikimu. Ją
sudaro iki gyvos galvos skiriami 40 akademikų. Akademija vis dar veikia, jos
spaudimu užsienietiški žodžiai keičiami prancūziškais (pvz., vieni iš naujausių
pakeitimų – software pakeista į logiciel, o email į courriel; tačiau prancūzišką
žodį kompiuteriui pavadinti, ordinateur, sukūrė ne akademija, o kompanijos IBM
pasamdytas kalbininkas).

Nuo XVII iki XIX amžiaus, Prancūzija buvo galingiausia kontinentinės Europos
valstybė; dėl to ir dėl Švietimo epochos įtakos prancūzų kalba tapo
išsilavinusios Europos lingua franca, ypač meno, literatūros ir diplomatijos
srityse. Daugelio šalių monarchai, pvz., Prūsijos karalius Frydrichas II arba
Rusijos imperatorė Jekaterina II, ja laisvai kalbėjo ir rašė.

Šiuo metu prancūzų kalba patiria vis didesnį anglų kalbos spaudimą (pastaroji XX
a. pirmoje pusėje išstūmė prancūzų kalbą, tapdama vyraujančia kalba pasaulyje),
ypač tarptautinio verslo, mokslo ir populiariosios kultūros srityse.
Prancūzijoje imamasi priemonių, kad reklamose greta užsienietiškų žodžių būtų
prancūziškas vertimas, o radijuje ne mažiau 40 % dainų būtų transliuojama
prancūzų kalba. Prancūzijos regionuose taip pat stiprėja vietinių kalbų
pripažinimo reikalavimai.

Šalis ir regionus, kurių nacionalinė kalba yra prancūzų arba kur ši kalba yra
paplitusi vienija tarptautinė Frankofonijos organizacija.

Pagal Prancūzijos Konstituciją, nuo 1792 m. prancūzų kalba yra oficiali
Prancūzijos Respublikos kalba. Prancūzų kalbą privaloma vartoti oficialioje
valstybės institucijų veikloje, švietimo sistemoje (su nedidelėmis išimtimis) ir
teisiniuose sandoriuose; reklamose užsienietiški žodžiai turi būti išversti
(plačiau žr. Toubon įstatymas).

Prancūzijoje gyvenančios tautos taip pat vartoja ir kitas kalbas (plačiau žr.
Prancūzijos kalbos)

Prancūzų kalba yra viena iš dviejų oficialių Kanados kalbų (greta anglų kalbos).
Kanados įstatymai (tarp jų – Kanados teisių ir laisvių chartija) numato, kad
vyriausybinių įstaigų paslaugos visoje Kanados teritorijoje turi būti prieinamos
tiek anglų, tiek ir prancūzų kalba; Kanados parlamento posėdžiuose užtikrinamas
vertimas į abi kalbas; užrašai ant kanadietiškų prekių turi būti abejomis
kalbomis. Prancūzų kalba yra gimtoji apie 22 % Kanados gyventojų, dar 18 % yra
dvikalbiai.

Nuo 1974 m. prancūzų kalba yra vienintelė oficiali Kvebeko provincijos kalba.
1977 m. Kvebeke priimta Prancūzų kalbos chartija (dar žinoma kaip „Loi 101“),
kuria numatytas privalomas prancūzų kalbos vartojimas švietimo sistemoje
(išskyrus tą atvejį, kai moksleivis ar jo tėvai didžiąją dalį savo išsilavinimo
gavo Kanadoje anglų kalba) – tuo siekiama priversti imigrantų vaikus perimti
prancūzų, o ne anglų kalbą. Chartijoje taip pat buvo numatyta, kad reklamoje ir
ženkluose, teismuose bei parlamente galima vartoti tik prancūzų kalbą (dėl
prieštaravimų konstitucijai 1993 m. šis įstatymas buvo pakeistas – reklamoje ir
ženkluose leista vartoti ir kitas kalbas, jei užrašas prancūziškai yra aiškiai
dominuojantis).

Prancūzų kalba taip pat yra oficiali Naujojo Bransviko provincijoje. Ontarijo,
Naujosios Škotijos ir Manitobos provincija neturi oficialios kalbos statuso,
tačiau provincijų vyriausybės suteikia visas paslaugas prancūzų kalba tose
bendruomenėse, kuriose gyvena daug frankofonų. Ontarijo provincijos vyriausybė
Kanados sostinę Otavą oficialiai pripažįsta dvikalbiu miestu.

Prancūzų kalba yra viena iš oficialių Šveicarijos kalbų. Ja kalbama vakarinėje
šalies dalyje (Ženevos, Vo, Niošatelio ir Juros kantonai, dalis Berno, Valė ir
Fribūro kantonų). Frankofonai sudaro ~20 % Šveicarijos gyventojų (maždaug 1,55
mln. žm.).

Prancūzų kalba yra viena iš oficialių Belgijos kalbų. Ja kalbama pietinėje
šalies dalyje (Valonijoje) ir sostinėje Briuselyje).

Greta italų kalbos, prancūzų kalba yra oficiali kalba Italijos Aostos slėnio
provincijoje. Ji yra oficiali Monako kunigaikštystės kalba. Prancūzų kalba kaip
oficiali arba administracinė kalba vartojama keliolikoje centrinės ir vakarų
Afrikos šalių.

Dabartinė prancūzų kalba turi Il-de-Franso, Puatjė, Normandijos, Pikardijos,
Valonijos, Lotaringijos, Burgundijos tarmes ir pietryčių (frankų provansalų)
tarmių grupę.

Žodžių tvarka sakinyje yra Veiksnys-tarinys-papildinys, išskyrus atvejus, kai
papildinys yra įvardis (šiuo atveju žodžių tvarka yra
veiksnys-papildinys-tarinys).

Didžioji dalis prancūziškų žodžių yra kilusi iš šnekamosios, arba kitaip –
liaudinės lotynų kalbos, arba padaryta iš lotyniškų ar graikiškų žodžių šaknų.

Manoma, kad iš įprastiniame žodyne, tokiame kaip Petit Larousse arba
Micro-Robert Plus (35,000 žodžių) esančių žodžių, 12 % (4,200) yra skoliniai iš
kitų kalbų. Apie 25 % (1054) iš šių skolinių yra atėję iš anglų kalbos (dauguma
jų palyginti neseniai). Maždaug 707 žodžiai yra pasiskolinti iš italų kalbos,
550 iš senųjų germanų kalbų, 481 iš senųjų galo-romanų kalbų, 215 iš arabų
kalbos, 164 iš vokiečių kalbos, 160 iš keltų kalbų, 159 iš ispanų kalbos, 153 iš
olandų kalbos, 112 iš persų kalbos ir sanskrito, 101 iš indėnų kalbų, 89 iš kitų
Azijos kalbų, 56 iš Afrikos kalbų, 55 iš slavų ir baltų kalbų, 144 iš kitų
kalbų. (Walter & Walter 1998).

Prancūzų kalba rašoma lotynų abėcėle su 5 papildomais diakritiniais ženklais
(kairinis kirtis, dešininis kirtis, sedilė, stogelis ir dierezė (du taškai).

Prancūzų kalbos vartojimas Lietuvoje paplito tarp aukštuomenės XIX a. Tarpukario
Lietuvoje prancūzų kalba buvo viena iš pagrindinių inteligentijos vartojamų
užsienio kalbų bei užėmė pirmąją vietą tarp dėstomų užsienio kalbų Lietuvos
mokyklose.[reikalingas šaltinis] Dar tarybiniais laikais prancūzų kalba užleido
pozicijas anglų ir vokiečių kalboms. 2004/2005 mokslo metais Lietuvoje prancūzų
kaip pirmosios užsienio kalbos mokėsi 10610 moksleivių 212 mokyklų, kaip
antrosios kalbos – 7817 moksleivių 230 mokyklų.



https://lt.wikipedia.org/wiki/Peru

Peru, oficialiai Peru Respublika (isp.: Perú arba República del Perú; kečujų k.:
Piruw) yra valstybė Pietų Amerikoje, kuri ribojasi su Ekvadoru ir Kolumbija
šiaurėje, su Brazilija – rytuose, su Bolivija – pietryčiuose ir su Čile –
pietuose. Vakaruose Peru pakrantes skalauja Ramusis vandenynas.

Apie 17 500 m. pr. m. e. pirmieji gyventojai pasirodė Peru teritorijoje. Tai
įvyko praėjus keliems amžiams po to, kai gyventojai iš Azijos persikėlė į
Ameriką per Beringo sąsiaurį. Seniausi radiniai Peru teritorijoje randami
Piquimachay urve (Ajakučo regionas). Libertado ir Taknos regionuose randama 12
tūkst. metų senumo radinių. Iki paskutiniojo ledynmečio pabaigos Peru gyventojai
gyveno gentimis. III tūkst. pr. m. e. susiformavo pirmieji teokratiniai
miestai-valstybės. Šiuo laikotarpiu įsigalėjo Caral, Vicus, Virú, Chavín ir
Paracas kultūros. Šio periodo pabaigoje virš kitų kultūrų iškilo čavino kultūra,
kuri darė didelę įtaką aplinkinėms valstybėms. Čavinai užgožė naujai
susiformavusias Mochica, Lima, Nazca, Wari ir Tiwanaku kultūras.

Tačiau laikui bėgant iškilo inkų kultūra, kuri XV a. turėjo galingą imperiją.
Inkų imperija užkariavo Andus nuo Maulės iki Ankasmajo upių ir nusidriekė 3 mln.
km³ teritorijoje. Inkų sostinė buvo aukštai kalnuose iškilęs Kusko miestas. O
inkų kultūros architektūros šedevrai, tokie kaip Maču Pikču išlikę iki pat šių
dienų.

XVI a. Fransisko Pisaro vadovaujami ispanų konkistadorai užkariavo Inkų imperiją
ir įkūrė Peru Vicekaralystę, kuri tęsėsi nuo dabartinės Panamos iki Argentinos.
Konkistadorai Peru rado išsvajotų turtų: aukso, sidabro, įvairių metalų. 1535 m.
ispanai įkūrė sostinę sau palankesnėse gamtinėse sąlygose – prie jūros. Sostinė,
pavadinta Lima, tapo vienu svarbiausių Pietų Amerikos centrų. 1551 m. Limoje
įkurtas pirmasis Pietų Amerikoje Universidad de San Marcos universitetas. Savo
gyvavimo laikotarpiu Peru Vicekaralystė buvo visos Ispanijos pasididžiavimas.

Tačiau 1821 m. į Peru įsiveržė Chosė de San Martino vadovaujama armija, kuri
nuvertė vicekaralių ir paskelbė Peru nepriklausomybę. 1824 m. Simono Bolivaro
pajėgos galutinai panaikino ispanų valdžią šalyje. Pirmaisiais valstybės
gyvavimo metais dėl valdžios grūmėsi kaudilijai ir juos palaikantys kariai.
1836–1839 m. suformuota Peru-Bolivijos konfederacija. Tačiau po pralaimėjimo
Čilei konfederacija suskilo, o Peru valdžioje niekas ilgesniam laikui
neįsitvirtino. 1879 m. Čilė paskelbė Ramiojo vandenyno karą, kurio metu ne kartą
susidūrė abiejų šalių tiek sausumos, tiek jūrinės pajėgos. Šalyje kilo ekonominė
krizė, labai suaktyvėjo komunistinės, teroristinės organizacijos (Sendero
Luminoso, Túpac Amaru).

XX a. 9 dešimtmečio pabaigoje Alano Garsijos (Alan García Pérez) valdoma Peru
pakliuvo į gilią ekonominę krizę. Griebęsis drastiškų reformų, prezidentas
sukėlė teroristinių organizacijų pasipriešinimą ir 1992 m. į valdžią atėjo
japonų kilmės prezidentas Alberto Fujimori. 2001 m. Peru įsitvirtino
demokratiškas Alejandro Toledo valdymas. Dėl prezidento korupcijos skandalo,
privatizacijos sukeltų ekonominių problemų ir atgimstančio Švytinčio kelio
partizaninio judėjimo 2006 m. į valdžią sugrįžo Alanas Garsija.

Peru – prezidentinė, unitarinė, decentralizuota respublika. Veikia pagal 1993 m.
spalio 31 d. ratifikuotą konstituciją. Pagal ją, valdžia suskirstyta į
vykdomąją, įstatymų leidžiamąją ir teisminę.

Įstatymų leidžiamajai valdžiai atstovauja vienų rūmų Respublikos Kongresas, kurį
sudaro 120 narių, renkamų 5 metų kadencijai. Be to, nepriklausomai veikia
Konstitucinis Tribunolas.

Teisminę valdžią sudaro Aukščiausiasis Teismas, aukštesnieji teismai, pirmos
instancijos teismai ir vietiniai teismai.

Peru teritorija padalinta į 25 departamentus (isp. departamentos), 180
provincijų ir 1747 apygardas. Limos provincija nepriklauso nė vienam
departamentui ir turi atskirą statusą. Iki 2002 m. Peru buvo padalinta į 24
departamentus, kadangi Kaljao turėjo konstitucinės provincijos statusą.

Peru geografiškai įvairi valstybė. Išskiriamos trys visiškai skirtingos klimato
zonos: Costa arba (Ramiojo vandenyno pakrantė), Sierra (Andų kalnai) ir Selva
(Amazonijos miškai). Tačiau tai pakankamai paviršutiniškas skirstymas, kadangi
ir šie trys regionai nėra pakankamai vienodi. Smulkiau skirstant išskiriami 8
regionai:

Dėl šaltosios Peru srovės šaliai būdingas sausas, dykumos tipo klimatas. Peru
pietuose, šalia Čilės sienos, prasideda sausiausia pasaulio dykuma – Atakamos
dykuma. Nuo čia iki pat Limos, kuri yra maždaug Peru pakrantės viduryje, lyja
labai retai. Sostinėje Limoje beveik niekad nelyja, tačiau dažnai laikosi labai
drėgnas rūkas.

Į šiaurę nuo Limos žemės kokybė ir lietaus kiekis didėja, todėl čia įmanoma
žemdirbystė ne tik upių deltose. Temperatūra svyruoja nuo 12 °C žiemą iki 35 °C
vasarą.

Iškart už pakrantės prasideda Andų kalnai. Šiame regione kai kurie kalnai iškyla
daugiau nei 6000 metrų virš jūros lygio. Aukščiausias Peru taškas Anduose
esantis Uaskarano kalnas, kurio aukštis 6768 m virš jūros lygio. Tarp kalnų
grandinių yra aukšta plynaukštė Altiplanas. Čia yra Titikaka ežeras 3800 m
aukštyje, pusiau Peru ir Bolivijoje. Titikakos ežeras didžiausias visoje Peru.
Peru valstybei priklausanti ežero dalis yra 8340 km² ploto. 3300 m aukštyje
vidutinė metinė temperatūra yra apie 16 °C. Didesni šio regiono miestai yra
Uarasas ir Kuskas. Šalia Kusko yra ir legendinis inkų miestas Maču Pikču.

Už Andų prasideda tropinių miškų regionas Selva. Metinė vidutinė temperatūra ten
siekia 26 °C, o metinis kritulių kiekis 3800 mm per metus. Čia prasideda
Amazonė, kuri teka Brazilijos link. Vienintelis didesnis ir turizmui svarbus
miestas šiame regione yra Ikitosas. Iš Limos jis pasiekiamas tik lėktuvu arba
laivu.

Peru valstybė, kurios pajamos paremtos daugiausia pramonės produkcija ir žemės
ūkiu. Derlinguose upių slėniuose, drėkinamose žemėse auginami kukurūzai,
kviečiai, medvilnė, cukranendrės, vaisiai. Kalnuose kavos plantacijos. Selvoje
kertami miškai. Viena svarbiausių šalies ūkio šakų – žvejyba. Šalis užima labai
aukštas vietas pagal 1 gyventojui sugaunamos žuvies kiekį.

Andų kalnai turtingi naudingųjų iškasenų. Išgaunamas cinkas, sidabras, geležies
rūda, švinas, varis, akmens anglys, alavas, auksas. Peru šiaurės vakaruose yra
naftos telkinių.

Pramonė daugiausia apdirba maisto produktų žaliavas, perdirba žuvį; metalurgija.
Svarbiausios eksporto prekės yra žuvies produktai, auksas ir kiti metalai,
nafta, kava, medvilnė, cukrus. Svarbiausi prekybiniai partneriai: JAV,
Kolumbija, Kinija, Japonija, Čilė.

Kadangi Peru valstybėje daug istoriniu, gamtiniu atžvilgiu reikšmingų vietų,
todėl intensyviai vystomas turizmas.

Peru išsiskiria tuo, kad net 45 % jos gyventojų sudaro gryni indėnai: inkų
palikuonys – kečujai (skirstomi į atskiras etnines grupes), aimarai, įvairios
nedidelės Amazonijos indėnų gentys. Taip pat didelė gyventojų dalis metisai.
Baltaodžiai kreolai sudaro vos 10 % perujiečių. Yra juodaodžių, išeivių iš
Kinijos, Japonijos.

Nors dauguma šalies gyventojų neispaniškos kilmės, tačiau pagrindinė valstybinė
kalba, naudojama visose gyvenimo sferose yra ispanų. Kečujų ir aimarų kalbos
taip pat turi valstybinės kalbos statusą, tačiau jomis kalba daugiausia tik
indėnai. Šios kalbos vis labiau praranda savo svarbą, nes vis daugiau indėnų jau
kalba tik ispaniškai.

Peru – katalikiška šalis. 81 % šalies gyventojų išpažįsta katalikybę. Yra
protestantiškų tikėjimų atstovų. Nuošaliuose kalnų rajonuose ir Amazonijoje dar
yra vietinius tikėjimus išpažįstančių indėnų genčių.

Peru vidutinis gyventojų tankumas 22 žm./km². Vis dėlto gyventojai šalyje
pasiskirstę labai netolygiai. Tankiai gyvenami paupių slėniai. Net 8 mln. iš 27
mln. perujiečių gyvena Limoje ir jos apylinkėse. Dėl spartaus augimo miestas
susiduria su rimtomis socialinėmis problemomis. O kalnai, ypač Amazonija,
apgyvendinti labai retai.

Peru kultūra unikali, kadangi susiformavo veikiant, iš vienos pusės, ispanų
užkariautojams ir jų atnešto katalikų tikėjimo, iš kitos pusės, ypatingai
kaimiškose vietovėse, išliko daug tradicijų, kurios siekia dar inkų ir kitas
kultūras, egzistavusias dar prieš užkariaujant ispanams.

Apie 85 proc. Peru gyventojų yra katalikai (prievartinės užkariautojų
misionieriškos veiklos rezultatas), tačiau didelė dalis senųjų tradicijų išliko
ir katalikiškuose ritualuose. Paskutiniu metu didelę sėkmę turi evangelikų
sektos.

Kultūrinis gyvenimas susitelkęs keliuose didžiuosiuose miestuose. Vien tik
Limoje gyvena apie trečdalį šalies gyventojų. Ši tendencija turi ir didelių
socialinių pasekmių: skurdas ir nusikalstamumas Limoje tiesiog krenta į akis.
Limoje galima gėrėtis daugeliu kolonijinio stiliaus prašmatnių pastatų.

Vienas iš gyvųjų senųjų kultūrų palikimų – muzika. Ypatinga, tik Andų regionui
būdinga muzika dažnai skamba įvairiose šalies vietose, bei garsina šalį
pasaulyje. Įvairiais pučiamaisiais instrumentais (quena, pinkillo, erke, siku)
atliekama muzika atgaivina senasias kultūras. Viena garsiausių Andų muziką
populiarinančių Peru grupių – Sukay. Ispaniškos kultūros pakrantėje populiari
salsa, latina pop muzika. Viena iš tradicinių regiono melodijų ir šokių –
marinera.



https://lt.wikipedia.org/wiki/Pelynas

Pelynas, arba kartusis kietis, pelūnas, metėlis, kartėlis (lot. Artemisia
absinthium, vok. Wermut, angl. Absinth wormwood) – kiečių (Asteraceae) genties
augalas.

Daugiametis, 60-100 cm aukščio žolinis augalas. Stiebas stačias arba kylantis,
kiek briaunotas, lapuotas, prie pamato sumedėjęs, viršūninė dalis šakota,
plaukuotas. Lapai pražanginiai, apšepę baltais plaukeliais, pamatiniai 6-9 cm
ilgio ir 3-7 cm pločio, 2-3 kartus plunksniškai suskaidyti. Žiedynai –
rutuliški, 2,5-5 mm skersmens graižai. Vainikėliai šviesiai geltoni.
Lukštavaisis apie 1 mm ilgio, plokščias, neryškiai vagotas. Žydi liepos –
rugpjūčio mėn., lukštavaisiai subręsta rugsėjo mėn. Dauginasi sėklomis. Auga
dykvietėse, šiukšlynuose, skurdžioje žemėje.

Šio augalas yra viena iš stipraus alkoholinio gėrimo – absento, tapusio bohemos
simboliu, sudedamųjų dalių. Paplitęs mitas, jog absentas dėl pelynuose esančios
medžiagos tujono sukelia haliucinacijas bei psichikos sutrikimus, tačiau tyrimai
parodė, jog tujono koncentracija absente yra gerokai per maža tokiam poveikiui.

1998 metais JAV maisto ir vaistų kontrolės tarnyba įspėjo visuomenę, jog pelynas
maisto papilduose gali sukelti nervų sistemos sutrikimus, pasireiškiančius rankų
bei kojų tirpimu, mąstymo sunkumais, nesugebėjimu koncentruoti dėmesį bei
paralyžiumi.

Vaistinei žaliavai vartojamos iki 25 cm ilgio žydinčios viršūnės. Jos pjaunamos
pradėjus augalams žydėti. Žaliavoje yra 0,5-2 % eterinio aliejaus, karčiųjų
glikozidų, 142–224 mg% askorbino rūgšties, 31-46 mg% karotino, 4,03-7,68 mg%
rauginių medžiagų, organinių rūgščių: obuolių, nikotino, gintaro, vyno.

Pelynas yra labai kartus ir dažnai vartojamas kaip vaistinis augalas. Pagrindinė
indikacija – esant virškinamo trakto sutrikimams. Vartojamas liaudies medicinoje
nuo tulžies pūslės, kepenų ligų, kirmėlių. Vartojamas sumažėjus apetitui bei
sergant kvėpavimo organų ligomis. 1 puodeliui reikia 1/2 šaukštelio žaliavos,
gerti kelis kartus per dieną, likus pusei valandos iki valgio. Negalima
perdozuoti, nes per didelė pelynų dozė gali sukelti vėmimą ir traukulius.



https://lt.wikipedia.org/wiki/Miokardo_infarktas

Miokardo infarktas (lot. infarctus myocardii), dar žinomas ir kaip širdies
smūgis – staigi širdies raumens (miokardo) tam tikro ploto žūtis (nekrozė) arba
jo negrįžtamas pakenkimas.

Miokardo infarktas įvyksta, kai širdies raumenyje staiga ima trūkti deguonies,
nes vainikinių arterijų (koronarų) šakoje sumažėja arba nutrūksta kraujo tėkmė.
Taip atsitinka, kai vainikinę širdies arteriją susiaurina susikaupusios
aterosklerozinės plokštelės, užspaudžia spazmas arba užkemša trombas, rečiau
embolas. Todėl stipriai sumažėja ar visai nutrūksta tam tikrų miokardo dalių
(tai priklauso nuo to, kokia ir kokio stambumo širdies arterija užkemšama)
aprūpinimas krauju.

Neatsistačius kraujotakai po 20–40 min. prasideda svarbūs biocheminiai pokyčiai
širdies raumens ląstelėse, kurios po 6–8 valandų būna padidėjusios, nelygios,
tarp jų susidaro plyšiai, branduoliai išsitempia, ilgėja, juose atsiranda
sąsmaukėlė, jie pakinta ir galiausiai suyra. Širdies raumens ląstelės
(kardiomiocitai) būna labai susitraukusios arba, priešingai, atsipalaidavusios,
vėliau jose pradeda irti susitraukiantys dariniai miofibrilės, kol ląstelės
žūva.

Apimančių ištisus didesnius ar mažesnius miokardo plotelius miokardo pažeidimo
požymių atsiranda maždaug po 6 valandų. Šie makroskopiniai pakitimai jau rodo
tos miokardo dalies sunykimą. Šioje stadijoje infarkto apimtas miokardo plotas
būna blyškus, truputį paburkęs, o vėliau, maždaug po 18–36 val., susidaro
raudona miokardo infarkto zona. Šios zonos vietoje 4-ą parą prasideda suirusių
audinių rezorbcija (įsiurbimas ir pašalinimas), todėl aplink miokardo zoną dėl
neutrofilų infiltracijos susidaro geltona juostelė, kuri 6-8-ą dieną ištisai ar
atskiromis salelėmis apima visą infarkto pažeistą plotą.

3–6 savaitę į miokardo infarkto židinį įauga kraujagyslės ir fibroblastai
(jungiamojo audinio ląstelės, gaminančios jungiamojo audinio skaidulas), todėl
jau visame miokardo infarkto plote susiformuoja imuninės sistemos ląstelėmis
infiltruotas jungiamasis granuliacinis audinys, o nekrozinė masė palaipsniui
išnyksta. Formuojasi ne buvęs širdies raumeninis audinys, o jungiamasis, todėl
infarkto pažeista širdies raumens dalis jau niekada negalės atlikti savo
funkcijos. Toliau jungiamasis audinys bręsta, jame mažėja ląstelių ir
kraujagyslių, daugėja kolageno skaidulų, ir po 2–3 mėnesių infarkto zona tampa
pilka, drebučių pavidalo mase, kuri palaipsniui balkšvėja, kietėja, kol
galiausiai po 3–6 mėn. (priklausomai nuo to, kokį plotą buvo apėmęs infarktas)
susidaro tvirtas, į nušlifuotą stiklą panašus poinfarktinis randas. Dažniausiai
miokardo infarktas ištinka širdies kairiojo skilvelio priekinę ir užpakalinę
sienelę bei tarpskilvelinę pertvarą.

Šiuo atveju, miokardo sritis atrodo nepakitusi arba margoka. Pažeisti
kardiomiocitai hiperkontrakciški arba atsipalaidavę, vingiuoti, vyksta
koaguliacinė miolizė: suirusios miofibrilės atrodo kaip įvairaus dydžio
grumsteliai. Vieni pastoviausių ankstyvojo infarkto požymių yra ryški regioninė
hiperemija, smulkiųjų kraujagyslių leukocitozė, paskirų granulocitų emigracija,
išryškėjusios putliosios ląstelės, t. y. reaktyvusis uždegimas. Šis etapas
trunka maždaug 12 pirmųjų infarkto formavimosi valandų. Ankstyviausioje nekrozės
fazėje kardiomiocito branduoliai gerai matomi ir atrodo normalūs arba šiek tiek
netaisyklingi, deformuoti – keturkampiški. Vėliau branduolys išsitempia,
pailgėja, jame atsiranda lyg griovelis, branduolys tirpsta arba pasidaro
piknoziškas, kol galiausiai visai išnyksta. Raumeninės skaidulos suplonėjusios
ir vingiuotos.

2–4-ąją savaitę išryškėja naujai susiformavęs, ląstelingas, su gausiomis
kraujagyslėmis, infiltruotas imuninės sistemos ląstelėmis jungiamasis, arba
granuliacinis, audinys, kuris išplinta po visą infarkto plotą. Toliau
jungiamasis audinys pamažu bręsta; mažėja ląstelių ir kraujagyslių, daugėja
kolageno skaidulų. Makroskopiškai – pakraštyje pradeda ryškėti pilkesnė
bręstančio skaidulinio jungiamojo audinio zona. Vėliau, po 2–3 mėn., infarktas
atrodo kaip pilkas, drebučių pavidalo židinys, kuris pamažu balkšvėja ir
kietėja, kol galiausiai po 3–4–6 mėn. (priklauso nuo nekrozės apimties) susidaro
balkšvas, tvirtos konsistencijos poinfarktinis randas.

Miokardo infarktas gali ištikti, kai po fizinio krūvio arba nervinės įtampos
širdies raumeniui netikėtai prireikia daug deguonies (koronarų nepakankamumas
dėl padidėjusio deguonies poreikio).

Kai kurie šių veiksnių skatina kraujagyslių spazmą, didina jų tonusą, blogina
širdies raumens mitybą, trikdo riebalų ir kitų medžiagų apykaitą.

Kartais staigus miokardo infarktas ištinka sportininkus žaidimo aikštelėje ar
per intensyvias treniruotes – to priežastis dėl didelio fizinio krūvio paburkęs
širdies kraujagyslių (koronarų) endotelis. Dėl šio paburkimo susiaurėja ar net
užanka koronarų spindis, širdies raumuo neaprūpinamas deguonimi ir
svarbiausiomis energinėmis medžiagomis (gliukoze, riebalų rūgštimis), sutrinka
širdies raumens ląstelių metabolizmas, ir ištinka miokardo infarktas.

Keletą dienų ar savaičių prieš ištinkant miokardo infarktui, pablogėja
savijauta, atsiranda krūtinės anginai būdingas skausmas. Anksčiau buvę krūtinės
anginos (stenokardijos) priepuoliai pradeda ištikti ir ilsintis, padažnėja, o
pats priepuolis trunka ilgiau.

Ištikus miokardo infarktui, pirmiausia kyla labai stiprus skausmas (spaudžia,
gniaužia, rečiau – maudžia) už krūtinkaulio arba apie širdį. Dažniausiai
skausmas plinta į kairę ranką, petį, kaklą ir apatinį žandikaulį, kartais dantį,
rečiau – į dešinę ranką ar pilvo apačią. Kartais skauda ir kitas kūno vietas –
krūtinės ląstos dešinę pusę, nugarą po mentėmis, ties stuburu. Tirpsta
kairiosios arba abiejų rankų pirštai.

Skausmas trunka ilgiau kaip pusvalandį, nemalšta nei nuo nitroglicerino, nei nuo
kitokių kraujagysles plečiančių vaistų arba, trumpam aprimęs, vėl atsinaujina.
Ligonį apima nerimas, mirties baimė, pykina, kartais ligonis vemia (būna panašu,
kad sutriko virškinimas).

Jei ima trikti širdies veikla, sumažėja arterinis kraujospūdis, išpila šaltas
prakaitas, sutrinka širdies ritmas. Atsiradus ūminiam širdies nepakankamumui,
ligonis ima dusti, prasidėjus galvos smegenų kraujotakos nepakankamumui,
svaigsta galva, pritemsta sąmonė.

Įtarus miokardo infarktą, reikia kuo skubiau kviesti greitąją medicinos pagalbą.
Lietuvoje, taip pat galima skambinti pagalbos telefono nr. 112. Kol atvyks
gydytojas, stengtis ligoniui suteikti visišką ramybę ir jį paguldyti, duoti
nitroglicerino (0,5 mg tabletė dedama po liežuviu kas 5 minutes, bet iš viso
galima sunaudoti ne daugiau kaip 3 tabletes, t. y. neviršyti 1,5 mg dozės),
aspirino (160–325 mg) arba metamizolio (analgino 250–750 mg). Greitoji medicinos
pagalba miokardo infarkto ištiktą žmogų nedelsiant gabena į ligoninę ir guldo į
reanimacijos arba intensyviosios terapijos skyrių ar palatą.

Klinikiniai kraujo tyrimai (eritrocitų nusėdimo greitis ENG, kraujo forminių
kūnelių kiekis, hemoglobinas, C reaktyvusis baltymas).

Klinikiniai šlapimo tyrimai (baltymo, kraujo forminių kūnelių kiekis, pH,
santykinis tankis, tiesioginis bilirubinas (jei dėl dešiniojo ar abipusio
širdies nepakankamumo atsiranda kepenų funkcijos sutrikimai), kreatinino
klirensas (jei reikia įvertinti inkstų filtruojamosios funkcijos laipsnį, kas
itin svarbu skiriant vaistus).

Tromboliziniai vaistai (tirpdantys širdies vainikinėse arterijose susidariusius
kraujo krešulius) skiriami per pirmąsias 3-4 valandas nuo miokardo infarkto
pradžios. Naudojami preparatai streptokinazė, reteplazė, alteplazė,
tenekteplazė, anistreplazė. Trombolizinė terapija neleidžiama, jei yra aukštas
arterinis kraujo spaudimas (daugiau kaip 180 mm/Hg), vidinis kraujavimas,
hemofilija, aortos aneurizma, neseniai persirgtas hemoraginis insultas (kraujo
išsiliejimas į smegenis) ar neseniai buvusi smegenų trauma, esantis smegenų
navikas, taip pat sergant perikarditu, endokarditu, skrandžio opa,
dvylikapirštės žarnos opa, nėščiosioms, taip pat moterims, kurioms tuo metu yra
gausios mėnesinės.

Numalšinti skausmui skiriami skausmą malšinantys vaistai (tramadolis,
ketorolakas, morfino hidrochloridas, fentanilio citratas). Jei skausmas nebūna
itin stiprus, kartais pakanka metamizolio (analgino), ketorolako (ketanovo),
ketoprofeno (ketonalio), lornoksikamo. Jokiu būdu negalima skirti morfino
hidrochlorido kartu su fentanilio citratu, nes gali ištikti apnėja (kvėpavimo
sustojimas). Dažniausiai skiriamas kažkuris vienas narkotinis analgetikas
(morfinas, petidinas, fentanilis) kartu su nesteroidiniu vaistu prieš uždegimą
(ketorolaku, keoprofenu, lornoksikamu).

Esant skilvelinei aritmijai, skiriamas lidokainas (1-2 mg/kg bolusu),
amiodaronas 150–300 mg į veną bolusu, vėliau, jei reikia, 360 mg amiodarono per
6 val. (1 mg/min). Taip pat galima skirti prokainamido hidrochlorido 200 mg/min
bolusu, tačiau pastarąjį skiriant bolusu, greitai pasiekiama toksinė
prokainamido koncentracija, atsiranda ryški hipotenzija (arterinio kraujo
spaudimo sumažėjimas). Skubiose situacijose tai gaišina laiką ir riboja šio
vaisto vartojimą.

Esant hipokalemijai (kalio jonų kraujo plazmoje mažiau kaip 3,5 mmol/l),
skiriama intraveninė 10 % kalio chlorido (KCl) infuzija (pvz., 30 ml KCl + 500
ml 5 % gliukozės + 10 VV insulino). Kalio chloridas į veną lašinamas lėtai
(20–40 mmol/h greičiu), nes greitos jo infuzijos yra skausmingos. Jokiu būdu
negalima intraveniškai (į veną) leisti ar lašinti neskiesto 10 % kalio chlorido
tirpalo.

Sergant miokardo infarktu, ligoninėse, kuriose yra invazinės radiologijos
padalinys, gali būti atliekamas širdies kraujagyslių zondavimas koronarografija
ir išplečiamos susiaurėjusios ar užsikimšusios krešuliu širdies arterijų vietos
(perkutaninė koronarinė vainikinių arterijų angioplastika) ir į kraujagyslės
vidų įmplantuojamas specialus tinklelio pavidalo vamzdelis (stentas). Ją
geriausia atlikti per pirmąsias 6-12 pvalandų nuo miokardo infarkto pradžios.
Pirmiausiai per šlaunies ar rankos arteriją iki širdies kraujagyslės įvedamas
specialus siauras vamzdelis – zondas, per kurį leidžiama specifinė rentgeno
spindulius atspindinti medžiaga (kontrastinis tirpalas). Tai leidžia matyti,
kurios širdies kraujagyslės užakusios (vainikinių arterijų okliuzija) arba
susiaurėjusios. Nustačius pakitimus galima atlikti gydomąją procedūrą –
arterijos išplėtimą specialiu balionėliu (angioplastiką) ir/arba stentavimą.

Persirgus miokardo infarktu reikia liautis rūkyti, riboti alkoholinių gėrimų
vartojimą, negalima persivalgyti. Nutukusiam arba aptukusiam žmogui būtina
suliesėti, koreguoti dislipidemiją. Patartina nepervargti, nuolat mankštintis,
tinkamai vartoti gydytojo paskirtus vaistus.



https://lt.wikipedia.org/wiki/Microsoft

Microsoft Corporation (NASDAQ indeksas MSFT) – JAV programinės ir techninės
įrangos gamintojas, kurio pagrindinė būstinė yra Redmonde (Sietlo rytinis
priemiestis), Vašingtono valstijoje. Tai didžiausia pasaulyje programinės
įrangos gamintoja, 2006 metais kompanijoje dirbo virš 71 000 žmonių. 2008 metais
kompanijoje dirbo 89 809 žmonių 105 valstybėse.

Populiariausias „Microsoft“ gaminamas produktas – Microsoft Windows operacinių
sistemų grupė. Taip pat plačiai yra paplitę biuro programų paketas Microsoft
Office ir naršyklė Internet Explorer.

Kompanija „Micro-soft“ įkurta 1975 metais Albukerkėje, Naujosios Meksikos
valstijoje, siekiant kurti ir parduoti BASIC programavimo kalbos interpretatorių
Altair 8800 kompiuteriams. Ją įkūrė Bilas Geitsas (Bill Gates) ir Polas Alenas
(Paul Allen), prieš tai kartu turėję kompaniją „Traf-O-Data“. Pavadinimas kilo
iš žodžių junginio „microcomputer software“. Pirmą kartą šis pavadinimas
paminėtas Bilo Geitso laiške P. Alenui 1975 m. lapkričio 29 d. Pavadinimas
„Microsoft“ (be brūkšnelio) tapo registruotu prekės ženklu 1976 m. lapkričio 26
d. Antras kompanijos kurtas produktas buvo Fortran kalbos kompiliatorius CP/M
mašinoms, išleistas 1977 m. rugpjūtį. Vėliau leistas COBOL kalbos
kompiliatorius.

Svarbus „Microsoft“ kompanijai laikotarpis buvo aštuntojo dešimtmečio pabaiga,
kai „IBM“ planavo įeiti į asmeninių kompiuterių rinką su IBM PC. Tuo metu IBM
atstovai domėjosi „Microsoft“ BASIC kalba bei operacine sistema, tačiau
„Microsoft“ neturėdami operacinės sistemos nukreipė juos į CP/M gamintojus, bet
šie nesutiko su „IBM“ sąlygom, todėl „IBM“ grįžo pas „Microsoft“, kurie
licencijavo QDOS (Quick and Dirty Operating System) ir pardavė ją „IBM“. Vėliau
„Microsoft“ nusipirko visas teises į QDOS už 50 000 JAV dolerių bei pervadino
produktą į MS-DOS (Microsoft Disk Operating System).

1986 m. vasarį „Microsoft“ persikėlė į Redmondą, kur šiuo metu kompanijos
būstinę sudaro pastatai, kurių bendras plotas – 750 000 m², čia dirba apie 28
000 darbuotojų.

Dėl didelio „Microsoft“ parduodamų bei gaminamų programinės ir aparatūrinės
įrangos produktų kiekio su šia korporacija konkuruoja labai daug kompanijų bei
laisvos programinės įrangos gamintojų, tarp jų duomenų bazių sistemų gamintojai
„Oracle“, „IBM“, „PostgreSQL“ ir „MySQL“; operacinių sistemų gamintojai „Sun
Microsystems“ (Solaris OS), „IBM“ (įvairios OS Linux pagrindu), „Novell“ (Suse
Linux OS), „Redhat“, „Canonical Ltd.“ (Ubuntu OS); biuro programinės įrangos
gamintojai „SUN“ (StarOffice biuro paketas), laisvas OpenOffice.org biuro paketo
projektas, Corel (WordPerfect Office biuro paketas); interneto naršyklių bei el.
pašto programų gamintojai „Mozilla“ korporacija, „Opera Software“ ir t. t.

Pastaruoju metu „Microsoft“ aktyviai veržiasi ir į aparatūrinės įrangos, pvz.,
žaidimų kompiuterių rinką, kurioje konkuruoja su „Sony“ bei kitais gamintojais.



https://lt.wikipedia.org/wiki/Lietuviai

Lietuviai – daugiausia Vidurio Europos istoriniame kultūriniame regione
gyvenanti baltų tauta, kalbanti lietuvių kalba.

Šiuo metu lietuviais save laiko iki 4,2 mln. žmonių (įskaitant lietuvių k.
nemokančius asmenis). Didžioji jų dalis gyvena Lietuvos Respublikoje;
Statistikos departamento prie Lietuvos Respublikos Vyriausybės duomenimis,
2007 m. lietuviai sudarė ~84,6% visų Lietuvos Respublikos gyventojų, o 2015 m. –
~86,67%.

Gausios lietuvių bendruomenės nuo seno gyvuoja JAV, Kanadoje, Anglijoje ir
Škotijoje, Brazilijoje, kai kuriose buvusiose TSRS valstybėse. Šiek tiek
lietuvių autochtonų iki šiol išliko kitapus dab. Lietuvos valstybinės sienos
atsidūrusiose senojo lietuvių etninio arealo dalyse, t. y. Šiaurės Vakarų
Baltarusijoje (apie Apsą, Gervėčius, Pelesą ir kitur), Pietryčių Latvijoje
(daugiausia tarp Lietuvos-Latvijos sienos ir Dauguvos upės) ir Šiaurės Rytų
Lenkijoje (apie Punską ir Seinus, taip pat Seinų bei Suvalkų miestuose). Apie 25
tūkst. lietuvių gyvena ir Rusijos Federacijos Kaliningrado srityje, t. y. buv.
Mažosios Lietuvos teritorijoje, tačiau jie yra ne šio krašto autochtonai, o po
II pasaulinio karo į 1944–1948 m. kone visų savo gyventojų (įskaitant ~100
tūkst. lietuviakalbių) netekusius Šiaurės Rytprūsius atsikėlusių Didžiosios
Lietuvos lietuvių palikuonys.

Tiek fizinės antropologijos, tiek archeogenetikos požiūriu lietuviai pasižymi
savybėmis, labiausiai būdingomis Vidurio ir Šiaurės Rytų Europos tautoms.

Archeogenetikos metodais nustatyta, kad po paskutiniojo ledynmečio žmonės į šių
dienų Lietuvos teritoriją atėjo iš dviejų pusių: pirmoji ir antroji migracinės
bangos dab. Lietuvos Respublikos bei gretimų šalių teritoriją prieš ~13-10
tūkst. metų pasiekė iš pietų ir pietvakarių, o trečioji prieš ~7-6 tūkst. metų
tą pačią teritoriją užliejo iš šiaurės rytų. Vad. IX haplotipo (haploidinio
genotipo), arba IX genetinio žmonių tipo atstovai (paleolitinių Svidrų ir
Pabaltijo Madleno archeologinių kultūrų nešėjai), kurie laikytini ~95 % dab.
lietuvių moterų genetiniais protėviais, į Lietuvą turėjo ateiti iš Šiaurės
Balkanų−Karpatų regiono bei Vakarų Europos, t. y. su pirmosiomis dab.
poledynmečiu žmonių migracijos į Rytų Pabaltijį bangomis. Lietuvių vyrų
populiacijoje ~45 % Y chromosomos DNR sekų priklauso R1a haplogrupei ir kartu iš
minėto Šiaurės Balkanų−Karpatų regiono kildinamam IX haplotipui, o ~37 % –
„protoeuropidinei“ N3 haplogrupei bei VIII haplotipui; žinant, kad N3 haplogrupė
ypač dažna Uralo kalbų šeimos populiacijose, nesunku numanyti, jog nemažos
dalies lietuvių vyrų genetiniai protėviai į dab. Lietuvos teritoriją atklydo ar
įsiveržė iš šiaurės rytų (galimas daiktas, iš Šiaurės ir Vidurio Uralo vakarinių
prieškalnių regiono).

Beveik visi Lietuvoje gyvenantys lietuviai ir didelė dalis lietuvių diasporos
atstovų kalba lietuvių kalba[reikalingas šaltinis], kalbininkų laikoma
archajiškiausia iš visų gyvųjų indoeuropiečių kalbų. Rašant lietuvių k. nuo XIV
a. pab. ar (pasak Z. Zinkevičiaus) XIII a. vidurio naudojamasi (išskyrus
1864-1904 m. laikotarpį) iš lenkų perimtu lotyniško pavyzdžio raidynu
(prielaidos, jog lietuviai dar iki 1387 m. Lietuvos krikšto galėję naudotis
savitu lietuvišku raidynu, šiuo metu nėra nei patvirtintos, nei galutinai
atmestos).

Seniausias žinomas lietuviškas rankraštinis tekstas (katalikiški poteriai)
užrašytas apie XVI a. pradžią. Pirmoji lietuviška knyga (M. Mažvydo parengtas
liuteroniškas katekizmas) buvo išspausdinta 1547 m., Biblija į lietuvių k. pirmą
kartą išversta apie 1579–1590 m. (apie šio vertimo autorių žr. Jonas Bretkūnas).
Lietuvių grožinės literatūros užuomazgų ima rastis nuo XVIII a. pr., tačiau
lietuvių literatūros pradininku paprastai laikomas to amžiaus II pusėje rašęs
Kristijonas Donelaitis. Pirmasis lietuviškas periodinis leidinys („Nusidavimai
Dievo karalystėje“) pasirodė 1823 m., pirmieji lietuviški tinklaraščiai − apie
2000 m.

Lietuviai – viena ilgiausiai ikikrikščioniškąjį tikėjimą išlaikiusių Europos
tautų. Lietuvos gyventojų masinis krikštas prasidėjo tik 1387 m. Iki tol čia
klestėjo senoji lietuvių religija. Net ir po krikšto ilgus amžius (iki pat XVIII
a.) gyvavo sinkretinis tikėjimas, jungęs katalikybės ir protėvių religijos
elementus. Tai ryškiai atsispindi tautodailėje, folklore, pasaulėvokoje. Vėliau
spartėjant urbanizacijai, globalizacijai, tautų maišymuisi senojo tikėjimo
liekanos nunyko.

Apie 77 % lietuvių save laiko Romos katalikais, apie 9 % – ateistais. Likusieji
išpažįsta įv. protestantizmo atmainas (Lietuvoje lietuviai protestantai
susitelkę apie Biržus, Kėdainius ir Tauragę), vad. netradicines ir kt.
religijas.

Apie 44 % Lietuvoje gyvenančių lietuvių nepriklausomai nuo jų išpažįstamos
religijos tiki reinkarnacija.[reikalingas šaltinis]

Etninės kilmės atžvilgiu lietuviai sietini su V–VI a. Brūkšniuotosios keramikos
kultūros nešėjų etnoso pagrindu susiformavusia lietuvių (senlietuvių) gentimi
(tiksliau, didžiąja gentimi, kurią visu jos egzistavimo laikotarpiu (V–XII a.)
sudarė 2 subetnosai, t. y. protoaukštaičiai, arba rytiniai senlietuviai ir vad.
pražemaičių genties pagrindu susiformavę vakariniai senlietuviai) ir – mažesniu
mastu – su kai kuriomis kitomis lietuvių iš dalies asimiliuotomis baltų
gentimis, ypač jotvingiais, (rytiniais) latgaliais, sėliais, žemgaliais,
kuršiais ir archeologinės Bancerovo kultūros paminklus palikusiais *drėgvomis.

XI–XII a. (galutinai − XII ir XIII a. sąvartoje) lietuvių (didžioji) gentis
(pasak istorikų marksistų − „lietuvių genčių sąjunga“) transformavosi į lietuvių
tautą (arba − anot istorikų marksistų terminologijos − į „lietuvių tautybę“).

IX–XI (pasak A. Šapokos, T. Baranausko ir kai kurių kitų istorikų) ar XIII a. I
pusėje (pasak daugumos lietuvių istorikų) lietuviai sukūrė Lietuvos valstybę
(pasak E. Gudavičiaus ir jo sekėjų − LDK, pasak T. Baranausko − Lietuvos
kunigaikštystę, kuri XII a. priešpaskutiniame dešimtmetyje transformavosi į
LDK), netrukus užvaldžiusią didžiulius slavų gyvenamus plotus, tačiau taip ir
neįstengusią iš esmės įsitvirtinti Baltijos pajūryje.

Iki XII a. pab. lietuvių gyvenamojo arealo pietrytinės ribos sutapo su Rytų
Lietuvos pilkapių kultūros arealo pietrytinėmis ribomis, o vakarinės ribos – su
Vidurio Lietuvos plokštinių kapinynų kultūros arealo vakarinėmis ribomis.
XII–XIV a. dėl tada vykusios lietuvių karinės ekspansijos ir kuršių, žemgalių,
(rytinių) latgalių, sūduvių bei kai kurių anksčiau apslavėjusių rytinių baltų
žemių lietuviškosios kolonizacijos lietuvių etninis arealas ženkliai išsiplėtė į
vakarus, šiaurės rytus, rytus, pietus ir pietvakarius (apie į rytus ir į pietus
nuo buvusio Rytų Lietuvos pilkapių kultūros arealo plytinčių Neries ir Nemuno
aukštupių sričių lietuviškumą XII–XVI/XVII a. byloja ne tik daugybė tose srityse
išlikusių lietuviškų vietovardžių, bet ir tolygus XIV-XVI a. įsteigtų
katalikiškų parapijų paplitimas visame Nemuno ir Neries aukštupių baseinų
regione, − beveik visi istorikai sutaria, kad nuo XIV a. pab. iki XVI a. vidurio
katalikiškos parapijos buvo steigiamos tik tose LDK vietovėse, kuriose tada
gyventa lietuvių pagonių).

XIII a. pr. Kalavijuočių ordino, o to paties amžiaus priešpaskutiniame
dešimtmetyje – ir Vokiečių ordino prūsiškosios šakos katalikybės plėtros
dingstimi pradėtas kone visos katalikiškosios Europos karas su pagoniškąja
Lietuva truko iki XV a. pr. Būtent šis karas lėmė palyginti vėlyvą lietuvių
kristianizaciją ir tokį pat vėlyvą lietuvių sukurtos valstybės, t. y. LDK
įsijungimą į Vakarų Europos civilizacinę erdvę.

XIII–XIV a. Vokiečių ordino valdomose šiaurinėse senprūsių žemėse bei Skalvoje
(t. y. būsimoje Mažosios Lietuvos teritorijoje), o XV–XVI a. – ir Didžiojoje
Lietuvoje buvo įvykdytas daugumos valstiečių įbaudžiavinimas. Mažojoje Lietuvoje
ir Suvalkijoje baudžiavinė žemės ūkio sankloda išliko iki XIX a. pr.; likusioje
etninės Lietuvos dalyje ji žlugo apie to paties amžiaus vidurį, o galutinai
Didžiojoje Lietuvoje baudžiava buvo panaikinta 1861 m.

XV–XVI a. Didžiosios Lietuvos lietuvių visuomenė galutinai virto europinio tipo
luomine visuomene.

Vėlyvosios LDK laikotarpiu ir ypač Lietuvos carinės okupacijos dešimtmečiais (po
1795 m.) lietuvių etninė teritorija ėmė nuosekliai mažėti, – nuo XVII a. II
pusės pradžios iki XX a. vidurio lietuviškai beveik nustota kalbėti dab. Šiaurės
Vakarų Baltarusijoje, dab. Pietryčių Latvijoje ir dab. Rusijos Karaliaučiaus
srityje. Pagrindinės šio lietuvių tautos arealo mažėjimo priežastys buvo
didžiuliai etninės Lietuvos XVII–XVIII a. karų metu patirti demografiniai
nuostoliai ir lietuvių kalbos visuomeninio kultūrinio statuso silpnumas
vėlyvojoje LDK bei carinės Rusijos aneksuotoje Lietuvoje (LDK valstybės raštinės
svarbiausia oficiali kalba greičiausiai jau nuo XIII a. buvo bažnytinė slavų
kalba, o nuo XVII a. pab. – lenkų kalba; negana to, nuo XVI a. II pusės lenkų k.
daugumai lietuvių didikų ir vidutiniųjų bajorų (arba vidutiniųjų šlėktų) atrodė
„prestižiškiausia“ ir kaip šnekamoji kalba).

Nuo XIX a. pr. lietuvių siekis atkurti „lenkišką“ Abiejų Tautų Respubliką,
lietuvių jaunimo bajoriškąją dalį apėmusi „lenkavimo“ mada ir objektyvus
lietuvių kalbos silpnumas sąlygojo vad. „istorinės genetinės“ lietuviškumo
sampratos įsitvirtinimą daugelio etninės Lietuvos didikų ir bajorų sąmonėje, –
nuo to laiko vis daugiau lietuvių bajorų, dvasininkų, inteligentų ir miestiečių
(o nuo XIX a. 7-8 dešimtmečio – ir miestelėnų bei valstiečių) viešai vartojo
vien lenkų kalbą. Kaip tik tuo metu (XIX a. I pusėje) tarp Lietuvos bajorų
išpopuliarėjo dvilypę tautinę jų savimonę aiškinantis lotyniškas posakis „gente
lituanus, natione polonus“ („tautybe – lietuvis, pilietybe – lenkas“; apie XIX
a. pab., kai galutinai išryškėjo lietuviakalbių dominuojamos Lietuvos valstybės
sukūrimo siekiančių lietuvių atotrūkis nuo vad. krajovcų, kažkuris lietuvių
tautinio sąjūdžio dalyvis tuomet anachronistiniu tapusiam posakiui „gente
lituanus, natione polonus“ suteikė naują reikšmę – „kilme – lietuvis, tautybe –
lenkas“).

XIX a. I pusėje ir viduryje nemažą lietuvių bajorijos dalį ir nedidelę lietuvių
valstiečių dalį buvo apėmęs vad. Žemaitiškasis sąjūdis; į jį įsitraukė
daugiausia iš tuometinės Vakarų Žemaitijos kilę bajorai, kurie savo kultūrinio
pobūdžio veikla siekė paskatinti lietuviakalbių lietuvių kultūrinį atgimimą,
taip pat parengti lietuvių tautą Rusijos imperijoje sparčiai bręstančioms
socialinėms ekonominėms reformoms ir galimam politiniam Lietuvos išsivadavimui.
„Žemaitiškasis“ lietuvių sąjūdis nutrūko po bajoriškojo 1863–1864 m. sukilimo,
daugeliui sąjūdžio aktyvistų žuvus mūšio lauke ar po sukilimo nuslopinimo
atsidūrus Sibiro tremtyje.

Prielaidos susidaryti moderniajai (konsoliduotai viešo lietuvių k. vartojimo
pagrindu) lietuvių tautai buvo atsiradusios dar XVIII a. 10-ojo dešimtmečio I
pusėje, t. y. pačioje LDK egzistavimo pabaigoje (XVIII a. pab. beprasidedantį
lietuvių nacijos formavimąsi ilgam laikui sustabdė Rusijos imperijos 1793, 1795
ir 1815 m. įvykdyta visos Didžiosios Lietuvos aneksija), tačiau negrįžtamas
lietuvių nacijos formavimosi procesas prasidėjo iš esmės tik XIX a.
paskutiniaisiais dešimtmečiais, vykstant lietuvių tautiniam sąjūdžiui.

Nors beveik visi „lenkuojantys“ ir net visai lietuvių kalbą pamiršę Didžiosios
Lietuvos lietuviai bent iki XIX a. pab. save laikė neatskiriama lietuvių tautos
dalimi, po 1883 m. kilusio į „lingvistinės“ lietuvybės gaivinimą orientuoto
lietuvių tautinio sąjūdžio dalyviai „motinų kalbos“ (taip savo gimtąją lietuvių
k. XIX a. I pusėje mėgo vadinti dvikalbiai lietuvių bajorai) išsižadėjusių
lietuvių jau nebuvo linkę laikyti savo tautiečiais.

Lietuvių nacijos formavimosi procesą ypač skatino lietuviškos spaudos
lotyniškais rašmenimis draudimas (1864–1904 m.), daugybei lietuvių tapęs akstinu
pradėti neginkluotą „kultūrinę rezistenciją“. Minėtu draudimu carinė
administracija tikėjosi kultūriškai bei politiškai atitolinti lietuvius nuo
lenkų, tačiau 1863–1864 m. Lietuvoje pradėtas „lenkiškųjų pradų“ naikinimas ne
tik nepateisino M. Muravjovo ir kitų Lietuvos rusifikatorių lūkesčių, bet netgi
atvirkščiai – pakurstė dar didesnį lietuvių palinkimą į Lietuvoje po
1863-1864 m. sukilimo pradžios kurį laiką draustą lenkų kalbą ir taip paskatino
daugelio Rytų bei Vidurio Lietuvos šlėktų, miestiečių, miestelėnų ir valstiečių
lenkėjimą, kuris buvo daug masiškesnis ir intensyvesnis už XIX a. I pusėje ir
viduryje vykusią etninių lietuvių politinę kultūrinę polonizaciją.

Nuo XIX a. pab. natūralų lietuvių tautos gausėjimą ženkliai lėtino ne tik sparti
Pietryčių Lietuvos lietuvių polonizacija, bet ir apie 1868 m. prasidėjusi masinė
Didžiosios Lietuvos lietuvių ekonominė emigracija į JAV ir kt. Vakarų šalis, −
vien 1868–1914 m. iš Rusijos imperijos į Vakarų šalis pasitraukė iki 350 tūkst.
etninių lietuvių.

Galutinai lietuvių modernioji tauta susiformavo tik 1918–1940 m. gyvavusioje
Lietuvos Respublikoje.

XX a. pradžioje lietuvių visuomeninį gyvenimą teigiamai stimuliavo staigus
lietuviškos periodikos išaugimas po lietuviškos spaudos atgavimo (1904 m.) ir
ypač 1905–1906 m. įvykiai Lietuvoje (Didžiojo Vilniaus Seimo susirinkimas ir šio
Seimo dalyvių sukeltas vad. „lietuvmetis“), kurių metu Rusijos imperijos
lietuviams pavyko išsikovoti gana platų „kultūrinį suverenitetą“.

Lietuvių etnopolitinės identifikacijos procesą ženkliai paspartino kelių XX a.
pradžioje susikūrusių lietuviškų kultūrinių draugijų veikla; Lietuvių mokslo
draugijos veikla 1907–1915 m. padėjo pagrindus daugumai moderniojo lietuvių
mokslo humanitarinių disciplinų, o Lietuvių dailės draugijos egzistavimas
1907–1915 m. buvo lemiamas veiksnys susiformuojant moderniajai lietuvių dailei.

XX a. pradžia laikytina labai svarbiu lietuvių literatūros raidos etapu, –
tuomet iškilo iš esmės nauja, jau nebe „valstietiško“ mentaliteto lietuvių
rašytojų karta, susiformavo nauji lietuvių literatūros žanrai, lietuvių
literatūroje išryškėjo neoromantizmo, simbolizmo ir impresionizmo srovės.
Aptariamu laikotarpiu savo kūrybos kelią pradėjo Vincas Krėvė-Mickevičius, Balys
Sruoga, Antanas Vienuolis, Vincas Mykolaitis-Putinas, Kazys Binkis; tiek
Mažosios, tiek Didžiosios Lietuvos lietuvių kultūrinį gyvenimą gerokai paveikė
grožinė bei filosofinė Vydūno kūryba. Lietuviškame mėgėjų teatre imta statyti į
lietuvių k. išverstas V. Šekspyro, M. Meterlinko, A. Čechovo ir kt. nelietuvių
dramaturgų pjeses. Pažymėtina, kad po 1905–1906 m. „lietuvmečio“ iškilusių
lietuvių literatų kūrybai didesnės įtakos turėjo jau nebe lenkų, bet rusų
grožinė literatūra.

Po lietuviškos spaudos atgavimo Didžiosios Lietuvos lietuvių visuomeninio
gyvenimo centru labai greitai tapo Vilnius (po 1863 m. sukilimo nuslopinimo
lietuvių visuomeninė veikla šiame mieste atsinaujino tik apie 1897 m.), kuriame
tada būrėsi daug įvairių lietuviškų kultūrinių kuopelių, veikė dauguma Rusijos
imperijos lietuvių tuo metu leistų periodinių leidinių redakcijų (plg., prieš
pat Pirmąjį pasaulinį karą Kaune spausdinti 7, o Vilniuje – 12 lietuviškų
laikraščių bei žurnalų), buvo kuriami pirmieji lietuviški knygynai ir knygų
leidyklos.

1918–1920 m. daugiausia lietuvių inteligentų ir valstiečių pastangomis įvykdytas
Lietuvos valstybės atkūrimas, sudarydamas prielaidas galutinai susiformuoti
lietuvių nacijai, kartu sudarė prielaidas lietuvių nacionalinei kultūrai
galutinai išsiveržti iš bizantiškosios „civilizacinės erdvės“ poveikio lauko ir
iš esmės integruotis į pažangesnę Vakarų Europos kultūrą.

Aptariamu laikotarpiu sparčiai besiformuojančiai lietuvių nacijai nepavyko
išvengti ir kai kurių lemtingų netekčių bei pralaimėjimų. XX a. I pusėje ir
viduryje lietuvių tautą ypač skaudžiai palietė Pirmasis pasaulinis karas, Rytų,
Pietryčių ir Pietų Lietuvos želigovskinė okupacija (1919–1939 m., − dėl šios
okupacijos iki 0,5 mln. anksčiau ganėtinai paviršutiniškai apslavėjusių lietuvių
galutinai virto lenkais), vad. antroji lietuvių ekonominės emigracijos banga
(1920–1940 m. iš Lietuvos Respublikos daugiausia į JAV, Braziliją, Argentiną ir
Urugvajų emigravo iki 100 tūkst. lietuvių), Antrasis pasaulinis karas (jam
baigiantis hitlerininkai iš Mažosios Lietuvos deportavo beveik visą vad.
lietuvininkų etnokultūrinę grupę, o iš Didžiosios Lietuvos į Vakarus pasitraukė
iki 60 tūkst. lietuvių tautybės politinių pabėgėlių), sovietų okupacinės
valdžios 1941 ir 1945–1953 m. vykdyti lietuvių trėmimai į Sibirą bei Rusijos
europinės dalies šiaurinius regionus ir 1944-1953 m. Lietuvos partizaninis karas
(jo metu per abiejų kariaujančiųjų pusių akcijas žuvo ne mažiau kaip 35 tūkst.
lietuvių).

~1,2-1,5 tūkst. (istoriko A. Bubnio skaičiavimais) lietuvių dalyvavimas
Vokietijos nacių organizuotose bei vadovautose žydų žudynėse (1941–1944 m.),
kurių metu buvo sunaikinta iki 80 % Lietuvos Respublikos (be vad. Klaipėdos
krašto) žydų, vėliau (ypač XX a. pab.) kai kuriems žydų visuomenės veikėjams bei
politikams pasitarnavo kaip faktinis pagrindas diskredituojant visą lietuvių
tautą (plg., nuo žūties nacių valdomoje Lietuvoje žydus gelbėjo (nepilnais
duomenimis) ~2700 nežydų tautybės Lietuvos gyventojų).

Antruoju sovietmečiu (1944–1990 m.), nepaisant 1944–1953 m. represijų ir
vėlesnių TSKP vadovybės pastangų kolonizuoti bei rusifikuoti Lietuvos
Respubliką, lietuvių tauta dėl aktyvios ginkluotos lietuvių rezistencijos
okupaciniam režimui (1944–1953 m.) ir kt. priežasčių ženklesnės rusifikacijos
nepatyrė, netgi priešingai, – beveik visu minėtu laikotarpiu vyko savotiška
tautinė Lietuvos TSR lietuvių konsolidacija.

1991–2006 m. Lietuvoje gyvenančių lietuvių skaičius dėl gausios jų ekonominės
emigracijos į Airiją, Didžiąją Britaniją, Ispaniją, Vokietiją ir kt. Vakarų
šalis sumažėjo nuo ~3 100 000 iki ~2 900 000 žmonių (1991–2006 m. iš Lietuvos
Respublikos išvyko per 400 000 jos gyventojų − įskaitant ~200 000 etninių
lietuvių).

Lietuvos gyventojų ekonominė emigracija ir ženklus gimstamumo Lietuvoje
sumažėjimas po 1990 m., o iš dalies ir nepatenkinamas Lietuvos Respublikos
sveikatos apsaugos sistemos funkcionavimas baigiantis XX a. sukėlė demografinę
krizę, kurios poveikis įvairioms Lietuvos visuomenės gyvenimo sritims ypač
išryškėjo pradedant 2004 m., kai Lietuvos Respublika buvo priimta į Europos
Sąjungą.[reikalingas šaltinis]



https://lt.wikipedia.org/wiki/Koncentracijos_stovykla

Koncentracijos stovykla – genocido arba laikino įkalinimo įstaiga, kurioje
žmonės laikomi teismo sprendimu arba be teismo. Koncentracijos stovykla skiriasi
nuo priverčiamojo darbo stovyklos, kurioje kaliniai laikomi teismo sprendimu,
nuo karo belaisvių stovyklos, kuriai galioja Ženevos konvencija ir nuo geto,
kurio aptvertoje zonoje galioja laisvas režimas.

Balandžio 11 d., kai 1945 m. buvo išlaisvinti Buchenvaldo kaliniai, minima
Tarptautinė koncentracijos stovyklų kalinių išlaisvinimo diena.

Viena pirmųjų pasaulyje koncentracijos stovyklų 1890 m. įsteigta Blumfonteine
(Pietų Afrika), kurioje buvo nužudyta apie 28 000 moterų ir vaikų. 1917 m.
gruodžio mėn. koncentracijos stovykla Lenino įsakymu įsteigta Rusijoje, Solovkų
vienuolyne. Joje buvo laikomi patekę į nelaisvę Anglijos ir kitų Antantės šalių
kareiviai. Šiuo laiku ji dar niekuo nesiskyrė nuo karo belaisvių stovyklos,
kurias Pirmojo pasaulinio karo metais turėjo beveik visos kariaujančios šalys.
Tačiau vėliau belaisviai buvo verčiami dirbti akmens skaldyklose, o tai jau
tuomet draudė tarptautinės konvencijos. Vėliau, kai į stovyklą buvo pradėti
vežti baltagvardiečiai ir bolševikams neįtikę taikūs gyventojai, laikomi ten be
teismo ir tardymo, verčiami dirbti, o nepaklususieji šaudomi, – ji tapo
koncentracijos stovykla.

Stalino valdymo laikotarpiu tapo žinomi Magadanas ir Vorkuta, kai šios sritys
buvo paverstos ištisomis koncentracijos stovyklomis.

Vokietijoje pirmoji koncentracijos stovykla 1933 m. kovo 22 d. atidaryta Dachau.
Joje buvo laikomi komunistai, socialdemokratai, o nuo 1942 m. ten buvo pradėta
masiškai žudyti žmones.

Antrojo pasaulinio karo metais koncentracijos stovyklos buvo įrengtos ne vienoje
Europos šalyje. Viena iš didžiausių koncentracijos stovyklų – Buchenvaldas. Prie
Pagėgių, Macikų miške buvo įkurtas šios stovyklos filialas „Oflager-53“.

Nuo 1941 m., kai Lietuvą užgrobė hitlerinė Vokietija, buvo įsteigtos kelios
koncentracijos stovyklos:

Priešiškumu Vokietijai įtariami žmonės taip pat buvo vežami į Vokietijos ir
Generalinės gubernijos koncentracijos stovyklas.

Vokietijai okupavus Lenkiją, ten buvo įsteigtos kelios koncentracijos stovyklos:

Sovietų Rusijoje pirmosios koncentracijos stovyklos buvo įkurtos L. Trockio
įsakymu 1918 m. gegužės pabaigoje.

1918 m. liepos 23 d. Rusijos komunistų partijos Petrogrado komitetas, priėmęs
sprendimą pradėti Raudonąjį terorą, nutarė paimti įkaitų ir patalpinti juos į
„darbo (koncentracijos) stovyklas”. 1919 m. balandžio 15 d. paskelbtas Visos
Rusijos Centrinio vykdomojo komiteto dekretas „Dėl priverstinių darbų stovyklų”,
kuriuo įsakoma įkurti mažiausiai po vieną stovyklą, talpinančią 300 kalinių,
prie kiekvieno gubernijos centro. 1919 m. pabaigoje Rusijoje buvo jau 21
koncentracijos stovykla, o 1921 m. pabaigoje – 122; 117-oje NKVD stovyklų buvo
60457 kaliniai, o likusiose, priklausiusiose VČK, buvo per 25000 kalinių.

1923 m. rudenį Rusijoje buvo jau 315 koncentracijos stovyklų, iš kurių pati
žinomiausia – 1923 m. lapkričio 2 d. SSRS Liaudies komisarų tarybos dekretu
įkurtas Solovkų ypatingosios paskirties lageris (rus. Соловецкий лагерь особого
назначения; СЛОН), tapęs vėliau išsiplėtusios Gulago lagerių sistemos pagrindu.

1942 m. apie 120 000 Jungtinėse Valstijose gyvenančių japonų (iš jų maždaug du
trečdaliai buvo JAV piliečių) prezidento Franklino Ruzvelto nurodymu buvo
internuoti koncentracijos stovyklose.



https://lt.wikipedia.org/wiki/John_Cena

John Cena (pilnas vardas – John Felix Anthony Cena, g. 1977 m. balandžio 23 d.
West Newburry, Masačusetso valstijoje, JAV) – JAV imtynininkas, muzikantas ir
aktorius.

John Cena savo karjerą profesionaliose pramoginėse imtynėse (angl. wrestling)
pradėjo labai netikėtai. Jis jau nuo ketverių metukų domėjosi profesionaliomis
pramoginėmis imtynėmis WWE, žaidė amerikietišką futbolą, Dirbo limuzino
vairuotoju vėliau tapo kultūristu. Vieną dieną besportuojant salėje jam buvo
pasiūlyta nueiti i WWE imtyninkų mokyklą. Jis mielai sutiko. Kaip treniruotas
atletas, John Cena WWE imtynėse debiutavo 2002 metų birželio mėnesį SmackDown
lygoje, pralaimėdamas populiariam kovotojui Kurt Angle. Vėliau John Cena WWE
imtynėse nugalėjo Big Show ir laimėjo antrąjį savo karjeroje čempiono diržą. Jis
tęsė karjerą SmackDown lygoje, bet vėliau perėjo į RAW.

John Cena taip pat yra garsus reperis. 2005 m. išleido singlus „Bad, Bad Man“ ir
„Right Now“. Tų pačių metų gegužės 10 d. išleido albumą „You can’t see me“
(parduota 500 tūkst. kopijų).



https://lt.wikipedia.org/wiki/Homoseksualumas

Homoseksualumas (iš gr. homos (ὁμός) 'tas pats' ir lot. sexus 'lytis') – lytinis
potraukis tos pačios lyties asmenims. „Gėjais“ dažnai vadinami homoseksualios
orientacijos vyrai, „lesbietėmis“ – homoseksualios orientacijos moterys.

Tarp mokslininkų nėra konsensuso kas lemia asmens lytinės orientacijos
susiformavimą. Daugelio mokslininkų nuomone seksualinei orientacijai
susiformuoti įtakos turi įgimtų ir įgytų faktorių rinkinys - paveldimumas,
hormoniniai ir aplinkos poveikiai.

Požiūris į homoseksualius žmones skirtingai laikotarpiais ir skirtingose
kultūrose buvo nevienodas: homoseksualiam elgesiui buvo pritariama, jis
toleruojamas, baudžiamas ir draudžiamas. Senovės Graikijoje homoseksualumas buvo
visiškai normalus reiškinys, Spartoje tam tikrose situacijose homoseksualumas
netgi buvo skatinamas. Daugelis religijų (tarp jų – visos judaistinės kilmės
religijos – islamas, judaizmas ir krikščionybė) homoseksualų ar biseksualų
elgesį laiko nuodėme. Kai kurios iš religijų homoseksualumą bei biseksualumą
traktuoja kaip asmens pasirinkimą. Šiose religijose laikoma, kad homoseksualai
pasirenka nuodėmingą gyvenimą, kai nusprendžia turėti seksualinių santykių su
tos pačios lyties asmenimis.

Romos katalikų bažnyčia šiuo metu pripažįsta skirtingų lytinių orientacijų
egzistavimą, tačiau remdamasi homoseksualių santykių reprodukcijos stokos
argumentu reikalauja susilaikymo nuo tokių santykių. Pagal dabartinę bažnyčios
doktriną, biseksualūs asmenys privalo apsiriboti tik heteroseksualiais
santykiais; jų homoseksualūs potraukiai „tėra išmėginimas“.

1960-aisiais Vakaruose pradėjo formuotis šiuolaikiniai socialiniai LGBT
judėjimai, ir nuo 1970-ųjų gėjų klubų steigimas bei LGBT paradų rengimas tapo
masiniu ir reguliariu reiškiniu. Per keletą paskutinių dešimtmečių pasikeitė ir
teisinė homoseksualių asmenų padėtis. Kai kurių valstybių teisė šiuo metu numato
vienos lyties asmenų santuokas, o daugelio Europos šalių teisėje sukurtas
civilinės sąjungos institutas.

1886 metais seksologas Richardas von Krafft-Ebingas paminėjo potraukį tos pačios
lyties asmenims darbe „Psychopathia Sexualis“. Pradedant šiuo veikalu, iki XX a.
antrosios pusės medikų bendruomenėje vyravo nuomonė, jog homoseksualumas yra
sutrikimas, priskiriamas lytiniams nukrypimams.

Nuo 1973 metų Amerikos psichiatrų asociacija oficialiai atsisakė pripažinti
homoseksualumą sutrikimu. 1992 metais iš naujausios ligų klasifikacijos ICD-10
homoseksualumą išbraukė ir Pasaulio Sveikatos Organizacija. Šiuo metu visų
didžiausių pasaulio valstybių profesinės psichinės sveikatos organizacijos
laikosi nuomonės, jog homoseksualumas nėra patologija, ir bet kokie bandymai
teikti gydymo terapiją homoseksualiam asmeniui gali privesti prie psichinių
sutrikimų. 2001 metais analogišką poziciją oficialiai paskelbė ir Kinijos
psichiatrų asociacija.

Šiuo metu nėra vieningos nuomonės dėl to, kas lemia konkretaus asmens
homoseksualumą – egzistuoja genetinės, hormoninės kilmės, taip pat socialinės
teorijos. Visuotinai sutariama tik dėl to, kad konkreti lytinė orientacija
nusistovi ankstyvame asmens vystymosi etape ir negali būti valingai
keičiama.[reikalingas šaltinis] Mokslininkai taip pat nustatė, kad homoseksualus
elgesys būdingas ne tik žmonėms, bet ir kitoms gyvūnų rūšims (pvz., pingvinams,
šimpanzėms, delfinams). Kai kurių heteroseksualių ir homoseksualių žmonių
smegenų tyrimų duomenimis, homoseksualumas yra ne įgyjamas, o įgimtas, tačiau
kol kas neaišku, ar tai lemia genai, ar priklauso nuo hormonų poveikio vaisiui
gimdoje.

Zigmundas Froidas darė prielaidas, kad alternatyva tik „įgimtas“ arba tik
„įgytas“ yra arba nepilna, arba ne visiškai atitinka tas sąlygas, kurioms esant
formuojasi homoseksualumas. Nei „įgimtumo“, nei „įgytumo“ teorijos, anot Froido,
nepaaiškina inversijos (taip jis vadino homoseksualumą kaip vieną iš nukrypimų
pagal seksualinį objektą) esmės, kadangi pirmuoju atveju tenka paaiškinti, kas
būtent žmogui yra įgimta (ir nejaugi jau nuo pat gimimo kūdikis yra susietas su
konkrečiu seksualiniu objektu), o antru atveju reikia paaiškinti, ar vien
išoriniai veiksniai gali lemti homoseksulios asmenybės formavimąsi, ar
reikalingas dar ir kažkoks vidinis asmens atsakas į tuos veiksnius (t. y. kodėl
ne visi žmonės tomis pačiomis ar panašiomis sąlygomis tampa homoseksualūs).
Taigi galiausiai Froidas daro išvadą, kad seksualinis potraukis ir seksualinis
objektas nėra tokie neatsiejami ir kad galbūt iš pradžių seksualinis potraukis
egzistuoja pats savaime, nebūdamas nukreiptas į kokį nors konkretų objektą ir
nebūdamas pastarojo sukeltas. Be to, Froidas taip pat pažymėjo, kad
psichoanalizės požiūriu seksualinio objekto pasirinkimo nepriklausomumas nuo
objekto lyties atrodo esąs pirminis, t. y. pirmiausia pasireiškia galimybė
laisvai elgtis tiek su vyriškais, tiek su moteriškais lytiniais organais, kas
pastebima vaikystėje arba senovės istorijos pirmykštėse bendruomenėse. Kaip
įvairių apribojimų pasekmė pasireiškia seksualinio potraukio nukrypimas į vieną
arba į kitą pusę, t. y. į homoseksualumą ar heteroseksualumą. Psichoanalizės
požiūriu, pabrėžė Froidas, ypatingas vyro susidomėjimas moterimi yra tokia pati
mokslinė problema, kurią reikia paaiškinti, o ne savaime suprantamas dalykas.
Lemiamas momentas pasirenkant galutinį seksualinį objektą, anot Froido, ateina
tik po seksualinės brandos ir galutinę orientaciją nulemia gausybė nepastebėtų
ir neištirtų veiksnių, kurie yra iš dalies konstituciniai (vidiniai, kylantys iš
savo psichosomatinės konstitucijos), iš dalies išoriniai.

Homoseksualūs vyrai užsiima analiniu arba oraliniu seksu, taip pat abipuse
masturbacija. Homoseksualios moterys naudoja dvigubus vibratorius (t. y.
vibratorius dviem galais), pririšamus vibratorius, stimuliuoja viena kitos
makštį pirštais ar ją laižo.

Visiškai vienareikšmių duomenų nėra, nes daugumoje tyrimų naudojami gana
skirtingi homoseksualumo apibrėžimai (pvz., vienais atvejais homoseksualu
laikomas žmogus, patyręs orgazmą dėl homoseksualių santykių, kitais atvejais –
bet kokių homoseksualių santykių turėjęs žmogus, trečiais – tik žmonės, kurie
pripažįsta, kad tos pačios lyties asmenys juos traukia labiau, nei priešingos ir
pan.), dalis homoseksualų net ir demokratiškose šalyse nedrįsta pripažinti savo
orientacijos, taip pat – dalis tyrimų yra daromi tiesiog tendencingai, siekiant
įrodyti itin mažą ar itin didelę homoseksualių asmenų dalį
visuomenėje.[reikalingas šaltinis]



https://lt.wikipedia.org/wiki/Havajai

Havajai (angl. State of Hawaii, havajietiškai Moku‘āina o Hawai‘i) – 50-oji JAV
valstija (nuo 1959 m. rugpjūčio 21 d.). Tai yra kelių salų grupė Ramiajame
vandenyne, priklausanti Polinezijai; vulkaninės kilmės (susidarė išsiveržus
ugnikalniams po vandeniu). Valstijos sostinė – Honolulu. Plotas – 28,3 tūkst.
km²; 1,43 mln. gyventojų (2015 m.).

Vikipedijos pavadinimas kilęs iš havajiečių kalbos žodžio wiki, kuris reiškia
„vikriai“, „sparčiai“, „ypač greitai“.

Havajai yra vienintelė JAV valstija, kurios teritoriją sudaro tik salos ir
kurios teritorija vis didėja (dėl lavos išsiveržimų).

Havajų salynas labai izoliuotas, t. y. nuo artimiausio žemyno labiau nutolusi
tik Velykų sala.

Havajų salyną sudaro aštuoniolika salų ir atolų, nusidriekusių apie 2400 km iš
šiaurės vakarų į pietryčius. Aštuonios salos vadinamos „pagrindinėmis“ arba
„didžiosiomis“ salomis. Tai (š. v. – p. r. kryptimi) Niihau, Kauai, Oahu,
Molokai, Lanai, Kahoolave, Maui, Havajai (pastaroji, siekiant išvengti salos ir
salyno sutapatinimo, vadinama Didžiąja sala).

Visas Havajų salas suformavo ugnikalniai, iškilę Ramiojo vandenyno tektoninėje
plokštėje ties karštuoju tašku. Kadangi Ramiojo vandenyno plokštė slenka į
šiaurės vakarus, o karštasis taškas lieka toje pačioje vietoje, labiau į šiaurės
vakarus nutolusios salos yra „ramesnės“, t. y. jų ugnikalniai nebeaktyvūs.
Paskutinis išsiveržimas už Didžiosios salos ribų vyko XVIII amžiuje (Haleakala
Maui saloje). Užtat pietryčiuose esančioje Didžiojoje saloje veikia aktyvūs
Mauna Loa, Kilauea vulkanai, o dar labiau į pietus vandenyno gelmėje kyla naujas
Loihi ugnikalnis.

Didžioji sala, kurią suformavo penki ugnikalniai, yra antroji pagal aukštį sala
planetoje (Mauna Kea – 4205 m; aukščiausias salų taškas – Puncak Jaya Papua
Naujojoje Gvinėjoje, 4884 m.



https://lt.wikipedia.org/wiki/Garg%C5%BEdai

Gargždai (žem. Gargždā) – miestas vakarų Lietuvoje, Žemaitijoje, Klaipėdos
apskrityje, vakariniame Minijos krante.

Miesto šiaurinė riba eina išilgai automagistralės  A1  Vilnius–Kaunas–Klaipėda ,
miestas nutolęs 17 km į rytus nuo Klaipėdos uostamiesčio. Klaipėdos rajono
savivaldybės administracinis centras, Gargždų seniūnija, yra aplinkinės
Dauparų-Kvietinių seniūnijos centras.

Yra paštas (LT-96001), Gargždų parkas, stovi mūrinė Gargždų Šv. arkangelo Mykolo
bažnyčia (pastatyta 1990 m.). Stambesnės įmonės: AB „Geonafta“, AB „Gargždų
statyba“, UAB „Gargždų mida“, UAB „Mars Lietuva“, UAB „Hidrostatyba“, UAB
„Litana ir Ko“ ir kt. Miesto pietvakariuose yra Gargždų karjeras ir kiti smulkūs
vandens telkiniai, kolektyviniai sodai.

Žmonių čia gyventa nuo žalvario amžiaus. Istoriniuose šaltiniuose Gargždai pirmą
kartą minimi 1253 m. Ordino ir Kuršo vyskupo dalybų akte. XV a. gyvenvietė
persikėlė į vakarinį Minijos upės krantą. Jos urbanistinė struktūra buvo
linijinė.

Gargždų dvaras minimas nuo XVI a., priklausė Žemaitijos seniūnams Kęsgailoms.
Gyvenvietė iki pat XVIII a. priklausė dvarui. 1534–1540 m. pastatyta pirmoji
medinė katalikų Gargždų bažnyčia. Nuo 1563 m. minimas Gargždų valsčius. 1597 m.
Gargždai pirmą kartą pavadinti miestu.

1600 m. sausio 8 d. karalius Zigmantas Vaza suteikė Gargždams prekymečių ir
turgų privilegiją. Gargždai tapo svarbiausiu prekybos punktu su Klaipėda.
1639 m. karalius Vladislovas Vaza Gargždų miestelyje, kaip ir Palangoje, leido
įsikurti žydams, turėti savo sklypus, statyti namus, atidaryti krautuves,
užsiimti įvairiais verslais. Tai paskatino miestelio augimą ir klestėjimą, ką
įrodo ir rasti Gargždų lobiai.

XVII–XVIII amžiai dėl karų ir maro Gargždams buvo sudėtingi. 1786 m. sudegė
beveik visas miestas. 1792 m. suteiktos miesto teisės ir herbas. XIX a. Gargždai
buvo klestintis pasienio miestas, vystėsi prekyba, amatai. Tai buvo kultūrinis
ir religinis centras. Pirmojo pasaulinio karo metu sudegė beveik visas miesto
centras.

1918 m. paskelbus Lietuvos nepriklausomybę prasidėjo naujas Gargždų gyvavimo
etapas – miestas tapo Kretingos apskrities valsčiaus centru. Miestelio gatvėms
suteikti pavadinimai: Minijos, Klaipėdos, Prezidento A. Smetonos, o turgaus
aikštei – Rinkos aikštės vardas. Kūrėsi įvairios organizacijos. Be įvairių
parduotuvėlių, arbatinių ir kepyklų, čia XX a. pirmojoje pusėje veikė vartotojų
bendrovė „Minija“, kooperatyvas „Talka“, Liaudies bankas. 1935 m. pastatyta
skerdykla. Gargžduose ir jo apylinkėse veikė du vandens malūnai. Minijos upe ir
Vilhelmo kanalu į Klaipėdos uostą buvo plukdomos popiermalkės. 1931–1939 m. per
miesto centrą nutiestas Žemaičių plentas. 1939 ir 1941 m. miestą vėl suniokojo
gaisrai.

1941 m. birželio 24 d. Gargžduose įvyko pirmosios žydų žudynės – čia sušaudyta
201 žydas.

Sovietmečiu Gargždai toliau augo. 1952 m. tapo Klaipėdos rajono centru, nors
turėjo tik miestelio statusą. Nuo 1958 m. gegužės 15 d. Gargždai buvo miesto
tipo gyvenvietė, 1965 m. rugpjūčio 25 d. tapo miestu. Sovietmečiu pastatytas
statybinių medžiagų kombinatas, metalo apdirbimo įmonė „Pajūris“. 1967 m.
prijungta dalis Kulių ir Laugalių kaimų.

Miesto vardas kilęs nuo bendrinio žodžio gargždas („graužas, žvirgždas,
žvyras“). 1253 m. akte minimi kaip Garisda.



https://lt.wikipedia.org/wiki/Folio_r%C5%ABg%C5%A1tis

Folio rūgštis (sintetinė Folato, natūraliai esančio kai kuriuose maisto
produktuose, forma; taip pat ir vitaminas M, vitaminas B9) – vitaminams
priskiriamai keli vienodą poveikį turintys junginiai.

Šis B grupės vitaminas tirpsta vandenyje, šviesoje bei šiluma apdorojant maistą
didelė dalis folio rūgšties prarandama.

Folio rūgštis svarbi baltymų apykaitai, nukleorūgščių sintezei, augimo ir
vystymosi procesams, taip pat dalyvauja ląstelių dalijimosi ir atsinaujinimo
procesuose. Kartu su vitaminu B12 folio rūgštis reikalinga raudonųjų kraujo
kūnelių brendimui kaulų čiulpuose.

Folio rūgšties daugiausiai visose žalialapėse daržovėse (petražolės, špinatai,
salotų lapai ir kt.). Taip pat jos yra kepenyse, inkstuose, kiaušiniuose,
motinos ir karvės piene, alaus mielėse.

Suaugusiems rekomenduojama folio rūgšties paros norma yra 240 µ g. Nėščioms,
žindančioms bei kontracepcinius preparatus vartojančioms moterims šios rūgšties
reikia daugiau: nėščioms – 400 µ g per dieną, žindyvėms – 480 µ g.

Folio rūgšties daugiau reikia sergant žarnyno ligomis ar epilepsija, vartojant
kontraceptinius preparatus, sergant alkoholizmu ir narkomanija, kepenų ligomis,
mažakraujyste, nėštumo ir maitinimo krūties pienu laikotarpiu, sutrikus
virškinimo trakto veiklai.

Dažniausiai trūkumas pasireiškia nėščioms moterims, nes pirmiausiai folio
rūgštis paskirstoma augančiam vaisiui, dėl to motinai vitamino trūksta.

Nuolat viršijant rekomenduojamą paros normą gali kamuoti nemiga, pablogėti
savijauta. Labai didelė folio rūgšties dozė gali maskuoti vitamino B12 trūkumą.



https://lt.wikipedia.org/wiki/Ekonomika

Ekonomika (gr. οίκος, Oikos 'namas' + gr. νόμος, nomos 'dėsniai') – socialinis
mokslas, tiriantis individų elgseną esant nuolatiniam gamybos faktorių trūkumui,
tiesiogiai darantį įtaką produkcijai, paskirstymui ir vartojimui, ūkinei
veiklai, ūkiui. Ekonomika tiria, kaip žmonės, jų grupės (namų ūkiai),
organizacijos (įmonės) priima sprendimus siekdami patenkinti savo poreikius. Šia
prasme ekonomika susijusi su etika kaip pačiu pagrindiniu socialiniu mokslu –
tiek ekonomika, tiek etika nurodo priežastis „kodėl žmonės daro tai, ką jie
daro“ ir labai dažnai šių mokslų išvados dėl to nesutampa.

Pagrindinė ekonomikos mokslo prasmė: nagrinėti kaip geriausiai panaudoti ribotus
išteklius ir darbo, kapitalo ir žemės mechanizmo vystymams siekiant tenkinti
visuomenės poreikius. Tai materialinės visuomenės egzistavimo ir funkcionavimo
sfera, kurioje vyksta gamyba. Visų ekonomikos mokslų tyrimo objektas yra žmonių
ūkinė veikla.

Pagrindinės ekonomikos mokslo šakos yra mikroekonomika ir makroekonomika.
Mikroekonomika tiria „individualių veikėjų“ (asmens, namų ūkio, verslo subjekto)
elgesį, prekių ir paslaugų kainas, sprendimų priėmimo procesus šiame lygmenyje.
Makroekonomika tiria ekonomiką kaip visumą bandydama paaiškinti tokius
reiškinius kaip bedarbystė, infliacija, nacionalinės pajamos.

Pagal visuotinai pripažintą Journal of Economic Literature (Ekonominės
literatūros žurnalo) klasifikaciją, ekonomikos mokslas skirstomas į:

Pirmosios ekonominių idėjų užuomazgos atsirado kartu su valstybių susiformavimu
ir jų veiklos ūkio procesuose. Pirmieji ekonominių idėjų reikėjai buvo valstybių
vadovai, žyniai, filosofai. Visos pirmosios ekonominės idėjos pasižymėjo
vergove. Valstybių įstatymai saugojo vergiją ir privačią nuosavybę, o ekonomika
buvo grindžiama moralės ir etikos principais. Seniausią išlikusia ekonominės
minties apraiška laikoma Senovės Egiptė XXII a. pr. m. e. rašytas valdovo
laiškas sūnui, kuriame mokoma kaip teisingai valdyti valstybę ir jos ūkį bei
XXIII a. pr. m. e. raštijos paminklas, kuriame aiškinama valstybinės kontrolės
svarbą vergijos ir skolinimo operacijų klausimu. Kitos reikšmingos ekonominės
sampratos: Hamurabio kodeksas (1792 m. pr. m. e. – 1750 m. pr. m. e.,
Babilonija); Konfucijus (V a. pr. m. e. – IV a. pr. m. e., Kinija); Senovės
Indijos valdovo patarėjo traktatas apie pajamas (IV a. pr. m. e. – III a. pr. m.
e.; Indija), Homeras, Ksenofontas, Platonas, Aristotelis (VIII a. pr. Kr – VI a.
pr. m. e., Graikija); Markas Porcijus Katonas, Markas Terencijus Varonas, Markas
Tulijus Ciceronas (III a. pr. m. e. – I a. pr. m. e., Romos imperija). Kaip
savarankiškas mokslas ekonomika išsiskyrė XVIII a. pasirodžius Adamo Smito
veikalui „Tyrimai apie žmonių turto priežastis ir kilmę“ (1776 m.) (paplitęs
pavadinimas „Tautų turtas“). Tačiau anot J. Šumpeterio, vidinė ekonominių
reiškinių logika buvo suprantama ir anksčiau, tik intuityviame, ikimoksliniame
lygmenyje.

Kapitalistinėje santvarkoje veikia Adamo Smito suformuota nematomos rankos
teorija.

Centrinė valdžia vykdo tas funkcijas, kuria grynojoje kapitalistinėje
santvarkoje atlieka rinkos mechanizmas, konkurencija ir kainų sistema.

Mikroekonomika nagrinėja namų ūkio, įmonių, vyriausybės įstaigų, ūkio šakų ir
kitų savarankiškai sprendimus priimančių ūkio subjektų veiklą ir elgseną
rinkoje, atskirų rinkų funkcionavimą, išteklių ir pajamų pasiskirstymo
skaičiavimus. Pagrindinis mikroekonomikos tikslas yra taikant individualių
ekonominių elementų elgsenos teorija, nustatyti kokios bus tos elgsenos pasekmės
ir rezultatai.



https://lt.wikipedia.org/wiki/Dinozaurai

Dinozaurai (lot. Dinosauria, gr. δεινός 'baisus' + σαῦρος 'driežas') – keturkojų
(Tetrapoda) gyvūnų grupė, mezozojuje nuo viduriniojo triaso (maždaug prieš 230
mln. m.) iki kreidos-terciaro masinio rūšių išnykimo prieš 64,5 mln. metų
dominavusi Žemės sausumos ekosistemoje.

Klasikinėje sistematikoje dinozaurai laikomi išmirusia roplių grupe, kladistikos
požiūriu prie dinozaurų priskiriamas paukščių, kurie išsivystė iš mažųjų
dinozaurų terapodų, taksonas. Taigi masinio rūšių išmirimo mezozojaus pabaigoje
metu išmirė ne visi dinozaurai, nes paukščiai išgyveno iki šiol.

Ne paleontologų darbuose, pvz., ornitologų, tebėra taikoma zoologinė
sistematika, pagal kurią paukščiai sudaro atskirą klasę. Taip pat ir
kasdieninėje kalboje dinozaurai paprastai su paukščiais nesiejami.

Žinias apie dinozaurus paleontologai renka tirdami fosilijas (suakmenėjusius
kaulus, odos ar kitų kūno audinių atspaudus), taip pat pėdų atspaudus,
suakmenėjusius kiaušinius ir lizdus, gastrolitus ir koprolitus. Dinozaurų
liekanos surandamos visuose žemynuose, įskaitant Antarktidą, nes dinozaurai
atsirado tuo metu, kai visa sausuma buvo susijungusi į Pangėją. Iki šiol
aprašyta daugiau kaip 800 įvairių dinozaurų genčių, ir kiekvienais metais
aptinkama naujų radinių

Nuo artimiausių giminaičių archozaurų (Lagosuchus, Scleromochlus ir pterozaurų)
visų dinozaurų grupių atstovai skiriasi keliomis bendromis griaučių ypatybėmis:

Pirmiesiems dinozaurams būdingi visi šie požymiai, vėlesnių formų osteologija
gali labai skirtis ir šios savybės gali būti nebūdingos arba nebeatsekamos.

Visi plėšrieji dinozaurai vaikščiojo ir bėgiojo ant dviejų užpakalinių kojų. Iš
nedidelių plėšriųjų dinozaurų išsivystė paukščiai. Pirmaisiais paukščiais
laikomi archeopteriksai, nors jie dar atrodė labai panašiai kaip ir dinozaurai.
Dalis dinozaurų galėjo plaukioti, pvz., ichtiozaurai ir pleziozaurai.

Didžiausios dinozaurų rūšys yra zauropodai, tarp jų yra didžiausios visų laikų
Žemės gyvūnų rūšys. Didžiausias ir sunkiausias zauropodas, kurio surastas visas
skeletas, yra 12 m aukščio ir 70 tonų svėręs brachiozauras. Ilgiausias žinomas
dinozauras yra diplodokas, pagal kurio skeletą galima spręsti, jog jo ilgis buvo
27 metrai. Spėjama, kad buvo ir didesnių dinozaurų, tačiau tėra surasti tik jų
kaulų fragmentai. Taip pagal kai kuriuos diplodokų kaulus galima spręsti, jog jų
ilgis galėjo siekti 40 metrų, o argentinozauro skeleto fragmentai leidžia spėti
jį svėrus iki 100 tonų. Tarp mėsėdžių dinozaurų taip pat buvo didžiulių rūšių.
Didžiausias iš mėsėdžių dinozaurų, kurio turimas beveik visas skeletas, yra 12
metrų ilgio Tyrannosaurus rex. Iš kai kurių skeletų fragmentų galima spėti buvo
ir dar didesnių plėšrūnų. Tarp jų yra Pietų Amerikoje rastas gigantozauras arba
Afrikos spinozauras, kurie greičiausiai buvo dar keliais metrais ilgesni. Pagal
dar Sasso et al. studiją (2006), kuri remiasi tik atskirais kaulų fragmentais,
didžiausi pagal ilgį ir svorį buvo terapodai spinozaurai .

Mažiausiems dinozaurams priklauso 2002 m. Kinijoje atrasti terapodai
Scansoriopteryx ir Epidendrosaurus, nors pastarasis galbūt tėra Scansoriopteryx
jauniklis. Šie maži, plunksnuoti plėšrūnai buvo maždaug žvirblių dydžio. Kiti,
palyginti maži dinozaurai buvo, pvz., Compsognathus, Saltopus, Echinodon arba
Juravenator, jų kūno ilgis siekė 60 cm ir gali būti lyginamas su kate. Mažieji
dinozaurai praktiškai be išimties buvo plėšrūnai.

Kurie dinozaurai buvo didžiausi ar mažiausi tiksliai nustatyti sudėtinga, nes
fosilijų radiniai nėra išsamūs. Vidutinis dinozauras buvo maždaug didelės avies
dydžio.

Kodėl kai kurie dinozaurai pasiekė išskirtinai didelį dydį, tebėra intensyvių
tyrimų objektas. Milžiniškos rūšys išsivystė vėlyvajame juros periode ir išliko
per kreidos periodą. Dinozaurai nebuvo vieninteliai milžinai – įspūdingus
dydžius pasiekė ir pterozaurai, kurių sparnų plotis ankstyvojoje kreidoje galėjo
siekti 12 ir daugiau metrų, milžiniškos buvo ir jūrų reptilijos.

Panašiai kaip vėžliai ar krokodilai, kai kurie dinozaurai turėjo kaulinį šarvą.
Tarp tokių dinozaurų buvo, pvz., Ankylosaurus, Nodosaurus, Scutellosaurus ir
Saltasaurus. Kai kurių jų šarvas buvo labai sudėtingas. Ankilozaurai turėjo
geriausius visų laikų gyvūnų šarvus; kai kurios jų rūšys kaulines plokšteles
turėjo net ant akių vokų. Nešarvuota buvo tik papilvė. Šarvus sudarė šimtai
tūkstančių šarvinių plokštelių, kurių diametras buvo nuo kelių milimetrų iki
keliolikos centimetrų.

Kiti dinozaurai turėjo ragus. Geriausiai išsivysčiusius turėjo raguotuotieji
dinozaurai (Ceratopsia), pvz., priklausantys triceratopsų ir Styracosaurus
gentims, tačiau su ragais buvo ir kai kurie terapodai. pvz., Carnotaurus. Nors
šie ragai atrodo atgrasiai, tačiau mažai tikėtina, kad jie buvo skirti gintis.
Tikriausiai pagrindinė jų paskirtis buvo demonstracinė (poravimosi metu) arba
kovoti su savo rūšies atstovais.

Pachycephalosauria grupės dinozaurai turėjo išskirtinai storas kaukoles. Galbūt
jie kovodami tarpusavyje susitrenkdavo galvomis, panašiai kaip dabartiniai
snieginiai avinai.

Stegozaurai turėjo spyglius ant uodegos ir dideles statmenas kaulines plokštes
ant nugaros, jų paskirtis iki šiol nėra iki galo aiški.

Dinozaurų antbūris, kaip ir daugelis šiuolaikinių roplių, priskiriami
diapsidams. Tarp diapsidų dinozaurai priskiriami archozaurams (Archosauria). Iš
archozaurų grupės gyvūnų iki šių dienų išliko tik krokodilai ir paukščiai.
Didieji mezozojaus jūrose gyvenę ropliai su dinozaurais nesusiję. Dinozaurai
skirstomi į driežadubenius (Saurischia) ir paukščiadubenius (Ornithischia).
Pagrindiniai skirtumai tarp šių grupių susiję su dubens struktūra.
Driežadubeniai, kuriems priklauso plėšrieji terapodai bei žolėdžiai, ilgakakliai
zauropodai, išlaikė savo protėvių dubens struktūrą – jų gaktikaulis ir
sėdynkaulis yra atsiskyrę vienas nuo kito. O žolėdžių paukščiadubenių
gaktikaulis ir sėdynkaulis eina paraleliai.

Dinozaurų klasifikacija iki šiol nėra baigta ir tebėra ginčų objektas. Viena
vertus, dar yra daug neužpildytų spragų, kita vertus, kiekvienas naujas
atradimas gali suteikti naujų žinių, kurios gali keisti ir klasifikaciją.
Mokslinėje literatūroje yra daugybė klasifikavimo sistemų ir kladogramų, su
kuriomis dažnai sutinka tik nedidelė specialistų grupė.

Nuo kitų archozaurų dinozaurai greičiausiai atsiskyrė prieš 235 mln. metų,
viduriniajame triase 20 mln. metų prieš tai, permio pabaigoje, įvyko didžiausias
masinis rūšių išnykimas Žemės istorijoje, kurio metu išmirė 70 proc. gyvybės
rūšių.

Seniausiais tikraisiais dinozaurais laikomi keletas radinių iš 225 mln. metų
senumo sluoksnių Ischigualasto ir Santa Marijos formacijose (Argentinoje ir
Brazilijoje): Herrerasaurus, Staurikosaurus ir Eoraptor buvo vikrūs plėšrūnai, o
Pisanosaurus – žolėdis. To laikotarpio gyvūnijoje dinozaurai dar buvo reti ir
anaiptol nedominavo..

Situacija pasikeitė po kelių milijonų metų, karniumo į noriumą sandūroje, kai
masiškai išmirė pirmykščiai ropliai ir amfibijos, kurie dar vadinami
paleotetrapodais. Išmirė 42 proc. tetrapodų šeimų. Vadinamieji neotetrapodai,
taip pat ir dinozaurai, užėmė atsilaisvinusias ekologines nišas. Triaso-juros
sandūruje prieš 202 mln. metų įvyko dar vienas masinis rūšių išmirimas, po kurio
paleotetrapodai visiškai išnyko, o juros periodu praktiškai visi (žinomi)
sausumos gyvūnai, didesni nei 1 m, buvo dinozaurai.

Atradus pirmuosius dinozaurus mokslininkai manė, kad dinozaurai buvo
šaltakraujai. Dinozaurai lyginti su ropliais ir įsivaizduoti kaip lėti, tingūs
gyvūnai, kurie norėdami aktyviai judėti turi pirma pasišildyti saulėje. Dabar
manoma, kad bent dalis dinozaurų grupių buvo šiltakraujai.

Dinozaurai buvo tiek augalėdžiai, tiek plėšrūs. Didžioji dalis dinozaurų buvo
augalėdžiai. Mažiau buvo plėšriųjų dinozaurų, kurie medžiojo pavieniui arba
gaujomis, kai grobis būdavo stambesnis. Tarp augalėdžių turbūt nebuvo
konkurencijos, mažiausieji ėsdavo žolę, didesni krūmus, o zauropodai galėdavo
ėsti lapus ten, kur jų nepasiekdavo niekas kitas. Kartais likdavo nusiaubti
ištisi augalų plotai, nes milžiniškiems dinozaurams reikėjo milžiniško kiekio
maisto. Zauropodai tikriausiai sudorodavo iki 1 tonos lapų per dieną.

Mėsėdžiai turėjo stiprius žandikaulius ir aštrius dantis, skirtus laimikiui
plėšyti.

1800 m. JAV Konektikuto upės slėnyje aptikti pirmieji suakmenėję dinozaurų
pėdsakai. Iš pradžių, remiantis Biblija, jie palaikyti kranklio, visuotinio
tvano metu Nojaus nurodymu ieškojusio sausumos, pėdsakais. 1806 m. V. Klarkas
rado dinozaurų kaulų, bet palaikė juos žuvų fosilijų likučiais. Tik 1822 m. jie
priskirti ropliams, aptikus panašų į iguanos dantį, tik daug didesnį. Tuo pat
metu Anglijoje radus plėšriojo dinozauro liekanas, prasidėjo intensyvios
dinozaurų liekanų paieškos.

Egzistuoja ne viena teorija, kodėl išnyko dauguma dinozaurų rūšių. Pasak vienos,
į Žemę prieš 65 milijonus metų trenkėsi asteroidas (arba kometa) ir, pakilus
dulkėms, kurios užklojo žemę, bei atvėsus aplinkai didžioji dalis dinozaurų
pamažu išmirė. Antra teorija teigia, kad tai įvyko dėl žemynų dreifo. Pamažu
vėstant klimatui, išmirė ir dauguma dinozaurų, nes jie yra ropliai, o ropliai
yra šaltakraujai gyvūnai, priklausomi nuo aplinkos temperatūros. Pasak kitų
tyrimų, dauguma dinozaurų išmirė nuo apsinuodijimo Dekano ugnikalnių išsiveržimų
išmestomis dujomis.

Vieno iš dinozaurų – Domeykodactylus – pavadinimas suteiktas pagal radavietę –
Domeikos kalnagūbrį, taip savo ruožtu pavadintą lietuvių geologo ir etnologo
Igno Domeikos garbei.



https://lt.wikipedia.org/wiki/Baitas

Baitas (angl. Byte) – informacijos kiekio matavimo vienetas, sudarytas iš bitų
sekos (dažniausiai 8, tačiau senesniuose kompiuteriuose yra naudoti ir 6, 7, 9,
12 bitų žodžiai, maždaug iki 7-ojo dešimtmečio pabaigos irgi vadinti baitais).
Baito terminas dažniausiai naudojamas kompiuterijoje. Kompiuterių sistemose
baitas yra atominis, t. y. pats mažiausias adresuojamas vienetas. Aštuonių bitų
baitas turi vieną vienodai tikėtiną reikšmę iš 256, tai gali būti teigiamas
sveikas skaičius nuo 0 iki 255, sveikasis skaičius nuo -128 iki 127, simbolis
(pavyzdžiui, 7 bitų ASCII simbolis ar 8 bitus naudojančios koduotės simbolis).
Vieno ar daugiau baitų seka sudaro žodį.

Informacijos matavime yra kartotiniai vienetai, kurių priešdėliai atitinka SI
sistemos matavimo vienetų priešdėlius, tačiau nėra 10n kartotiniai.

Dėl suderinamumo su SI sistema, siūloma taikyti 10n kartotinių sistemą, o esamos
pavadinimus keisti į „kibibaitas“, „mebibaitas“ ir t. t., tačiau kol kas toks
keitimas neišplito, jį dažniausiai taiko tik kietųjų diskų gamintojai, norėdami
parodyti didesnę, nei iš tiesų, diskų talpą.[reikalingas šaltinis]



https://lt.wikipedia.org/wiki/Antonio_Conte

Antonio Conte (g. 1969 m. liepos 31 d.) – buvęs Italijos futbolininkas, nuo
2005 m. dirbantis futbolo treneriu. Nuo 2011 iki 2014 m. jis vadovavo Juventus
klubui, o nuo 2014 iki 2016 m. – Italijos rinktinei.

Pasibaigus 2016 m. Europos futbolo čempionatui italas tapo Chelsea klubo
treneriu.

Savo kaip žaidėjo karjerą Conte pradėjo gimtojo Lečės miesto komandoje Lecce,
Serie A debiutuodamas 1985 m. Šioje komandoje per 89 rungtynes saugas pelnė
vieną įvartį. 1992 m. Conte persikėlė į Juventus ekipą. Kurį laiką italas buvo
komandos kapitonu, kol šią rolę perėmė Alessandro Del Piero. Iš viso šiame klube
Conte sužaidė 295 rungtynes.

Nuo 1994 iki 2000 m. Antonio žaidė Italijos vyrų futbolo rinktinėje, su kuria
sužaidė 20 rungtynių. Jis dalyvavo 1994 m. pasaulio futbolo čempionate ir
2000 m. Europos futbolo čempionate.

Baigęs futbolininko karjerą, Conte nuo 2005 m. dirbo trenerio asistentu Siena
ekipoje.

2006 m. liepos mėnesį italas buvo paskirtas Serie B lygos komandos Arezzo
vyriausiuoju treneriu. Tačiau dėl prastų rezultatų 2006 m. spalio 31 d. buvo
atleistas. 2007 m. kovo mėnesį klubas vėl pakvietė italą tapti šios komandos
treneriu. Tuo metu ekipa sugebėjo pelnyti penkias pergales iš eilės ir pakilti
iš paskutinės lygos vietos.

2007 m. pabaigoje antrai sezono pusei Antonio buvo paskirtas Serie B ekipos Bari
treneriu. Vėliau klubas sugebėjo pakilti į Serie A lygą.

2009 m. rugsėjo 21 d. treneris persikėlė į Atalanta BC klubą. Dėl nesėkmingų
klubo rezultatų treneris dažnai konfliktuodavo su komandos vadovais ir ekipos
sirgaliais. 2010 m. sausio 6 d. ekipai 0-2 pralaimėjus S.S.C. Napoli ekipai,
treneris tik policijos dėka sugebėjo per agresyvius sirgalius palikti stadioną.
Kitą dieną treneris pasitraukė iš šių pareigų.

2010 m. gegužės 9 d. AC Siena ekipa paskyrė Conte vyriausiuoju treneriu su
užduotimi padėti ekipai pakilti iš Serie B lygos. Klubui tai pavyko ir
2011–2012 m. sezone ji žais Serie A lygoje.

Po tokios trenerio sėkmės gegužės 22 d. Juventus F.C. sporto direktorius
Giuseppe Marotta pranešė, kad naujame sezone ekipos treneriu taps Antonio Conte.
Šiose pareigose italas pakeitė Luigi Del Neri.

2012 m. treneriui buvo skirtas „Trofeo Maestrelli“ apdovanojimas, kaip
geriausiam 2011/2012 m. Italijos treneriui.

Kitus du sezonus treneris sėkmingai vadovavo Juventus ekipai ir su ja tapo 3
kartus iš eilės Serie A čempionu. 2013-2014 m. sezoną komanda surinkusi 102
taškus pasiekė naują lygos rekordą.

Besiruošiant 2014–2015 m. sezonui treneris paskelbė apie savo pasitraukimą iš
komandos. Pasak oficialių pranešimų, tai buvo padaryta nesutarus su komandos
vadovybe dėl strategijos bei naujų komandos tikslų ateinantiems sezonams.

2014 m. rugpjūčio 14 d. A. Conte tapo naujuoju Italijos rinktinės treneriu,
sudaręs su federacija dvejų metų sutartį.

2016 m. Europos futbolo čempionate A. Conte nuvedė komandą iki ketvirtfinalio,
kuriame po baudinių serijos pralaimėjo Vokietijai. Po čempionato italas
atsisveikino su rinktine ir tapo „Chelsea“ klubo treneriu.

Euro 2012 metu buvęs Siena klubo futbolininkas Filippo Carobbio apkaltino A.
Conte dalyvavimu sutariant rungtynių rezultatus 2011 m. A. Conte advokatas ir
Juventus prezidentas Andrea Agnelli atmetė bet kokią galimybę dėl Conte
dalyvavimo šiame skandale.

2012 m. rugpjūčio 10 d. po tyrimo Italijos futbolo federacija paskelbė, kad
Juventus treneris A. Conte nušalintas nuo Serie A rungtynių 10 mėnesių už
informacijos nuslėpimą apie sutartas rungtynes Novara-Siena ir
AlbinoLeffe-Siena.

2012 m. rugpjūčio 11 d. laimėtą Italijos super taurę Juventus žaidėjai skyrė
treneriui Conte.

2012 m. rugpjūčio 22 d. Italijos teismas atmetė kaltinimus dėl Novara-Siena
rungtynių rezultato sutarimą, tačiau paliko galioti 10 mėnesių bausmę dėl
AlbinoLeffe-Siena rungtynių.

2012 m. spalio 6 dieną Italijos arbitražas sušvelnino 10 mėnesių bausmę iki 4
mėnesių.



https://lt.wikipedia.org/wiki/%C5%A0irdis

Širdis (lot. cor) – raumeninis, netaisyklingo kūgio formos, maždaug kumščio
dydžio tuščiaviduris vidaus organas, varantis kraują. Du trečdaliai širdies yra
kairėje, vienas trečdalis – dešinėje nuo vidurinės krūtinkaulio linijos.
Išilgine ašimi širdis pakrypusi įžambiai. Platesnis jos galas, vadinamasis
pagrindas (basis), nukreiptas atgal ir į viršų, o smailesnis – viršūnė (apex) –
atsukta žemyn, į kairę ir į priekį. Suaugusiojo širdies viršūnė yra ties penktu
tarpšonkauliu (vyrams – 1-2 cm žemiau kairiojo spenelio). Širdies padėtis
priklauso nuo žmogaus amžiaus (vaiko – aukščiau, senyvo – žemiau) ir kūno
sudėjimo (kresno – aukščiau, liekno – žemiau).

Suaugusio žmogaus širdis yra ~13 cm ilgio, 9 cm ir 7 cm storio; vyro širdis
sveria apie 350, moters – apie 300 gramų. Masė priklauso nuo žmogaus amžiaus,
fizinio išsivystymo ir veiklos pobūdžio. Žmogaus širdies raumuo vidutiniškai
susitraukia 60 kartų per minutę, 3 600 kartų per valandą, 1 314 000 kartų per
metus ir 91 980 000 kartų per gyvenimą.

Iš širdies pagrindo prasideda 6 stambios kraujagyslės, kuriomis atiteka arba
išteka iš širdies kraujas.

Dešinįjį skilvelį nuo prieširdžio skiria anga (ostium atrioventriculare
dextrum), kurios kraštuose tvirtinasi triburis vožtuvas (valva tricuspidalis),
kairįjį skilvelį nuo prieširdžio – dviburis (mitralinis) vožtuvas (valva
bicuspidalis). Burių konstrukcija neleidžia kraujui tekėti atgaline kryptimi.
Tarp skilvelių ir iš jų išeinančių arterijų dar yra pusmėnuliniai vožtuvai.
Pusmėnulinį vožtuvą sudaro trys audinio kišenės, o kiekviena kišenė savo forma
primena pusmėnulį. Plaučių pusmėnulinis vožtuvas išsidėstęs tarp dešiniojo
skilvelio ir plaučių arterijos. Aortos pusmėnulinis vožtuvas yra tarp kairiojo
skilvelio ir aortos.

Širdies vožtuvas yra jungiamojo audinio darinys, kilęs iš embrioninių
mezenchimos ataugų, vadinamų širdies vamzdeliais. Vožtuvų lapeliai, uždarantys
vožtuvą, yra labai ploni ir lankstūs, tačiau yra atsparūs didelėms apkrovoms.
Jie sudaryti iš 3 sluoksnių – fibrosa, ventricularis ir spongiosa. Šie
sluoksniai skiriasi tarpląstelinio užpildo komponentų (kolageno, elastino,
proteoglikanų ir kitų molekulių) kiekiu ir sandara. Širdies vožtuvų lapeliuose
yra dviejų pagrindinių tipų ląstelių: vožtuvų endotelinės ląstelės, dengiančios
vožtuvų lapelių paviršių, ir vožtuvų intersticinės ląstelės, daugiausiai
aptinkamos spongiosa sluoksnyje, tačiau randamos ir kituose. Vožtuvų lapeliuose
dar yra nedaug lygiųjų bei širdies skersaruožių raumenų ir nervinių ląstelių.

Širdį maitina dešinioji ir kairioji vainikinės arterijos (arteria coronaria
dextra, arteria coronaria sinistra). Jos atsišakoja nuo aortos pradžios, lyg
vainikai apsupa širdies sienas ir išsiraizgo įvairiose širdies struktūrose.
Dešinioji vainikinė arterija – leidžiasi tarp plaučių kamieno ir dešiniosios
ausytės ir suskyla į smulkesnes šakas, kurios aprūpina krauju dalį dešiniojo
prieširdžio ir skilvelio sienų. Kairioji vainikinė arterija – leidžiasi tarp
plaučių kamieno ir kairiosios ausytės. Ties vainikine vaga ji suskyla į priekinę
tarpskilvelinę ir apsukinę šakas, kurios aprūpina krauju likusią širdies dalį.

Širdis dirba cikliškai. Kiekvieną ciklą sudaro staigus susitraukimas – sistolė
(systole), kuri yra darbo fazė, ir ilgas atsipalaidavimas – diastolė
(diastole) – poilsio fazė. Pirma susitraukia prieširdžiai, po to – skilveliai.
Diastolės trukmė sąlygoja pulso greitį. Sveika širdis ramybėje susitraukia
(plaka) 60-80 k./min, naktį – rečiau; vaiko – visada dažniau. Plakimas greitėja
dirbant, karščiuojant, susijaudinus. Per parą širdis sutvinksi apie 100 000
kartų.

Tinkamą prieširdžių ir skilvelių susitraukimo seką sąlygoja širdies laidžioji
sistema, susidedanti iš tam tikrų raumens ląstelių, kurių vienos sukelia, o
kitos perduoda nervinį impulsą. jos sudaro mazgus ir pluoštus. Tuščiosios venos
sienoje prie angos į dešinį prieširdį yra sinusinis mazgas, dešinio prieširdžio
sienoje, prie triburio vožtuvo, – prieširdinis skilvelio mazgas.
tarpskilvelinėje pertvaroje – prieširdinis skilvelio pluoštas, kuris dalijasi į
kairę ir dešinę atšakas (kojytes) ir išsišakoja skilveliuose.

Sinusinis mazgas vadinamas širdies ritmo vedliu, nes sukelia susitraukimo
impulsą (ramybėje 60-80 k./min), sklindantį prieširdžiuose ir į prieširdinį
skilvelio mazgą, o iš jo – prieširdiniu skilvelio pluoštu ir šakomis –
skilveliuose. Smulkiausios pluošto šakelės perduoda impulsą gebančioms
susitraukti širdies raumenų ląstelėms. Širdies automatija tokia tobula, kad tam
tikromis sąlygomis širdis gali ilgai plakti atskirta nuo organizmo. Ši savybė
palengvina širdies persodinimą. Sinusinio mazgo ritmui sutrikus (aritmija),
širdis plaka lėtesniu prieširdinio skilvelio mazgo (40 k./min) arba prieširdinio
skilvelio pluošto (30 k./min) ritmu. Širdis gali plakti ne tik rečiau kaip 60
k./min (bradikardija), bet ir dažniau negu 90 k./min (tachikardija). Širdis
plaka tuo dažniau, kuo daugiau organizmui reikia kraujo (jame esančio deguonies)
ir kuo mažiau širdis jo išstumia per sistoles.

Širdis gali pati, t. y. be nervinių ar humoralinių veiksnių, reguliuoti savo
susitraukimo jėgą.

Heterometrinis mechanizmas: Kuo daugiau kraujo diastolės metu priteka į širdį,
tai tuo stipriau širdis susitraukia sistolės metu.

Homeometrinis mechanizmas. Suplūdęs kraujas dirgina po endokardu esančius
intramuralinius ganglijus, tuomet skatinamas kalcio jonų išmetimas iš
sarkoplazminio tinklo saugyklų.

Prieširdžių miokarde yra granulių, kurios gamina hormoną – prieširdžių
natriurezinį peptidą. Didėjant prieširdžiuose kraujo ir natrio kiekiui bei
hidrostatiniam spaudimui, juose dirginami tempimo bei Na+ jonams jautrūs
receptoriai ir intensyviau išsiskiria natriurezinis peptidas, kuris didina
natrio ir vandens ekskreciją inkstuose.

Širdies permušimai – priešlaikinis širdies susitraukimas. Širdies permušimai,
arba ekstrasistolės – tai dažniausiai pasitaikanti širdies aritmija
(neritmiškumas).

Širdies nepakankamumas (ŠN) – patologinė būklė, sindromas, kai širdies
skilveliai nebesugeba išstumti kraujo į mažąjį ar didįjį kraujotakos ratus. Tai
labai dažna patologija, ja serga apie dešimtadalis vyresnio amžiaus žmonių.
Klasifikuojamas įvairiai – ūminis ir lėtinis, kairiojo, dešiniojo ir abiejų
skilvelių, sistolinį ir diastolinį.

Miokardo infarktas – negrįžtamas širdies raumens ląstelių pažeidimas, širdies
smūgis, kurį sukelia užsitęsusi išemija (nutrūkęs aprūpinimas krauju ir
deguonimi). Tai viena dažniausių mirties priežasčių. Pastaruoju metu miokardo
infarktu suserga vis daugiau jaunų žmonių – daugėja pacientų vos perkopusių 30
metų.

Išeminė širdies liga – širdies raumens funkcijos sutrikimas, atsiradęs dėl
sumažėjusio aprūpinimo krauju. Gali būti ūminė ir lėtinė. Terminas „išeminė
širdies liga“ apima grupę skirtingų, bet dėl tos pačios priežasties (sumažėjusio
aprūpinimo arteriniu krauju) atsiradusių širdies būklių. Dažniausiai liga būna
lėtinė, bet gali būti ir ūminė. IŠL dažniausiai serga vidutinio ir vyresnio
amžiaus žmonės.

Prieširdžių pertvaros defektas (PPD)- patologinė anga prieširdžių pertvaroje,
kuri susiformuoja 4-5 nėštumo savaitę. Defektas būna centrinėje, viršutinėje
arba apatinėje pertvaros dalyje. PPD gali būti atskira širdies yda arba
nustatoma kartu su kitomis ydomis. Dažnai PPD vadinama atvira ovalioji anga,
kuri yra normali vaisiaus prieširdžių jungtis, reikalinga kraujotakai iki
gimimo. Vaisiui gimus ovalioji anga dažniausiai užsidaro pirmaisiais gyvenimo
mėnesiais, tačiau kartais išlieka atvira ilgesnį laiką.

Skilvelių pertvaros defektas (SPD)- patologinė anga skilvelių pertvaroje, dėl
kurios atsiranda jungtis tarp kairiojo ir dešiniojo skilvelių. Tai viena
didžiausių įgimtų širdies ydų. Defektas pertvaroje susiformuoja 4-8 nėštumo
savaitę.

Atrioventrikulinės pertvaros defektas (AVK)- širdies yda, kuriai būdingi
prieširdžių pertvaros bei skilvelių pertvaros defektai ir atrioventrikulinių
vožtuvų burių deformacijos. Ši yda sudaro 2-3 procentus visų širdies ydų. Apie
30-60 procentų būna esant Dauno sindromui. Būna ir berniukams, ir mergaitėms.

Atviras arterinis latakas (AAL)- likusi funkcionuojanti jungtis tarp aortos ir
plautinio kamieno. Dar vadinamas Botalo lataku. Nėštumo laikotarpiu šis latakas
yra būtinas vaisiaus kraujotakai. Tačiau po gimimo pakitus kraujotakai arterinis
latakas užsidaro per pirmąsias 10-18 valandų ir virsta arteriniu raiščiu.

Aortos koarktacija (AoKo)- tai patologinis aortos nusileidžiančiosios dalies
susiaurėjimas. Ši yda sudaro 5-8 procentus visų įgimtų širdies ydų. Berniukai
serga dažniau nei mergaitės. Yda gali būti atskirai viena, bet gana dažnai ji
būna kartu su kitomis širdies ydomis.

Aortos angos stenozė (AoS)- tai įgimtas aortos angos susiaurėjimas, trukdantis
kraujui ištekėti iš kairiojo skilvelio į aortą. Dažniausiai susiaurėjimas
susidaro dėl netinkamai išsivysčiusių aortos vožtuvo burių.

Plautinio kamieno stenozė ( plautinės arterijos stenozė PAS)- plautinio kamieno
susiaurėjimas, neleidžiantis kraujui nutekėti iš dešiniojo skilvelio į plaučių
arterijas.

Plaučių arterijos vožtuvo stenozė (PAVS)- plaučių arterijos vožtuvo angos
susiaurėjimas dėl netaisyklingai susiformavusio vožtuvo. Yda gali būti
izoliuota, taip pat dažnai ji būna su kitomis širdies ydomis ar organų
formavimosi ydomis.

Falo tetrada- sudėtinga širdies yda, kurią sudaro 4 komponentai: plautinio
kamieno susiaurėjimas, skilvelių pertvaros defektas, aortos žiočių atsivėrimas
dešiniau ir dešiniojo skilvelio hipertrofija. Tai pati dažniausia cianotinė
širdies yda, taip vadinama todėl, kad, neišsivysčius pertvarai tarp kraujo
cirkuliacijos ratų, deguonies neprisotintas kraujas patenka į sisteminę
kraujotaką, dėl to vaikų veidas, lūpos ir visa kūno oda būna melsvo atspalvio.

Stambiųjų kraujagyslių transpozicija- yda, kuriai esant stambiosios kraujagyslės
yra pasikeitusios vietomis, t. y. aorta prasideda dešiniajame skilvelyje, o
plautinis kamienas prasideda kairiajame. Dažniausiai yda būna izoliuota,
nesusijusi su genų ar chromosomų patologija.

Anomalus plaučių venų drenažas- yda, kuriai esant dalis arba visos keturios
plaučių venos atsiveria netaisyklingai. Normaliai keturios plaučių venos įteka į
kairįjį prieširdį ir atneša deguonies prisotinto kraujo, kuris vėliau
išstumiamas į kairįjį skilvelį ir į aortą. Esant šiai ydai plaučių venos įteka
ne į kairįjį, bet į dešinįjį prieširdį, viršutinę ir apatinę tuščiąsias venas ar
į vartų veną.

Kairiosios širdies hipoplazijos sindromas- ypač sunki įgimta širdies yda, kurią
sudaro neišsivystęs kairysis skilvelis, siaura kylančioji aorta, susiaurėjusi
nusileidžiančioji aorta, nefunkcionuojantys mitralinis ir aortos vožtuvai, gali
būti nutrūkęs aortos lankas.

Ebsteino anomalija- yda, kuriai būdingas netaisyklingas triburio vožtuvo burių
prisitvirtinimas. Esant šiai ydai triburis vožtuvas yra žemiau, prie dešiniojo
skilvelio sienelės ir sumažina jo ertmę.

Didžiausią informaciją apie širdies (raumens) funkcines savybes suteikia
metodai, registruojantys širdies biopotencialus. Širdies veiklos metu jie
užrašomi elektrokardiografu. Elektrokardiograma- (EKG) gaunama registruojant
širdyje plintančius elektrinius potencialus. Aktyvūs elektrodai tvirtinami ant
abiejų rankų ir ant kairiosios kojos, o neutralus – ant dešinės kojos.

EKG registruojami trys teigiami (P, R, T) ir du (Q, S) neigiami danteliai. P
dantelis rodo elektrinio impulso atsiradimą sinusiniame mazge ir jo plitimą
prieširdžiuose, R dantelis registruoja skilvelių sudirginimą, T dantelis –
skilvelių miokardo ląstelių repoliarizaciją (atsipalaidavimą). Registruojamas PQ
intervalas rodo laiką, per kurį sujaudinimas iš sinusinio mazgo išplinta į
prieširdžius ir pasiekia atrioventrikulinį mazgą. Normaliai tai užtrunka iki 0,2
s. QRS kompleksas atitinka skilvelių sudirginimą (susitraukimą) ir trunka iki
0,1 s. ST intervalas registruoja miokardo baigiamąją repoliarizaciją ir tai
trunka 0,3 s, T-P intervalas yra diastolės laikas.

Nervinė širdies veiklos reguliacija skatina arba slopina širdies susitraukimų
dažnį ir jėga. Tai reguliuoja vegetacinė nervų sistema. Simpatiniai nervai
(nervas), išskirdami adrenaliną per beta-adrenoreceptorius, greitina širdies
susitraukimų dažnį, jėgą, taip pat didina miokardo dirglumą ir laidumą.
Adrenalinas greitina depoliarizacija ir Ca jonų transportą į miokardo lasteles
(ląstelė). Simpatinės nervų sistemos aktyvumas didėja stresų metu, sunkiai
dirbant.

Humoralinę širdies veiklos reguliaciją atlieka adrenalinas, kuris per beta
adrenoreceptorius skatina širdies ritmą. Taip pat širdies darbą skatina hormonai
tiroksinas, gliukagonas ir kt. Acetilcholinas, sukeldamas hiperpoliarizaciją,
širdies darbą slopina.



https://lt.wikipedia.org/wiki/%C5%A0ar%C5%ABnas_Jasikevi%C4%8Dius

Šarūnas Jasikevičius (g. 1976 m. kovo 5 d. Kaune) – buvęs Lietuvos krepšininkas,
Kauno „Žalgirio“ vyriausiasis treneris. Dažnai tituluojamas vienu geriausiu visų
laikų Lietuvos, bei Europos įžaidėju.

Šarūnas Jasikevičius persikėlė į JAV jauno amžiaus, žaidė Pensilvanijos
mokykloje, Merilando universitete. Nors ir turėjo pasisekimą, jis nebuvo
pašauktas į NBA, todėl grįžo į Lietuvą.

Vieną sezoną (1998–1999 m.) žaidė Vilniaus „Lietuvos ryto“ komandoje ir su šia
komanda užėmė 2-ąją vietą LKL čempionate. Kitą sezoną (1999–2000 m.) praleido
Slovėnijoje, žaidė Liublianos „Olimpijos“ komandoje, su kuria laimėjo Slovėnijos
taurę, dalyvavo Slovėnijos lygos žvaigždžių dienoje, pripažintas Slovėnijos
lygos 1999–2000 m. sezono naudingiausiu žaidėju.

Su Lietuvos rinktine 2000 m. Olimpinėse žaidynėse Sidnėjuje iškovojo bronzos
medalį.

2000 m. persikėlė į Ispaniją, „Barselonos“ klubą, kur žaidė iki 2003 m. Laimėjo
2001 ir 2003 m. Ispanijos taurę ir čempionatą, bei laimėjo Eurolygą 2003 m. Taip
pat 2003 m. su Lietuvos rinktine laimėjo Europos čempionatą ir buvo pripažintas
naudingiausiu čempionato žaidėju.

2004 m. Atėnų Olimpinėse žaidynėse rungtynėse prieš JAV ekipą pelnė 28 taškus,
įmetė 7 tritaškius metimus iš 12. Ketvirtajame kėlinyje likus žaisti mažiau nei
trim minutėm įmetė tritaškį su pražanga. Po to pataikė dar du tolimus metimus ir
išplėšė pergalę rezultatu 94-90.

Vėliau persikėlė žaisti į Tel Avivo „Maccabi“ klubą, su kuriuo jis pelnė 2004 ir
2005 m. Izraelio krepšinio lygos čempionų vardus ir triumfavo Eurolygoje. 2005
m. išrinktas į geriausių Eurolygos žaidėjų penketą.

2005 m. Š. Jasikevičius persikėlė už Atlanto, kur „Indiana Pacers“ ekipos
gretose debiutavo stipriausioje pasaulio krepšinio lygoje – NBA.

2006 m. liepos mėnesį vedė izraelietę Linor Abargil, 1998 m. išrinktą „Mis
Pasaulis“.

2006–2007 m. sezoną Jasikevičius Indianos ekipoje sužaidė 37 rungtynes, aikštėje
išbūdavo po 18 minučių, per kurias vidutiniškai pelnydavo 7,4 taško ir atlikdavo
po 3 rezultatyvius perdavimus.

2007 m. sausio 17 d. „Golden State Warriors“ ir „Indiana Pacers“ sutarė dėl 8
žaidėjų mainų, kurių metu kartu su dar trimis „Pacers“ žaidėjais perėjo į
„Warriors“ komandą.

Pasibaigus 2007 m. NBA sezonui, Šarūnas pareiškė ieškosiąs kitos komandos, bet į
Europą grįžti nesiruošia, nes nori įrodyti, kad gali žaisti 82 ir daugiau
rungtynių per sezoną NBA.

Visgi 2007 m. rugsėjo mėnesį Šarūnas Jasikevičius pasirašė dvejų metų 7 milijonų
eurų vertės kontraktą su Eurolygos čempionų Atėnų „Panathinaikos“ klubu, ir nors
Eurolygos laimėtojų vardo apginti nepavyko, tačiau krepšininkas su komandos
draugais triumfavo tiek Graikijos taurės varžybose, tiek nacionaliniame
čempionate.

2007 m. Europos krepšinio čempionate Ispanijoje su Lietuvos vyrų krepšinio
rinktine iškovojo bronzos medalius, vidutiniškai atlikdamas 5,6 rezultatyvių
perdavimų per rungtynes.

2008 m. krepšininkui suteikta garbė nešti Lietuvos vėliavą Pekino olimpinių
žaidynių atidarymo ceremonijoje.

2009 m. ketvirtą kartą tapo Eurolygos čempionu su Atėnų „Panathinaikos“ klubu.
Finalo rungtynėse pelnė 10 taškų, atkovojo 4 kamuolius, atliko 4 rezultatyvius
perdavimus.

2010 m. lapkričio 16 d. sudarė vienerių metų kontraktą su Vilniaus „Lietuvos
ryto“ klubu. Tačiau komandai patekus į Eurolygos antrąjį etapą pasinaudojo
sutartyje numatyta išlyga ir persikėlė į Stambulo „Fenerbahçe“.

2011 m. liepos 13 d. oficialiai paskelbė, kad užsivilks Lietuvos krepšinio
rinktinės marškinėlius Lietuvoje vyksiančiame 2011 m. Europos krepšinio
čempionate. 2011 m. rugsėjo 23 d. sudarė vienerių metų kontraktą su Atėnų
„Panathinaikos“ klubu.

2012 m. liepos 25 d. pasirašė 1+1 kontraktą su Ispanijos Barselonos „Barcelona“
klubu.

2013 m. rugsėjo 26 d. pasirašė vienerių metų kontraktą su Kauno „Žalgirio“
klubu.

2014 m. rugpjūčio 9 d. oficialiai tapo Kauno „Žalgirio“ trenerio Gintaro Krapiko
asistentu.

2016 m. sausio 9 d. pasitraukus Gintarui Krapikui tapo Kauno „Žalgirio“ vyr.
treneriu.



https://lt.wikipedia.org/wiki/%C4%8Ce%C4%8D%C4%97nija

Čečėnijos Respublika (čeč. Нохчийн Республика=Noxçiyn Respublika; rus. Чеченская
Республика) – Rusijos Federacijos respublika Kaukaze. 1,1 mln. gyventojų (2005).

Rusijoje įvykus revoliucijai, Čečėnija tapo Tarybų Sąjungos dalimi. XX a.
ketvirto dešimtmečio pabaigoje Čečėnija buvo sujungta su Ingušija, sukuriant
Čečėnijos-Ingušijos autonominę respubliką. XX a. penktame dešimtmetyje čečėnai
sukilo prieš tarybinę valdžią ir už tai buvo represuojami: prasidėjo čečėnų
žudymai, deportacijos. Daugiausiai čečėnų buvo deportuota į Kazachstano dykumas
ir Sibirą. Prieš čečėnus buvo vykdomas genocidas, kurį pripažįsta Europos
Parlamentas . Stalinas čečėnus kaltino padedant vokiečiams II Pasaulinio karo
metu, įrodyta, kad čečėnų partizanai kariavo su vokiečiais prieš TSRS
kariuomenę. Čečėnams buvo leista grįžti į Tėvynę tik 1956 m., kai Nikita
Chruščiovas pradėjo destalinizaciją. Čečėnija buvo rusifikuojama ir vėliau. Nuo
pat 1956 m. gyventojai buvo reikalaujami mokėti rusų kalbą. Žlugus Tarybų
Sąjungai, t. y. 1991 m. čečėnų lyderių grupė paskelbė nepriklausomą Ičkerijos
čečėnų respubliką tačiau jos tarptautinė bendruomenė niekada nepripažino ir po
Antrojo Čečėnijos karo respublika buvo likviduota. Tik 1993 m. Rusijos
prezidentas Jelcinas nusprendė pradėti karą ir atstatyti regiono okupaciją. 1
karas truko beveik 3 metus, Rusijai pasidavė spaudimui ir išvedė kariuomenę iš
Čečenijos 1996 m.

Ičkerijos-Rusijos konfliktas – karinis konfliktas tarp nepriklausomybės
siekusios Ičkerijos Čečėnų Respublikos ir Rusijos Federacijos.

Pagal 2004 m. duomenis, Čečėnijoje buvo ~1,1 mln. gyventojų. Pagal 2002 m.
atliktą gyventojų surašymą, čečėnai sudarė 93,5 % populiacijos. Rusai sudarė
3,7 %, kumykai – 0,8 %, ingušai – 0,3 % gyventojų.



https://lt.wikipedia.org/wiki/Vilhelmo_kanalas

Vilhelmo kanalas (arba Klaipėdos kanalas) – 1863–1873 m. prancūzų karo belaisvių
rankomis iškastas kanalas, tiesiogiai sujungęs Klaipėdos uostą ir Miniją (o per
ją ir su Nemunu), šitaip aplenkiant Kuršių marias. Kanalo ilgis 25–27 km, plotis
28–30 m, vidutinis gylis 1,7 metro.

Kanalo pradžia yra ties Lankupiais, kur kanalas atsišakoja iš Minijos, tada eina
į šiaurės vakarus, pro Dreverną, galiausiai pasiekia Klaipėdą, kur susijungia su
Malkų įlanka ties konteinerių terminalu ir „Vakarų laivų gamykla“. Yra
hidrogeologinis draustinis.

Kanalą buvo planuojama tiesti dar XVIII a. viduryje, tačiau dėl finansinių
sunkumų projektas atidėtas. Tuo metu Nemunu į Klaipėdą buvo plukdoma vis daugiau
medienos, o vėjuotoje Ventės rago akvatorijoje neretai sieliai būdavo išblaškomi
ir dėl to medienos pirkliai patirdavo nemažų nuostolių. Siekiant apeiti
Kuršmares ir nuspręsta Miniją ties Lankupiais sujungti su Klaipėdos uostu.

Kanalas pradėtas tiesti 1863 m., darbai truko apie 10 metų. Vandens lygio
skirtumams pašalinti kanalo pradžioje pastatytas šliuzas (Lietuvos technikos
paminklas). 1902–1904 m. kanalo krantai sujungti dešimčia lengvų metalinių
tiltų.

Kanalas pavadintas tuometinio Vokietijos kaizerio Vilhelmo I vardu. Kasant
kanalą daug prancūzų karo belaisvių žuvo, todėl jiems pastatytas paminklas prie
kanalo žiočių.



https://lt.wikipedia.org/wiki/Vaistinis_kietis

Vaistinis kietis arba peletrūnas (lot. Artemisia dracunculus, angl. Tarragon,
vok. deutscher Estragon) – astrinių (Asteraceae) šeimos kiečių (Artemisia)
genties augalas.

Daugiametis žolinis 60-150 cm aukščio augalas. Stiebas tiesus, lapai ilgi,
ištisiniai, viršūnėje su trumpais dygleliais. Graižai rutuliški. Siaurame
šluoteliniame žiedyne susitelkę balsvi smulkūs žiedai. Žydi liepos – rugpjūčio
mėn.

Dėl kvapo, kurį sukelia eteriniai aliejai, šviežia ir džiovinta kiečio žolė nuo
seno vartojama kaip prieskonis. Dedama į daržovių ir mėsos patiekalus,
gardinamos sriubos. Prancūzų virtuvėje jis derinamas su vištiena, lazanija,
žuvies ir kiaušinių patiekalais, švieži ūgliai taip pat dedami į actą, kad
suteiktų jam aromatą.

Vaistinį kietį ypač mėgsta Kaukaze, arabų, rusų, armėnų ir persų kalbomis jis
vadinamas tarchun (թարխուն, tariama [tarˈxuːn]; Тархун), nuo šio pavadinimo
kilęs ir gaiviojo gazuoto ryškiai žalios spalvos gėrimo „Tarchun“, gaminamo iš
vaistinių kiečių cukrinio užpilo, pavadinimas.

Šio augalo lotyniškas pavadinimas kilęs iš senovės graikų žolininko ir
farmakologo Pedanius Dioscorides, parašiusio knygą apie vaistinius augalus. Tuo
metu buvo tikima, kad augalo išvaizda atspindi galimus jo panaudojimo būdus. Dėl
serpentino šaknies formos buvo manoma, kad kietis gali išgydyti gyvačių
įkandimus. Iš čia kilo graikiškas kiečio pavadinimas drakon, arabiškas tarkhum
(mažas drakonas), lotyniškas dracunculus (mažas drakonas).

Liaudies medicinoje vartojamas kaip šlapimą varanti priemonė. Ideali priemonė
pirties procedūrų metu, įdedama į vantas. Skleidžia malonų kvapą.

Kietyje yra flavonoido Apigenino pasižyminčio antivėžiniu veikimu. Kietis padeda
sužadinti apetitą, gerina virškinimą, vartojamas kaip vaistas nuo vidurių
pūtimo. Skystu ekstraktu gydomas lėtinis gastritas su pakitusia skrandžio sulčių
sekrecija. 1-2 valgomieji šaukštai ekstrakto, išgerti 15-20 min. prieš valgį,
padeda normalizuotis skrandžio sulčių rūgštingumui.

Šaknų degtinės antpilas XIX a. buvo vartojamas kaip raminantis ir traukulius
slopinantis vaistas. Duodamas nuo epilepsijos, spazminių traukulių.

Rusijoje ir Kaukaze žolę vartojo nuo vandenės ir skorbuto. Iki šiol juo gydoma
avitaminozė.



https://lt.wikipedia.org/wiki/Vaistinis_%C5%A1alavijas

Vaistinis šalavijas (angl. Salvia officinalis) – notrelinių (Lamiaceae) šeimos
puskrūmis, kilęs iš Viduržemio jūros regiono.

Augalas žolinis, daugiametis, 50-100 cm aukščio. Stiebas šakotas, keturbriaunis,
apačioje sumedėjęs. Lapai priešiniai, pailgi, raukšlėti, apatinė pusė pilkšvai
žalia. Žydi birželio-liepos mėnesiais smulkiais, mėlynai violetiniais žiedais.
Vaisiai – apvalūs, juodi riešutėliai, subręstantys rugsėjo mėnesį. Augalas
dauginasi sėklomis.

Vaistinis šalavijas nuo seno daugelyje kraštų naudojamas kaip vaistinis augalas.
Jo lapuose yra natūralaus antibiotiko salvino, lemiančio antiseptines augalo
savybes. Lapų nuoviras skatina skrandžio ir kasos sekrecijos liaukų veiklą,
dezinfekuoja, slopina uždegimus. Juo gydoma angina, chroniški tonzilitai,
kvėpavimo ligos, burnos pažeidimai, radikulitas, osteoporozė, stomatitas, odos
pažeidimai, plaukų slinkimas ir kt. Šaknų preparatai vartojami sergant
reumatoidiniu artritu, mastitu, dismenorėja, limfmazgių uždegimais. Pakilus
kraujospūdžiui, sumažinti jį galima pakvėpavus sausų šalavijo lapų aromatu.



https://lt.wikipedia.org/wiki/Sta%C4%8Diatikyb%C4%97

Ortodoksinė krikščionybė, stačiatikybė (gr. Oρθοδοξία – tikratikystė) –
krikščionių ortodoksų Bažnyčios mokymo visuma, antra pasaulyje ir Lietuvoje
pagal tikinčiųjų skaičių krikščionybės kryptis.

Istoriškai ortodoksų krikščionybė susiformavo Romos Imperijos rytuose
(Palestinoje, Antiochijoje, Graikijoje) iš Jėzaus Kristaus ir apaštalų mokymo,
iki didžiosios schizmos sudarė vieną Bažnyčią kartu su dabartiniais katalikais.

Krikščionių ortodoksų tikėjimas turi du šaltinius – Šventąjį Raštą (50 Senojo
Testamento ir 27 Naujojo Testamento knygos) ir Šventąją Tradiciją, kurią sudaro
apaštalų mokymas, 7 Visuotiniai Bažnyčios susirinkimai, Bažnyčios Tėvų mokymas,
kanonai. Išpažįsta Nikėjos-Konstantinopolio tikėjimo simbolį.

Ortodoksų Bažnyčia – tai vietinių, autokefalinių bažnyčių bendruomenė, kurias į
vieną vienija eucharistinis bendravimas.

Ortodoksų maldos namai yra vadinami šventyklomis (gr. ναός) arba bažnyčiomis
(gr. εκκλησία), lietuvių kalboje paplitęs skolinys iš rusų kalbos „cerkvė“ (rus.
церковь – bažnyčia). Didesni pastatai yra vadinami katedromis arba soborais (gr.
καθεδρικός ναός, rus. кафедральный собор).

Pasak ortodoksų teologijos, Bažnyčia kaip šventas, visuotinis ir apaštališkas
darinys įkurta Švč. Trejybės sekminių, (gr. πεντηκοστή) dieną, kai Šventoji
Dvasia nužengė ant apaštalų (Apd 2, 41-47). Nuo to laiko egzistuoja apaštališkos
tradicijos perėmimas, realizuojamas per rankos pridėjimo (chirontijos) slėpinį:
vykdyti slėpinių (sakramentų) ir Eucharistijos šventimą gali tik žmogus, priėmęs
chirontiją. Pirmąją chirontiją galėjo vykdyti tik apaštalai, o po apaštalų – tik
vyskupai, priėmę chirontiją iš apaštalų, po to – tik vyskupai, priėmę chirontiją
iš vyskupų, priėmusių chirontiją iš apaštalų ir t. t. Kitaip tariant, bet koks
kunigo įšventinimas vyksta perduodant apaštalų vykdytą rankos pridėjimą.

Apaštalų ir jų pasekėjų skelbiama krikščionybė iš Palestinos išplito visoje
Romos Imperijoje. Netrukus atsiradus kitiems judėjimams, skelbusiems save
Kristaus mokymu (tokiems kaip gnosticizmas, arijonizmas, nestorianizmas),
norėdama nuo jų atsiriboti, Bažnyčia pasivadino „ortodoksų“ („tikrojo tikėjimo“,
„teisingo šlovinimo“), savo mokymą vadino „ortodoksija“ (lietuviškas terminas
„stačiatikybė“ atsirado Lietuvos netikinčiųjų tarpe, atspindi liaudišką tikėjimo
sampratą: esą katalikai sėdi, o stačiatikiai garbina Dievą stovėdami

Ortodoksinis mokymas buvo tikslinamas Visuotiniuose Bažnyčios susirinkimuose.
Ortodoksai visuotiniais pripažįsta 7 susirinkimus, įvykusius iki schizmos.

Skirtingai nei katalikybėje, Ortodoksų Bažnyčioje nėra vienos bažnyčios galvos
(gr. κεφαλή), kuri galėtų kalbėti visos bažnyčios vardu (plg. popiežiaus
kalbėjimas ex cathedra). Bažnyčios katalikiškumas yra suvokiamas kaip
visuotinumas ir vienybė bendrame eucharistijos šventime, t. y. katalikiškumas
realizuojamas ne tiek per hierarchiją, o eucharistijos šventimo metu. Kiekviena
tikinčiųjų bendrija, galinti būti savarankiška, yra skelbiama autokefaline, t.
y. visiškai savarankiška ir neatskaitinga jokiai aukštesnei hierarchijai
(autokefaliją suteikia jau egzistuojančios autokefalinės Bažnyčios). Tačiau
kartu visi savarankiškų bendrijų nariai sudaro vieną bendruomenę, vieną
Bažnyčią.

Šiuo metu yra 3 valstybės, kurios pripažįsta ortodoksų tikėjimą kaip oficialią
valstybinę religiją: Graikija, Suomija (kartu su liuteronybe) ir Gruzija.

Ortodoksinė krikščionybė padarė didelę įtaką Lietuvos Didžiosios Kunigaikštystės
kultūrai – iki unitų paplitimo LDK, ortodoksinė krikščionybė buvo populiariausia
religija šioje šalyje, o senoji bažnytinė slavų kalba ir priėmus katalikybę liko
viena iš oficialių LDK kalbų.

Istoriškai ortodoksų krikščionybė Lietuvą pasiekė daug anksčiau, nei katalikybė
. X amžiaus pabaigoje tuomet dar nesusiformavusios Lietuvos valstybės
teritorijoje Konstantinopolio patriarchatas įsteigė Polocko ir Mozyrės
vyskupijas, pavaldžias Kijevo metropolijai. Archeologiniai duomenys rodo, jog
XII a. ortodoksija buvo išplitusi Nemuno, Vilnelės, Dauguvos, Pripetės upių
baseinų teritorijoje

XII–XIII amžiuje nemažai lietuvių kunigaikščių buvo priėmę ortodoksiją, tarp jų
paminėtini vyriausias Mindaugo sūnus Vaišelga, įsteigęs Laurušavo vienuolyną,
Pskovo kunigaikštis Daumantas (galimai irgi Mindaugo sūnus žr. Daumantas (Ldk)),
kuris Ortodoksų Bažnyčioje pripažintas šventuoju, taip pat Lietuvos Didysis
Kunigaikštis Švarnas.

Apie 1291–1300 metus Konstantinopolio patriarchato pavedimu įkurta Lietuvos
Metropolija. Būtent Lietuvos metropolitas (gr. μητροπολίτης Λιτβων) palaimino
Gediminą būti Lietuvos Didžiuoju Kunigaikščiu.

XIV amžiujе didėjo konkurencija tarp Maskvos kunigaikštystės ir LDK dėl rusų
žemių suvienytojos statuso. 1375 metais Kiprianas paskelbtas metropolitu Kijevo,
Lietuvių ir Rusų, atsirado įtampa tarp Maskvos ir Vilniaus, abi kunigaikštystės
norėjo turėti atskirą metropoliją. Nuo 1378 iki 1458 metų abi valstybės
priklausė Kijevo ir Visos Rusios metropolijai, su centru Lietuvoje, toliau
Lietuvos metropolitai titulavosi Kijevo, Galicijos ir Visosios Rusios
metropolitais, o 1461 metais atskirtos Maskvos metropolijos vadovas titulavosi
Maskvos ir Visos Rusios metropolitu.

1054 metais įvykusi schizma tarp katalikų ir ortodoksų šias jas supriešino.
Santykiai ypač pablogėjo po IV Kyžiaus žygio 1204 metais, kai kryžiuočiai užėmė
ir nusiaubė Konstantinopolį. Lietuvos kunigaikštis Vytautas siekė suvienyti
krikščionių jėgas kovoje su musulmonais, skatino derybas. 1438 metais Bažnyčios
pasirašė Florentijos uniją, tačiau katalikai Konstantinopolio karine jėga
neparėmė ir 1453 metais Bizantiją užkariavo Osmanų Imperija.

1589 metais Konstantinopolio patriarchatas suteikė Maskvos metropolijai
autokefaliją. Maskvos metropolija tapo patriarchija.

1596 metais Kijevo, Galicijos ir Visos Rusios metropolitas, pavaldus
Konstantinopolio patriarchui, pasirašė Bresto uniją ir prisijungė prie Katalikų
Bažnyčios, o su tuo nesutikę tikintieji 24 metams liko be metropolito. 1620
metais vėl paskirtas Konstantinopoliui pavaldus metropolitas. 1686 metais
Konstantinopolio patriarchas perdavė Kijevo metropoliją Maskvos patriarchato
pavaldumui.

Dalis buvusios Lietuvos metropolijos teritorijos 1923 buvo gražinta
Konstantinopoliui kaip Lenkijos Ortodoksų Bažnyčia ir 1925 metais jai suteikta
autokefalija.

Šiuo metu Vilniaus ir Lietuvos vyskupija yra Maskvos patriarchato dalis. Šiam
patriarchatui autokefaliją 1589 m. suteikė Konstantinopolio patriarchas.

Lietuvoje yra daugiau nei 55 cerkvės (žr. Lietuvos cerkvės). Didžiausias
krikščionių ortodoksų tikėjimo centras Lietuvoje yra Vilniaus Šv. Dvasios
vienuolyno bažnyčia, kurioje palaidoti šventųjų Vilniaus kankinių palaikai. Ypač
vertinga laikoma Dievo Motinos ikona, beveik 400 metų (apie 1530–1915) gerbta
Surdegio ortodoksų vyrų Šv. Dvasios vienuolyne, dabar esanti Pskovo (Rusija) Šv.
Didžiojo kunigaikščio Aleksandro Neviškio šventykloje ir Kauno Apreiškimo
cerkvėje.

Daugumoje Lietuvos parapijų šiuo metu, kaip ir slaviškose valstybėse,
liturgijoje naudojama bažnytinė slavų kalba. Tačiau yra žinoma, kad anksčiau
liturgija vykdyta lietuviškai .

Nuo 2005 m. Vilniaus Šv. kankinės Paraskevės cerkvėje sekmadieninais, 9 valandą
ryto, Liturgija vėl vyksta lietuvių kalba.

Ortodoksų Bažnyčios mokymas turi du šaltinius – Šventąjį Raštą ir Šventąją
Tradiciją. Šventoji Tradicija – tai „Šventosios Dvasios gyvenimas Bažnyčioje“.
Šventoji Tradicija yra antlaikiška, tai yra tikėjimo praktika, kurios pats Jėzus
Kristus išmokė apaštalus ir kurios apaštalai mokė kitus.

Nemažiau svarbus mokymas apie mistinį Kristaus pribuvimą (gr. παρουσία) šiame
pasaulyje. „Kur du ar trys susirinkę mano vardu, ten ir aš esu tarp jų“ (Mt 18,
20). Bažnyčia yra pats Kristus šiame pasaulyje. Bažnyčia – tai bendruomenė,
susidedanti iš ištikimųjų tikinčiųjų ir dvasininkų, kurie kartu sudaro Kristaus
kūną. Todėl pati Bažnyčia yra niekada neklystanti, nors jos nariai (nesvarbu, ar
paprasti tikintieji, ar aukščiausi dvasininkai – patriarchai) gali nupulti į
ereziją.

Aukščiausias krikščionių ortodoksų tikslas – dievėjimas (gr. theosis, teozė),
šventumas.

Teozė yra pasiekiama per šventą gyvenimą Kristuje, t. y. dalyvavimą Slėpiniuose
(arba Paslaptysе, gr. Mysteria), nenutrūkstamą maldą ir askezę.

Tai, kas Vakaruose tradiciškai vadinama „sakramentais“, Ortodoksų Bažnyčioje yra
vadinama „Šventaisiais Slėpiniais“ (gr. mysterion). Slėpiniai laikomi Dievo
įsteigta priemone, padedančia siekti teozės. Tikslus Slėpinių skaičius
nenustatytas bei neapribotas, tačiau dėl protestantizmo plitimo Vakarų Europoje,
ortodoksų katekizmuose nuo XVII amžiaus išskiriami septyni slėpiniai: krikštas,
patepimas mira (sutvirtinimas), atgaila, ligonio patepimas, eucharistija,
santuoka, kunigystė (chirontija). Skirtingai nei katalikybėje, vienas ir tas
pats tikintis turi galimybę priimti visus Slėpinius, nes kunigystė yra
suderinama su santuoka. Kitas skirtumas – patepimas mira (sutvirtinimas)
teikiamas iškarto po krikšto (praktiškai tėra daroma kelių minučių pertrauka).
Tikima, jog krikštas nuplauna nuodėmes, o patepimas mira, kurį Apaštalų Darbų
knygoje iš pradžių keitė apaštalo rankos pridėjimas, suteikia žmogui Šventosios
Dvasios dovanas, todėl laikomasi Naujojo Testamento praktikos ir šie du
slėpiniai teikiami kuo greičiau vienas po kito.

Krikščionių ortodoksų gyvenimo centre – Eucharistijos (gr. eucharistia –
dėkojimas), arba švč. Komunijos Slėpinys, įsteigtas paties Jėzaus Kristaus.
Eucharistija yra Dieviškosios Liturgijos proceso kulminacija. Tikima, jog
liturgijos metu Šventosios Dvasios veikimu duonoje ir vyne įsikūnija pats
Kristus, ir duonos bei vyno pavidalu tikintieji priimama tikrą Kristaus Kūną ir
Kraują, taip tapdami su juo viena.

Ortodoksų asketizmas – žmogaus valios siekis žygdarbiais artėti dieviškosios
malonės įgijimo link . Dieviškoji malonė yra išgelbėjanti, išgydanti,
perkeičianti bei atnaujinanti žmogaus prigimtį, paveiktą nuodėmingojo nuopuolio.
Asketizmas yra intensyvios pastangos gauti Šventosios Dvasios malonę kaip
išganymo ir Dangaus Karalystės sąlygą.

Puikus ortodoksinio gyvenimo pavyzdys – vienuolių hesichastų tradicija, kurios
esmė – nenutrūkstama malda tyloje. Pasak vienuolių, praktikuodamas tokią maldą
žmogus gali imti regėti (theoria) Dievo veikimą (energeia). Šventųjų žinojimas
apie Dievą įvardijamas terminu „gnosis“. Hesichasto gyvenimas – atsiskyrėliškas
(pasaulio atžvilgiu) ir kontempliatyvus. Gausiausias šaltinis, aprašantis
hesichastų teoriją ir praktiką yra „Philokalia“ (liet. „Gėrio meilė“), rinkinys,
kurį sudaro įvairių autorių IV–XV amžių tekstai. Nors terminas „hesichazmas“
siejamas visų pirma su vienuolyste, nederėtų pamiršti, jog šventumas yra
kiekvieno ortodokso siekinys.

Gavęs Šventosios Dvasios malonę ir jos perkeistas krikščionis tampa palaimingu
(palaimingumas – gr. μακαρισμός, slav. блаженство). Mato Evangelijoje nurodomi
devyni palaimingumo įsakymai (Mt 5, 3-11):

Dėl šio gyvo santykio su Dievu ir tiesioginio Dievo patyrimo akcentavimo
krikščionių ortodoksų teologijai būdingas neigiamas nusistatymas kraštutinio
racionalizmo, scholastikos, bandymų racionaliai išaiškinti tikėjimą atžvilgiu.
Ortodoksų teologija apibūdinama kaip „empirinė teologija“, nes centrinę vietą
joje užima betarpiškas tikinčiojo mistinis patyrimas ir šventųjų liudijimai.

Stačiatikių Bažnyčios yra savarankiškos. Kiekviena iš jų yra autokefalinė,
vadovaujama renkamo vadovo, hierarchija skiriasi priklausomai nuo įvairių
istorinių sąlygų, kuriomis Stačiatikių Bažnyčios vystėsi. Šalia autokefalinių
bažnyčių, kurios juridiniais ir dvasiniais klausimais yra visiškai
nepriklausomos yra ir autonominės bažnyčios, kurios savarankiškai tvarko
didžiąją dalį vidaus klausimų, tačiau yra priklausomos nuo autokefalinių
bažnyčių.

Celibatas nevienuolių kunigų yra laisvai pasirenkamas, tačiau, jei kunigas
nusprendžia vesti, tai privalo padaryti iki subdiakonato šventimų. Jei diakonas
ar kunigas lieka našlys, tokiu atveju antrą kartą vesti negali: jis automatiškai
lieka celibatininku arba gali duoti vienuoliškus įžadus.

Ortodoksų Bažnyčioje yra švenčiama „Dieviškoji liturgija“ (gr. θεία λειτουργία).

Liturginė kalba priklauso nuo regiono. Graikijoje naudojama koinė graikų kalba,
Gruzijoje – senoji gruzinų kalba, slavų kraštuose naudojama bažnytinė slavų
kalba ir t. t.

Dauguma autokefalinių bažnyčių atmeta katalikų popiežiaus Grigaliaus XIII-ojo
inicijuotąkalendoriaus reformą ir tebenaudoja Julijaus kalendorių. Dėl to
stačiatikių religinių švenčių datos pasaulietiniame kalendoriuje nėra pastovios.
Stačiatikiai Kalėdas švenčia sausio 7 d., o ne gruodžio 25 d. (iki 1900 m. tai
buvo sausio 6 d., o po 2100 m. bus sausio 8 d.). Dėl Velykų datos skaičiavimo
metodikos katalikų ir stačiatikių Velykų data kartais sutampa, kartais skiriasi
visu mėnesiu (stačiatikių Velykos gali būti balandį arba gegužę, tačiau niekada
nebūna kovą).

Bizantiškai misiologijai būdingas „trikalbės erezijos“ smerkimas, pasak kurios
Šventasis Raštas ir Liturgija gali būti tik lotynų, graikų ir hebrajų kalbomis.
Krikščionių ortodoksų misionieriai nuo ankstyvųjų laikų savo darbą pradėdavo
rašybos sistemos kūrimu ir šventųjų tekstų vertimu į vietinę kalbą. Taip
atsirado kirilica, senoji gruzinų kalba ir t. t.

Krikščionių ortodoksų Bažnyčios istorijoje nebuvo Vakarų protestantizmo bei
reformacijos/kontrreformacijos judėjimų analogų. Atskilimai dažniausiai būdavo
smulkūs ir vyko ne dėl teologinių klausimų, o dėl politinių-administracinių
problemų (dalies dvasininkų noras savavališkai paskelbti autokefaliją, kaip,
pavyzdžiui, atskilusių Ukrainos bendruomenių atveju, arba dalies tikinčiųjų
įsikibimas į vietinius papročius, nesusijusių su ortodoksine dogmatika, kaip
sentikių atveju).

Kertinis ortodoksų ir katalikų dogmatikos skirtumas yra filioque klausimas.
Krikščionių ortodoksų teigimu, Šventoji Dvasia kyla iš Tėvo, o tie, kurie
teigia, jog ir iš sūnaus (t. y., visų pirma, katalikai) nėra tikrojo tikėjimo,
nes savo pataisymais iškraipo Nikėjos-Konstantinopolio tikėjimo išpažinimą.

Šiuo metu beveik visos autokefalinės Bažnyčios yra tarpkonfesninės Pasaulio
bažnyčių tarybos, sukurtos 1961 m., narės. Taip pat jos dalyvauja ekumeniniame
dialoge su katalikų ir anglikonų bažnyčiomis.



https://lt.wikipedia.org/wiki/Renesansas

Renesansas (pranc. Renaissance, it. Rinascimento – atgimimas) – Europos
laikotarpis nuo XIV iki XVII amžiaus), laikomas perėjimu iš viduramžių į Naujųjų
laikų istoriją. Renesansas prasidėjo kaip kultūrinis judėjimas Italijoje
vėlyvaisiais viduramžiais, vėliau išplito po visą Europą.

Renesanso intelektualinis pagrindas buvo jo paties suformuota humanizmo versija,
sukurta iš naujo atradus klasikinę graikų filosofiją, pvz., Protagoro, kuris
sakė, kad "Žmogus yra visa ko matas". Renesanso humanizmas akcentavo
antropocentrizmo, individualizmo, tikėjimo mokslo pažangą, kritinio mąstymo
vertybes. Šis naujasis mąstymas reiškėsi mene, architektūroje, politikoje,
moksle ir literatūroje. Ankstyvaisiais pavyzdžiais gali būti laikomas
perspektyvos atsiradimas aliejinėje tapyboje ir atnaujintos žinios kaip naudoti
betoną. Kaip kultūrinis judėjimas Renesansas apėmė lotynų ir vietinių kalbų
literatūros suklestėjimą, klasikinių šaltinių naudojimą švietime. Politikoje
Renesansas prisidėjo prie diplomatijos konvencijų susiformavimo, moksle - prie
išaugusio dėmesio stebėjimui ir indukciniam mąstymui. Nors metalinių spausdinimo
presų išradimas paspartino idėjų sklaidą Europoje XV a. pabaigoje, Renesanso
idėjos neišplito tolygiai.

Paprastai sutariama, kad Renesansas prasidėjo Florencijoje XIV a. Kodėl
Renesansas atsirado Florencijoje yra įvairių teorijų. Jos atkreipia dėmesį į
įvairius faktorius - socialinę tų laikų Florencijos sanklodą ir jos specifiką,
politinę struktūrą, dominuojančios Medičių šeimos patronažą. Kiti pagrindiniai
Renesanso centrai šiaurės italijoje buvo miestai-valstybės Venecija, Bolonija,
Milanas ir galiausiai Roma.

Rinascita arba rinascimento (italų k. – atgimimas) sąvoką 1550 m. meno
istorijoje vienas pirmųjų panaudojo italų menininkas ir menininkų biografas
Giorgio Vasari, siekdamas „naująjį meną“ atskirti nuo gotikos ir bizantinio
stiliaus. Apie florentietį tapytoją Giotto G. Vasari rašė: „<...> Kai gera
tapyba ir visa, kas su ja susiję, tiek metų gulėjo palaidota po karo
griuvėsiais, tik jis vienas [Giotto], nors ir buvo gimęs tarp netikusių
menininkų, Dievo malone atgaivino ją, nuklydusią blogais keliais, ir suteikė jai
tokią formą, kad ją jau buvo galima pavadinti tikru menu“.

XIX a. konkretų mokslinį turinį renesanso terminui suteikė prancūzų istorikas
Jules Michelet (veikalas „XVI amžiaus Prancūzijos istorija. Renesansas“
(Histoire de France au XVIe siècle. La Renaissance, 1855 m.)), o išpopuliarino
ir sukonkretino šveicarų mokslininkas Jacobas Burckhardtas („Renesanso kultūra
Italijoje“ (Die Kultur der Renaissance in Italien, 1860 m.)). J. Michelet
supriešino „pažangų“ Renesansą su „barbariškais“ viduramžiais: „Renesansas yra
šviesa, sušvitusi po viduramžių tamsybės“. J. Burckhardto įsitikinimu,
skiriamieji renesansinės kultūros bruožai buvo individualizmas ir modernumas,
kuriuos skatino sekimas antika. Kultūros atsinaujinimas esą pirmiausia prasidėjo
Italijoje: „Italas buvo pirmagimis tarp moderniosios Europos sūnų.“

Pirmojoje savo knygoje „Renesansas ir barokas“ (Renaissance und Barock, 1888 m.)
J. Burckhardto mokinys Heinrichas Wölfflinas ne tik įdiegė formalųjį aprašomąjį
meno tyrinėjimo metodą (formalistinę metodologiją) meno istorijoje, bet ir
pakoregavo renesanso sąvokos apibrėžimą. Jis atsisakė iki tol įsitvirtinusio ir
vyravusio vertinamojo (dažniausia aukštinančio) renesanso kaip meninio stiliaus
suvokimo.

Vienos menotyros mokyklos atstovas Otto Beneschas geografiškai praplėtė
renesanso sampratą. Monografijoje „Renesanso menas Šiaurės Europoje“ (The Art of
the Renaissance in Northern Europe, 1945 m.) jis teigė, kad XV-XVI a. Šiaurės
Europos kultūra pasižymėjo itališkajam renesansui artimais bruožais.

Studijoje „Renesansas ir renesansai Vakarų mene“ (Renaissance and Renascences in
Western Art, 1970 m.) Erwinas Panofsky'is pateikė argumentų, patvirtinančių, kad
Renesansas nebuvo unikalus reiškinys, kad viduramžiais - Karolio Didžiojo
laikais ir XII a. - taip pat domėtasi antika ir kad amžininkai savo epochas
apibūdino kaip atgimimo bei atsinaujinimo amžių. Pasak E. Panofsky'io,
renesansai yra logiški dėsningumai kultūros vystymesi, juos lemia nuolatinis
poreikis sugrįžti prie senųjų tradicijų.

Britų istoriko ir kultūrologo Arnoldo Toynbee'io, rusų mokslininko Nikolajaus
Konrado įsitikinimu, renesansai būdingi ne tik Vakarų, bet ir įvairioms Rytų
civilizacijoms (Kaukazo šalims, Bizantijai, islamo kraštams, Kinijai,
Japonijai). A. Toynbee: „Vartodami žodį renesansas kaip tikrinį, mes klydome,
matydami unikalų reiškinį ten, kur iš tiesų tebuvo tik atskiras pasikartojančio
istorinio reiškinio atvejis“.

Europos (ne Italijos) renesanso tyrinėjimuose, atsižvelgiant į tai, kad iš
Italijos renesansinės idėjos ir formos pradėjo sklisti savo vėlyvojoje –
manieristinėje fazėje, kartais vartojamas „manieristinio renesanso“ („La
Renaissance maniériste“) terminas.

Daugelio autorių sutarimu Renesanso šaknis galima rasti XIII a. Florencijoje,
būtent Dantės (1265–1321 m.) ir Frančesko Petrarkos kūryboje (1304–1374 m.),
taip pat Giotto di Bondone (1267–1337 m.) tapyboje.

Jau G. Vasari išskyrė tris itališkojo renesanso fazes, prilygintas žmogaus
augimo tarpsniams – vaikystei, jaunystei ir brandai. Pirmąją renesanso fazę
pradėjęs Giotto, po jo sekęs „jaunystės periodas “(sutapatintas su keliomis
italų menininkų kartomis), paties G. Vasari gyvenamuoju laikotarpiu mene esą
pasiektas aukščiausias tobulumo laipsnis, kurį įkūnijęs Mikelandželas.

Renesansas kaip stilius pakeitė iki tol vyravusią gotiką, po renesanso formavosi
barokas.

XV-XVI a. kokybiniai pokyčiai vyko daugelyje mokslo disciplinų. Remiantis
antikiniu, viduramžišku žinių paveldu, jį kritiškai analizuojant, empirinių
tyrinėjimų (patyrimo ir eksperimento) pagalba siekta išsamesnio tyrinėjamų
dalykų pažinimo. Žinios sietos su praktiniais poreikiais. Renesanso mokslininkų
dėmesio centre buvo mikrokosmas ir makrokosmosas (žmogus ir jį supanti aplinka –
gamta, jos reiškiniai). Renesansinio mokslininko idealas – „homo universales“ –
, daugelį mokslo sričių gvildenantis tyrinėtojas.



https://lt.wikipedia.org/wiki/Raumuo

Raumuo (lot. musculus) yra vienas iš minkštųjų žmogaus audinių, atsakingas už
aktyvų organizmo judėjimą, kūno pozicijos stabilumą ir vidaus organų turinio
(kraujo, maisto, išmatų ir kt.) judėsį.

Raumenys yra sudaryti iš raumeninio audinio. Pagal tai, kaip išsidėstęs
raumeninis audinys skiriami trys raumenų tipai:

Raumeninio audinio struktūrinis vienetas yra raumeninė ląstelė. Raumeninė
ląstelė dar vadinama miocitu. Širdies raumens – kardiomiocitu. Raumenų ląstelių
citoplazma yra vadinama sarkoplazma, plazminė membrana- sarkolema. Miocitai,
priklausomai nuo audinio tipo, gali būti ruožuoti ir neruožuoti, cilindriški ir
verpstės formos.

Raumenims susitraukti yra reikalingas nervinis impulsas, ateinantis neuronais iš
centrinės nervų sistemos.

Didžiausias raumuo yra platusis nugaros raumuo, stipriausias – kramtymo raumuo
(musculus masseter), aktyviausi raumenys yra akių raumenys[reikalingas
šaltinis].

Bet koks kūno judesys įvyksta dėl nervinių impulsų sklidimo ir jų perdavimo į
raumeninę skaidulą. Bandymais įrodyta, kad perpjovus nervą, jungiantį raumenis
su smegenimis, raumuo tampa neaktyvus, degeneruoja ir pakeičiamas jungiamuoju
audiniu. Taip pat degeneruoja ir nervinės ląstelės, netekusios ryšio su
vykdomuoju organu (raumenimis). Ryšys tarp raumenų ir nervų palaikomas per
nervines galūnes, išsidėsčiusias ant raumeninių skaidulų. Signalas, siunčiamas į
raumenis, prasideda galvos smegenų žievėje, praeina nugaros smegenų pilkosios
medžiagos priekinius ragus. Neuronai, kurie perduoda valingus signalus, yra
dideli ir piramidės formos, todėl vadinami piramidinėmis ląstelėmis. Nugaros
smegenyse įvyksta pirmasis signalo perdavimas, nes piramidinės ląstelės
susijungia su motoriniais neuronais sinapsėje. Įvykus perdavimui, impulsas
toliau sklinda į vykdomąjį organą per antrąją sinapsę. Motoneurono atauga ant
raumeninės skaidulos išsidėsto trimis šakelėmis. Taip susiformuoja nervinė
raumeninė sinapsė – vadinama motorine plokštele, per kurią raumuo gauna įsakymą
susitraukti. Nervinė raumeninė sinapsė beveik niekuo nesiskiria nuo sinapsės
tarp nervinių ląstelės ataugų. Vienintelis skirtumas tik, kad raumeninės
skaidulos apvalkalėlis sinapsės srityje sudaro daugybę klosčių, tokiu būdu
padidėja sinapsės paviršiaus plotas. Aplink sinapsę išsidėsto raumeninės
skaidulos branduoliai ir kiti organoidai. Šis palyginus nesudėtingas darinys
perduoda valingą signalą iš smegenų žievės į raumenį, ir įvyksta raumens
susitraukimas.

Tie patys raumenys gali atlikti įvairų darbą. Pvz., atitraukiant žastą, deltinis
raumuo atlieka nugalintį darbą, o iš lėto nuleidžiant ranką – pasiduodantį
darbą. Vienai grupei atliekant nugalintį darbą, kita, antagonistų grupė, atlieka
pasiduodanti darbą.



https://lt.wikipedia.org/wiki/Pilkasis_vilkas

Pilkasis vilkas (lot. Canis lupus, angl. Grey Wolf, vok. Wolf) – stambiausias iš
visų laukinių šuninių (Canidae) šeimos, proporcingo sudėjimo žinduolis, visų
naminių šunų protėvis.

Vilkai gyvena daugelyje gamtinių sričių Šiaurės pusrutulyje: nuo tundros iki
dykumų ir stepių. Daugiausia vilkų išlikę žmonių nepaliestuose miškų plotuose
Kanadoje, Aliaskoje, Rusijoje. Seniau vilkai buvo paplitę visose Europos šalyse,
pagrindinėje JAV dalyje, bet juos ilgą laiką naikino ūkininkai ir medžiotojai,
todėl ten vilkai išnyko, ar liko tik pavieniuose rezervatuose, nacionaliniuose
parkuose.

Vilkai būna iki 150 cm ilgio, aukštis ties pečiais 0,6-0,95 m, sveria 30–65 kg
(rekordas – 79 kg). Kūnas apaugęs šiurkščiu pilkos spalvos kailiu, nors gali
pasitaikyti ir juodų, baltų, rudų, gelsvo atspalvio vilkų (spalva skiriasi
priklausomai nuo porūšio, hibridizacijos). Ausys neilgos, su smailiomis
viršūnėmis. Kaukolė masyvi, dantys stiprūs, o iltys gana ilgos.

Vilkai laisvėje dažniausiai gyvena 6-9 metus, o nelaisvėje jų amžiaus vidurkis –
16 metų (rekordas – 20 metų).

Vilkai – bendruomeniniai gyvūnai ir yra labiausiai prisitaikę gyventi grupėmis.
Vieną šeimyninę gaują dažniausiai sudaro vilkų pora, jų jaunikliai ir vilkai iš
ankstesniųjų vadų. Kiekvienoje gaujoje būna vadas ir jo pora, dominuojanti
vilkė. Pastarosios vieta tik šiek tiek žemesnė nei vado. Tik jie gali susilaukti
jauniklių. Medžiodami ir augindami jauniklius suaugę vilkai vienas kitam padeda.

Žemesnieji gaujos nariai paklūsta dominuojantiems vilkui ir vilkei,
demonstruodami savo pavaldumą guldamiesi ant nugaros ar glausdamiesi prie žemės.
Kiekvienas vilkas žino savo vietą dominavimo skalėje ir stengiasi ją išlaikyti.
Per daug pretenduojantis vilkas gali būti vado išvytas iš gaujos. Susirėmimų
pasitaiko dažnai, bet per juos vilkas retai žūva, bet kartais sunkiai
sužeidžiamas. Maistu negalinčiam pasirūpinti vilkui, kol jis pagyja, išgyventi
padeda kiti nariai.

Vienišas vilkas – tai paprastai jaunas patinas, palikęs gaują ar iš jos išvytas
ir ieškantis atskiros teritorijos. Radęs laisvą plotą pirma pažymi jį gerai
matomose vietose palikdamas išmatų.

Vilkai vadinami miško sanitarais, nes daugiausiai medžioja nukaršusius ar
ligotus gyvūnus. Dažniausiai vilkai savo gyvenamuose plotuose užima mitybos
grandinės viršūnę, nors kartais konkuruoja su lokiais, pumomis, tigrais, lūšimis
(dažniausiai vilkai vengia tiesioginio kontakto su kitais stambiais plėšrūnais,
tačiau gali pulti gindami teritoriją, grobį).

Vilkai medžioja labai organizuotai. Savo medžioklės vietas pasirenka
atsižvelgdami į saugumo ir mitybos sąlygas. Turėdami gerą regą, klausą ir uoslę
yra puikiai prisitaikę medžioti, gali mėtyti pėdas. Medžioja dažniausiai naktį.
Tamsoje mato geriau negu kiti šuninių šeimos plėšrūnai. Gali ilgai badauti, bet
pasitaikius progai, stengiasi pasisotinti kelioms dienoms.

Minta beveik viskuo ką pagauna – nuo pelės iki briedžio, bet pagrindinis
maistas – laukiniai kanopiniai. Jei maisto mažai – neatsisako vabzdžių ir uogų.
Medžiojanti gauja gali klajoti iki 1000 km² plote.

Staugimas yra vilkų bendravimo būdas. Jis gali trukti 0,5-11 sekundžių, o
būdingas dažnis 150–780 Hz. Staugimas padeda vilkams palaikyti kontaktą
miškingose vietovėse ar esant dideliems atstumams. Staugimas taip pat gali būti
teritorijos gynimo signalas, siekiant atbaidyti kitus konkuruojančius vilkus.
Šis elgesys stimuliuojamas, kai gauja turi ką saugoti, pavyzdžiui, neseniai
nudobtą grobį. Vilko staugimas priklausomai nuo oro ir vietovės sąlygų gali būti
girdimas už 16 km. Staugiama dažniausiai sutemų metu. Arabijos ir Irano vilkai
nestaugia.

Urzgimas – vilkų skleidžiamas garsas, rodantis agresiją, gynybą. Vilkai taip pat
loja, kuomet yra sunerimę arba perspėja vienas kitą apie pavojų, tačiau vilkų
lojimas nėra toks garsus ir ištisas kaip šunų. Maži vilkiukai loja, cypauja daug
dažniau, taip atkreipdami dėmesį, prašydami maisto. Jie taip pat dažnai inkščia.
Inkštimas yra ir kitų vilkų autoriteto pripažinimo signalas.

Žmonės ir vilkai nuo seno gyveno kaimynystėje, todėl susiformavo sudėtingi ir
nevienpusiai tarpusavio santykiai. Iš vienos pusės vilkų buvo bijoma, jie
demonizuojami, naikinami, tačiau tuo pačiu jie buvo ir gerbiami, jų atvaizdais
puošti herbai, skydai. Tas santykis kito priklausomai nuo laikotarpio ir vietos.
Vilkai tapo daugybės pasakų, legendų, mitų, posakių, patarlių, dainų personažai.
Daugelyje kraštų žodis „vilkas“ tapo asmenvardžiu, pavyzdžiui, – Lietuvoje
pavardė Vilkas, Vokietijoje – Wolf, Balkanuose – vardas Vuk, Skandinavijoje –
Ulf.

Laukiniai vilkai paprastai yra baikštūs prie žmonių. Tačiau priklausomai nuo
vilko patirties su žmonėmis ir situacijos gali pasitaikyti agresyvių antpuolių.
Kaip ir dauguma kitų plėšrūnų vilkai gali pulti gindami jauniklius, grobį,
išprovokuoti. Itin pavojingi yra pasiutlige sergantys, sužeisti, pasenę vilkai.
Iki XX a. Europoje vilkai, užpuolantys žmones būdavo paplitęs reiškinys. Vien
1362–1918 metais Prancūzijoje vilkai nužudė beveik 7600 žmonių, iš kurių daugiau
nei pusė buvo ne pasiutusių vilkų aukos. Ypač pagarsėjo Ževodano žvėries
atvejis. Vilkų antpuoliai buvo dažni Rusijos imperijoje I pasaulinio karo
metais – ties Kaunu, Vilniumi, Minsku vilkų gaujos atakuodavo tiek rusų, tiek
vokiečių karius. Vilkų antpuolių visad daugiau būta karo metais, nes tuomet
nebekontroliuota vilkų populiacija, intensyviai kirsti miškai ir trikdytos vilkų
buveinės, be to, žmonių lavonai pritraukdavo vilkus.

Dabartiniais laikais vilkų antpuoliai prieš žmones labai sumažėję. Vilkus arčiau
žmonių vilioja prie pamiškių sodybų laikomi gyvuliai (avys, ožkos, jaunos
telyčios ir jautukai), naminiai paukščiai. Kartais vilkus pritraukia ir
priemiesčių atliekų sąvartynai. Vilkai dažnai nudobia ganyklas ar pamiškių
sodybas saugančius šunis arba sulaukėjusius šunis. Liepos-rugpjūčio laikotarpiu,
kai vilkiukai mokomi medžioti, aukomis gali tapti be priežiūros vaikščiojantys
maži vaikai.

Mirtini vilkų antpuoliai pastaraisiais metais[kada?] dažniausiai užfiksuoti
Rusijoje, Indijoje, JAV.

Lietuvoje gyvena apie 200–300 vilkų (tačiau dėl skirtingų skaičiavimų šis
skaičius svyruoja nuo 100 iki 500). Daugiausia jų yra Žemaitijos, Pietryčių bei
šiaurės Lietuvos miškuose (Kulių, Tenenių miškuose, Žaliojoje, Biržų, Rūdninkų,
Šimonių, Dainavos, Ažvinčių-Minčios giriose). Vidurio Lietuvoje reti. Lietuvoje
ypač daug vilkų būta XVII a. ir XIX a., tačiau dėl intensyvios medžioklės ir
miškų kirtimo jų skaičius gerokai sumažėjo. Medžioklei buvo naudojami tinklai,
vilkduobės, vilkatvorės, spąstai, kilpos.

Per I ir II pasaulinius karus vilkų buvo gerokai padaugėję. Po II Pasaulinio
Karo pradėti intensyviai naikinti, už nušautus vilkus skirtos premijos, todėl
populiacija labai sumažėjo, vėliau po truputį atsistatė. 1938 m. Lietuvoje (be
Vilniaus krašto) suskaičiuota 146 vilkai, 1948 m. – 1732, 1955 m. – 270,
1960 m. – ~100, 1965 m. – 34, 1970 m. – 56, 1987 m. – 290.

Lietuvoje vilkus leidžiama medžioti tik žiemą ir neviršijant nustatyto limito
(2013–2014 m. sezonui jis buvo 20 individų). Medžiotojai dažniausiai nušauna
stipriausius ir didžiausius žvėris gaujoje - alfa patiną arba alfa patelę.
Gaujai pakrikus, neišmokinti medžioti jaunikliai, neretai užpuola netoli miškų
laikomus gyvulius, prie sodybų lakstančius ar pririštus šunis.

Lietuvių tautosakoje, mitologijoje, sakmėse vilkas yra dažnas veikėjas. Taip pat
pagal vilką pavadinta daug šalies vietovių – Vilkija, Vilkaviškis, Vilkpėdė,
Vilkų Kampas, Vilkbalė, Vilkokšnis ir kt.



https://lt.wikipedia.org/wiki/Pasvalys

Pasvalys – miestas šiaurės Lietuvoje, Panevėžio apskrityje, 38 km į šiaurę nuo
Panevėžio, Mūšos-Nemunėlio žemumoje. Pasvalio rajono savivaldybės centras,
Pasvalio miesto seniūnija, yra apylinkių seniūnijos centras. Urbanistikos
paminklas.

Stovi Pasvalio Šv. Jono Krikštytojo bažnyčia (pastatyta 1787 m.) su XVIII a.
varpine. Yra mineralinių šaltinių. Ties Pasvaliu į Mūšos upę įteka Lėvuo ir
Pyvesa, tačiau miestui vardą suteikė mažesnė upė – Svalia (dešinysis Lėvens
intakas). Didesnioji miesto dalis yra dešiniajame Lėvens krante. Miesto centre,
prie upių santakos, yra Vytauto Didžiojo aikštė, biblioteka, kultūros namai,
krašto muziejus, šiek tiek į rytus – sporto rūmai. Kairiajame krante – Žalsvasis
šaltinis, Girnų muziejus, rajoninė ligoninė. Pasvalio pietvakariuose yra miesto
parkas.

Pasvalys – senas miestas. Miesto apylinkės iki viduramžių pabaigos buvo
gyvenamos žiemgalių genties. Pirmąkart miesto vardas paminėtas XIII a.
pabaigoje. Manoma, kad Gedimino laikais čia jau buvo medinė pilaitė. Pirmoji
bažnyčia pastatyta 1494 m. LDK Aleksandro iniciatyva. Šis kunigaikštis leido
Jonui Grotui steigti miestą – atidaryti parduotuves, smukles, rengti turgus,
tačiau miesto teisės gautos tik 1546 m. Nuo XVI a. Pasvalys su apylinkėmis
priklausė Vilniaus kapitulai. Miestas kūrėsi prie judraus kelio į Rygą, todėl
greit tapo pirklių ir amatininkų centru.

Lietuvos istorijai svarbi Pasvalio taika, kai Lietuvos didysis kunigaikštis
sudarė karinę sutartį su Livonijos magistru prieš rusus. Krašto muziejuje tai
liudija nežinomo dailininko paveikslas „Kalavijuočių ordino magistras Vilhelmas
Fiurstenbergas Pasvalyje atsiprašo Žygimantą Augustą 1557 m. rugsėjo 14 d.”
Vilniuje gyvenančių iš Pasvalio krašto kilusių mokslo ir meno žmonių iniciatyva
paveikslą atkūrė dailininkas Jonas Vaitekūnas. Turėjęs kilti karas tarp
Livonijos ir Lietuvos dėl Livonijos valdovo represijų Rygos arkivyskupui,
Lietuvos valdovo giminaičiui, buvo sustabdytas, kai Pasvalyje susitiko abu
valdovai. V. Fiurstenbergas atsiprašė ir sudarė net tris sutartis,
nuslopinančias kivirčus, atnaujinančias prekybinius ryšius, įsipareigojimus
kovoti išvien, jei į žygį dėl Baltijos kils Ivano Rūsčiojo kariauna.

Pasvalio kraštą dažnais žygiais į Rusiją XVII amžiuje ir XVIII amžiaus pradžioje
niokojo švedų kariuomenė. Mieste buvo apsistoję Napoleono kariuomenės daliniai.
Šio krašto žmonės dalyvavo ir 1863 m. sukilime. Prie vieno iš sukilimo vadų,
Antano Mackevičiaus, būrio, žygiavusio pro Kriklinius Biržų link, prisidėjo ir
Pasvalio gydytojo Boleslovo Dluskio sutelkti vyrai.

Spaudos draudimo metai (1864–1904) – tikras knygnešių sąjūdis Pasvalio krašte.
„Knygnešių karalius“ biržietis Jurgis Bielinis iš kelionių su knygų ryšuliais
savo vežimėlį ir arkliuką pastatydavo Pasvalio Avižonio sodyboje netoli Svalios.
Ten knygnešiai jau patys išsidalindavo leidinius. Prie Pasvalio gyvenęs Petras
Šimbelis net 32 kartus slaptai perėjo sieną, vis iš Prūsijos gabendamas knygas.
Net ir dabar knygnešių talkininko Kazio Gumbelevičiaus sodybos gyvenamajame name
Vaškų gatvėje tebėra išlikusios spaudinių slėptuvės.

Pirmasis pasaulinis karas visu baisumu Pasvalio krašto nepalietė, tačiau gerokai
nuvargino žmones. Tačiau kaizeriniai okupantai padarė ir gerą darbą – 1916 m.
pirmieji iš Joniškėlio į Šiaulių priemiestį Guberniją nutiesė siaurąjį
geležinkelį, o vėliau, jau nepriklausomoje Lietuvoje, jo linijos buvo nutiestos
iš Pasvalio į Biržus ir nuo Joniškėlio į Panevėžį, tačiau pradėjus gausėti
autotransporto, siaurojo geležinkelio išlaikyti jau neapsimokėjo, todėl Pasvalio
krašte siaurukas nebeveikia.

1918 m. pabaigoje, silpstant kaizerinės Vokietijos karinėms jėgoms, prasidėjo
judėjimas už krašto nepriklausomybę, jo savarankiškumą. Į tėviškes po karo
sugrįžusių krašto inteligentų iniacityva parapijose buvo išrinktos veikliausių,
įžvalgiausių atstovų tarybos, kurių nariai įkūrė Pasvalio valsčiaus tarybą. Jai
vadovavo diplomuotas agronomas Juozas Tonkūnas. Tačiau jaunai valsčiaus, kaip ir
kitų valsčių, įėjusių į kaizerinių okupantų tyčia „sulipdytą“ Joniškėlio
apskritį, vadovybei teko ginklais susiremti su socialistinės santvarkos
entuziastais, nes pastarieji, besimokantieji Rusijoje, iš ten parsivežė idėjų,
mėgino jomis sudominti dvarų kumečius, dalį samdinių. Jiems į pagalbą skubėjo
Vilniaus revoliucinės vadovybės pakviesti Rusijos raudonarmiečiai. Iki pat
1919 m. vasaros vyko nelengva kova. Fronto linija svyravo Mūšos ir Lėvens upių
ruožose. Joniškėlyje broliai Antanas ir Jonas Stapulioniai su bendražygiais
subūrė vyrus į „mirties batalioną“. Raudonarmietiškoji jėga buvo atremta, o
Joniškėlio, Pasvalio ir kitų miestelių savanoriai nužygiavo Daugpilio link ir
dalyvavo Rytų Lietuvos išvadavimo žygyje.

1919 m. Pasvalys tapo apskrities, kuri iki 1925 m. buvo vadinama Pasvalio-Biržų
apskritimi, centru. Vėliau apskrities įstaigos persikėlė į Biržus, Pasvalys tapo
tik valsčiaus centru. Po Pirmojo pasaulinio karo jau nepriklausomos Lietuvos
valdžia įvykdė žemės reformą. Prie dvarų centrų buvo palikta nustatyta norma,
papildomai daugiau žemės skirta tik kuriantiems pavyzdingus ūkius.

Pasvalio kraštas labai nukentėjo nuo bolševikų teroro. 1941 m. birželio viduryje
į Sibirą buvo ištremti daugelis veikliausiųjų mokytojų bei valstybės tarnautojų.
Po ilgų tremties metų grįžo tik ištvermingiausieji – agronomas Kostas Leinartas,
mokytojas Aleksandras Kuprys, dar vienas kitas.

Kelis kartus buvo tremiama ir pokario metais, ypač ruošiantis bei pradėjus kurti
kolchozus, į kuriuos kaimo žmonės buvo varomi prievarta, stambesnieji ūkininkai
apdedami didžiuliais mokesčiais, grasinama naujomis tremtimis už Uralo. Ištremta
šimtai šeimų.

1946 m. rugpjūčio 3 d. tapo apskrities pavaldumo miestu. Sovietmečiu veikė
didelė sūrių gamykla. 1973 m. pastatyta skulptūra „Laukuose“ (A. Dimžlys), 1984
m . – kultūros rūmai (architektai R. Ruškys, R. Kamaitis, V. Vizgirda).

Senosiose Pasvalio kapinėse atnaujinta palaidotų savanorių ir karių ankapiai,
krašto tremtiniams ir politikams kaliniams pastatytas memorialinis paminklas iš
granito. Vytauto aikštėje, prie šventoriaus tvoros, kur mesdavo žuvusiųjų
partizanų kūnus, atidengta memorialinė lenta. 1997 m. rudenį atsatyta dalis
partizanų slėptuvės-bunkerio Žadeikių girioje. 1994 m. pavasarį pastatytas Arūno
Grušo sukurtas stogastulpis Pasvalio krašto knygnešiams atminti, kuriame
iškaltos jų pavardės, o ąžuolinės skulptūrėlės simboliškai atspindi knygnešystės
esmę ir prasmę.

Prasidėjus Atgimimui, užsimezgė ir tolydžio plečiasi ekonominis ir kultūrinis
bendradarbiavimas su Skandinavijos kraštais: Švedija, Norvegija, Danija, taip
pat su Prancūzijos Vitrolio miesto savivaldybe. Pasvalio ir minėtų šalių
Giotenės, Gundso ir kitos komunos keičiasi delegacijomis, mokytis ūkininkauti
išvyksta jaunimas, kuris ruošiasi tapti ūkininkais ir ūkininkų konslultantais.
Iš tų kraštų gauta ir toliau gaunama labdara: žemės ūkio technika, medicinos
įranga, autotransportas. Ryšius su Skandinavijos ir kai kuriomis kitomis šalimis
simboliškai atspindi jau minėto dailininko pasvaliečio Arūno Grušo obeliskas
Pasvalio centrinėje Vytauto aikštėje.

1997 m. patvirtintas dabartinis Pasvalio herbas. Miesto jubiliejus 1997 m.
rugsėjo 18-20 d. paminėtas etnokultūrinis renginiais. Prie Svalios žiočių
pastatytas architektūrinis paminklas – memorialinė granito plokštė su miesto
įkūrimo ir jubiliejinėmis datomis. Penki vertikalūs metaliniai stulpai ir penki
horizontalūs spirale platėjantys žiedai žymi kiekvieno miesto raidos šimtmetį.

1971 m. birželio 11 d. Pasvalyje buvo viena didžiausių Lietuvoje liūčių – čia
per valandą prilijo 93 mm lygio.

Lėvens žemumoje yra keli mineraliniai šaltiniai. 1887 m. Rygos politechnikos
instituto profesorius G. Tomsas nustatė, kad jų vanduo yra mineralizuotas kalcio
sulfato druskomis ir tinka gydymui. Čia atvykdavo nemažai ligonių, sergančių
reumatu, sąnarių uždegimu, lėtinėmis odos ligomis. 1923 m. gydytojas K. Armonas
iš tėvų paveldėto namo antrajame aukšte įkūrė nedidelę sanatoriją. Tuo metu
Pasvalyje kasmet gydydavosi iki 200 žmonių. Nepaisant to, miestas kurortu
netapo.



https://lt.wikipedia.org/wiki/Orgazmas

Orgazmas (gr. orgao – degti aistra) – didelės palaimos ir malonumo pojūtis,
atsirandantis besibaigiant sueičiai arba kitokios lytinės iškrovos metu (dėl
glamonių, masturbacijos, erotinių fantazijų ir kt.). Orgazmas dar vadinamas
sekso viršūne, ekstaze, daugelio besimylinčiųjų vertinamas kaip pagrindinis
sekso tikslas.

Orgazmas yra lytinio stimuliavimo pasekmė, turinti psichologinį ir emocinį ir
fiziologinį (ejakuliacija, odos paraudimas ir nevalingi raumenų susitraukimai
lytinių organų srityje) pagrindą. Tai įvairių struktūrinių ir funkcinių
organizmo pokyčių pasekmė (visų pirma dubens, nugaros smegenų ir galvos
smegenų). Orgazmas tetrunka keletą sekundžių ir įvyksta susidarius didžiausiai
lytinei įtampai. Susidarant orgazmui moterims daugiausia dalyvauja varputė,
makštis ir gimda, o vyrui – varpa, prostata ir sėklinės pūslelės. Kiekvieno iš
šių organų jaudrumas turi didelę svarbą orgazmui, kadangi jie lemia
individualius orgazmo ypatumus – jo intensyvumą, trukmę, žmogaus elgesį sueities
ir orgazmo metu. Kartą patyrus orgazmą, po kurio laiko asmuo vėl ir vėl nori jį
patirti.

Patiriamo orgazmo intensyvumas ir malonumo laipsnis priklauso nuo daugelio
aplinkybių: susilaikymo trukmės, nuotaikos, partnerio patrauklumo, meilės
jausmo, bendrų nuostatų sekso atžvilgiu ir kt.

Sujaudinimo fazės metu, kuri gali trukti nuo keleto minučių iki valandos,
kraujas ima intensyviai pritekėti į dubenį, kas sąlygoja erekciją. Orgazmo metu
patiriamas labai malonus lytinis atsipalaidavimas, kurio metu lytinių organų
srityje vyksta ritmiški raumenų susitraukimai (maždaug 0,8 sekundės dažniu).
Taip pat pakyla kraujospūdis, padažnėja kvėpavimas, beveik padvigubėja pulsas.
Patiriant orgazmą jaučiama euforija, neretai aimanuojama, kartais nestipriai
stenama ar net šaukiama, kandžiojama. Nors pas vyrus orgazmas dažnai sutampa su
ejakuliacija, tačiau tai nėra būtina sąlyga. Beje, orgazmo metu moterys taip pat
gali ejakuliuoti.

Orgazmas trunka maždaug keletą sekundžių, nors injakuliacijos metodu jis gali
būti prailginamas ir net sustiprinamas. Dažniausiai orgazmas reiškia sueities
pabaigą, todėl šiek tiek geriau jei vyras ejakuliuoja ne anksčiau nei moteris
pasiekia orgazmą. Seksas, pasibaigiantis be orgazmo, moterų yra lengviau
pakeliamas negu vyrų.

Moterų orgazmas yra labai įvairus. Dažniausia jis lokalizuojasi jautriausiose
moters erogeninėse zonose – varputėje, makštyje. Kurioje iš šių vietų orgazmas
dažniausias, priklauso nuo kiekvienos moters, tačiau iš dalies priklauso ir nuo
to, kurios erogeninės zonos ir kaip yra stimuliuojamos, kokia yra meilės žaismo
ir sueities eiga. Moters orgazmas trunka ilgiau nei vyro, be to, jis gali būti
daugkartinis, jaučiamas bangomis (tai pakyla, tai nuslūgsta – tokiu atveju
kalbama apie moters orgazminę būseną).

Seksologai išskiria klitorinį (t. y. varputės) orgazmą, kuris dažniausiai yra
pasiekiamas dar meilės žaismo metu, neįleidus varpos į makštį. Kai kurios
moterys patiria orgazmą būtent tik prieš arba po sueities – meilės žaismo arba
baigiamųjų glamonių metu stimuliuojant varputę. Tačiau manoma, kad stipresnis
orgazmas yra ne tik varputės, bet ir makšties (vadinamas klitoriniu -
vaginaliniu). Prieš jam įvykstant atsiranda tam tikras nesvarumo jausmas pilvo
apačioje, šilumos sklidimas nuo mažojo dubens po visą kūną. Po to prasideda
ritmingi makšties raumenų, gimdos ir sėdmenų susitraukimai, sukeliant palaimos
būseną – orgazmą. Varputės ir makšties orgazmui pasiekti gali trikdyti lyties
organų anatominiai ypatumai (pvz., per aukštai esanti varputė), nors ir tokiais
atvejais orgazmas įmanomas, jeigu pasirenkamos atitinkamos mylėjimosi pozos.
Kartais moters orgazmo metu įvyksta ejakuliacija.

Jei moteris patiria du ar daugiau orgazmų tos pačios sueities metu su nedideliu
laiko intervalu tarp jų, tai vadinama multiorgazmu. Tai lemia fiziologinės
ypatybės: moteriai nebūdingas refrakcinis laikotarpis. Pagal W. Master ir W.
Johnson tyrimus, orgazmų seriją kiekviena moteris gali patirti atitinkamai
jaudinama (dažniausiai tiesiogiai dirginant varputę), per keletą minučių. Tačiau
siekiant tai įgyvendinti, reikia atitinkamo moters nusiteikimo ir noro tęsti
sueitį po pirmojo orgazmo. Manoma, kad tokį orgazmą patiria iki 20 proc. moterų.
Taip yra tikriausiai dėl to, kad vyrai nežino moterų galimybių ir baigia sueitį
jau po pirmojo orgazmo, be to, ne kiekvienas vyras moka efektyviai jaudinti
moterį.

Jeigu antrasis orgazmas pasiekiamas tos pačios sueities metu, tačiau po 10 ar
daugiau minučių, jis vadinamas kartotiniu orgazmu. Vyrai pasiekti multiorgazmo
negali (dėl refrakcinio laikotarpio), nors kartotinis orgazmas yra įmanomas,
ypač jauniems vyrams: tęsiant glamones per refrakcinį laikotarpį, lytinis
susijaudinimas vėl ima kilti, pasiekiama varpos erekcija ir taip sudaromos
tinkamos sąlygos vėl pasiekti orgazmą.

Pas vyrą ikiorgazminė stadija pasireiškia padidėjusia varpos įtampa, atsiranda
savotiškas kutulys šlaplės srityje (maždaug keletas sekundžių iki
ejakuliacijos). Jeigu šią akimirką nustojama atlikti frikcijas makštyje arba
varpa išvis ištraukiama, tai lytinis susijaudinimas nuslopsta ir ejakuliacija
neįvyksta, sperma neišsilieja. Kai kurie vyrai šitaip stengiasi pratęsti
sueities trukmę (ypač tais atvejais, kai moteris dar nepakankamai įsiaudrinusi),
tačiau po kiekvieno tokio veiksmo sulaikyti ejakuliaciją ir save darosi vis
sunkiau ir sunkiau. Be to, sulėtinus frikcijas arba išvis jas nutraukus, pas
moterį gali dingti orgazminė įtampa, t. y. moters susijaudinimas ima slopti, o
vėliau jau nebepakyla tiek, kad būtų pasiektas orgazmas. Galų gale, jeigu vyras,
sulaukęs ikiorgazminės stadijos, sąmoningai nieko nedaro, tai įvyksta orgazmas,
sutampantis su ejakuliacija. Jo metu sėkla išsilieja keletu pliūpsnių, o paskui
staiga ima dingti erekcija. Pasitaiko, kad vyras patiria pakartotinį orgazmą,
tačiau tokiu atveju turi būti gana trumpas refrakcinis laikotarpis.



https://lt.wikipedia.org/wiki/Nigerija

Nigerija (oficialus pavadinimas Nigerijos Federacinė Respublika) – federacinė
konstitucinė Vakarų Afrikos valstybė.

Ribojasi su Beninu vakaruose, Čadu ir Kamerūnu rytuose, Nigeriu šiaurėje ir
Atlanto vandenynu (Gvinėjos įlanka) pietuose. Nigerija užima 923 768 km², turi
apie 150 mln. gyventojų; sostinė Abudža. Trys didžiausios šalies etninės grupės
yra hausai, igbai ir jorubai.

Apie ikikolonijinę Šiaurės Nigerijos istoriją: Sahelio civilizacija, Hausų
valstybės, Kanem-Bornu

Dabartinė Nigerija kaip politinis vienetas susiformavo tik XX a. pradžioje,
britams sujungus į vieną vienetą keletą skirtingų protektoratų. Iki tol
Nigerijos istorija buvo atskirų civilizacijų ir valstybių istorija. Šiaurės
Nigerija ir Pietų Nigerija, pasižyminčios skirtingomis geografinėmis ir
kultūrinėmis savybėmis, vystėsi atskirai.

Šiaurės Nigerijoje pirmajame mūsų eros tūkstantmetyje suklestėjo Sahelio
civilizacija. Čia radosi daug Hausų valstybių, kurios vykdė prekybą su Šiaurės
Afrika, ir tuo pačiu introdukavo islamą, kuris yra vyraujanti religija šiaurės
Nigerijoje ir dabar. Į rytus nuo Hausų, dabartinėje šiaurės rytų Nigerijoje
klestėjo Kanemo ir Bornu valstybės. XVIII a. šioje teritorijoje susikūrė Fulbių
imperija.

Pietų Nigerijoje II mūsų eros tūkstantmetyje suklestėjo Benino civilizacija. Jos
atstovai jorubai, igbai, biniai išvystė aukštą bronzos liejimo techniką ir
sukūrė klestinčias teokratines valstybes. Jų kultūra buvo nešama į vakarus, į
dabartinio Benino, Togo, Ganos ir Dramblio Kaulo Kranto teritorijas. Nuo XV a.
Benino civilizacijos tautos aktyviai prekiavo su europiečiais, perimdami iš jų
daug technikos pasiekimų, krikščionybę ir aktyviai įsijungdamos į vergų prekybą.

Europos tautos pirmiausia kūrėsi Gvinėjos įlankos pakrantėse, todėl nuo XV a.
bendravo su Benino civilizacijos tautomis. Jos statė savo fortus. Nuo XIX a.,
uždraudus vergų prekybą, europiečius ėmė dominti teritorijos, todėl britai čia
pradėjo savo užkariavimus. Per visą XIX a. jie vieną po kitos pajungė visas
Nigerijos tautas, tokiu būdu sukurdami dabartinės Nigerijos teritoriją.

1960 m. Nigerija iškovojo nepriklausomybę, tačiau jai teko sukurti bendrą šalies
identitetą, kadangi dėl skirtingos istorijos atskiros tautos gana sunkiai
sugyvena tarpusavyje. Ypač dideli nesutarimai egzistuoja tarp šiaurės Nigerijos
hausų, Pietų Nigerijos jorubų ir igbų. Pastarieji puoselėja separatistines
nuotaikas ir vienu metu buvo sukūrę atskirą valstybę Biafrą.

Nigerija – federalinė respublika. Šalies galva ir vyriausybės vadovas –
prezidentas. Jis renkamas visuotiniuose rinkimuose 4 metų kadencijai (gali būti
perrinktas kitai kadencijai). Vykdomąją valdžią taip pat atlieka Federalinė
Vykdomoji Taryba. Įstatymų leidžiamąją valdžią atlieka dviejų rūmų parlamentas.
Jį sudaro Senatas (109 nariai, renkami po 3 iš kiekvienos valstijos ir 1 iš
sostinės, renkami 4 metų kadencijai visuotiniuose rinkimuose) ir Atstovų Rūmai
(346 nariai, renkami visuotiniuose rinkimuose 4 metų kadencijai).

Kaip ir daugelyje Afrikos šalių, Nigerijoje klesti korupcija. Dažni konfliktai
tarp atskirų etninių grupių. Dėl kultūrinės šalies įvairovės galioja kelios
teisinės sistemos: angloamerikiečių teisė, paprotinė teisė, šariatas (šiaurinėse
valstijose, kur dominuoja islamas).

Nigerijoje yra 6 miestai su daugiau nei 1 mln. gyventojų: Lagosas, Kanas,
Ibadanas, Kaduna, Port Harkortas, ir Beninas. Lagosas yra didžiausias miestas
visoje Afrikoje piečiau Sacharos.

Nigerija yra Vakarų Afrikoje, šalia Gvinėjos įlankos. Nigerijos plotas – 923
768 km² ir yra 32 iš didžiausių šalių (po Tanzanijos). Jos dydis panašus į
Venesuelos, maždaug kaip du Kalifornijos plotai. Nigerija turi 4047 km sieną,
kuri eina su Beninu (773 km), Nigeriu (1497 km), Čadu (87 km), Kamerūnu (1690
km), ir turi kranto liniją apie 853 km.

Nigerijos kraštovaizdis yra įvairus. Paplūdimiai, drėgnieji atogrąžų miškai,
dykumos. Aukščiausias Nigerijos taškas – Čapal Vadis (2419 m).

Nigerijos pagrindinės upės yra Nigeris ir Benuė, kurios įteka į Nigerio deltą,
vieną didžiausių pasaulio upių deltų.

Nigerija labiausiai išsiplečiantis topografinis regionas Nigerio ir Benuė upių
slėniuose (kurie sujungia vienas į kitą ir sudaro "Y" formą). Į pietvakarius nuo
Nigerio yra „tvirtas“ plokščiakalnis, o į pietryčius nuo Benuė kalvos ir kalnai
yra visas kelias iki sienos su Kamerūnu. Pakrantės lyguma yra tiek
pietvakariuose, tiek pietryčiuose.

Nigerija dalijama į 3 klimato sritis: tolimuosius pietus, tolimąją šiaurę ir
likusį šalies plotą. Toli pietuose yra tropinių miškų sritis, kur metinis
kritulių kiekis yra nuo 60 iki 80 cm per metus. Šiaurėje yra apibrėžiama beveik
dykuma panašaus klimato, kur kritulių iškrenta mažiau nei 20 cm per metus.
Likusioje šalies dalyje būdinga savana, kurioje kritulių iškrenta nuo 20 iki
60 cm per metus.

Nigerijos ekonomika priklausoma nuo naftos, nors yra gamtinių dujų ir mineralų
(alavo, švino, cinko, asbesto, mangano, urano, boksito) telkinių. Daugiau nei
trečdalis BVP sukuriama žemės ūkio sektoriuje (auginamos aliejinės palmės,
sorgai, soros, medvilnė, kakavmedžiai). Naftos perdirbimo, tekstilės, maisto,
automobilių, medienos apdirbimo pramonė. Svarbi ūkio šaka šalies pietuose –
žvejyba. Pagrindiniai prekybos partneriai: JAV, Kinija, Brazilija, Jungtinė
Karalystė, Ispanija.

Nigerija – gausiausiai gyvenama valstybė Afrikoje. Čia gyvena virš 170 mln.
gyventojų. 51,7 % gyvena kaimuose, 48,3 % – miestuose. Šalis gyvenama tankiai:
vidutinis gyventojų tankumas 145 žm./km². Tankiausiai gyvenamos pietinės
valstijos, ypač Nigerio delta (Anambroje 863 žm./km², Imo 712 žm./km², Akva
Ibome 554 žm./km²), rečiausiai gyvenami rytai ir šiaurės rytai (Taraboje 42
žm./km²).

Šalyje labai didelė etninė įvairovė. Gausiausios tautos: hausai ir fulanai 29 %,
jorubai 21 %, igbai 18 %, idžavai 10 %, kanuriai 4 %, ibibijai 4 %, tijai 2 %.
Iš viso gyvena ~250 tautų ir genčių. Tikinteji: musulmonai 50 % (daugiausia
šiaurėje), krikščionys (katalikai, anglikonai, baptistai) 40 %, vietiniai
tikėjimai 10 %.

Nigerijoje kalbama >500 kalbų. Valstybinė oficialioji kalba yra anglų,
papltusios Nigerio-Kongo grupės kalbos – jorubų, igbų, hausų bei Nilo-Sacharos
grupės kanurių kalba.

Nigerijoje gyvenimo sąlygos ir medicinis aptarnavimas prastos kokybės. Vidutinė
gyvenimo trukmė 47 metai. Paplitęs ŽIV (nors kur kas mažesniais mastais nei
pietų ar rytų Afrikoje), maliarija, cholera, miegligė.

Dėl didelės etninės įvairovės Nigerijoje nėra vieningos kultūros: šiaurėje
dominuoja islamiška hausų/fulanių kultūra, o pietinėje šalies dalyje
neatsiejamai susimaišę vietinių afrikietiškų religijų ir krikščionybės
tradicijos. Pietryčiuose dominuojanti grupė yra igbai (prie jų šliejasi ibibijai
ir idžai), pietvakariuose – jorubai.

Musulmoniškoje šiaurinėje šalies dalyje nuo seno būdinga Sahelio virtuvė, kur
svarbiausias angliavandenių šaltinis yra ryžiai, sorgas, sora, o pietinėje
būdinga Gvinėjos įlankos virtuvė, kur maistui vartojamas jamsas, valgomoji
kolokazija, valgomasis manijokas.

Pagrindinė sporto šaka – futbolas. Šalies nacionalinė rinktinė yra viena
pajėgiausių žemyne, o jos futbolininkai rungtyniauja garsiuose pasaulio
klubuose. Taip pat žaidžiamas krepšinis, yra talentingų boksininkų,
lengvaatlečių.

Nigerija garsi savo rašytojais: Wole Soyinka 1986 m. apdovanotas Nobelio
literatūros premija, Chinua Achebe, Ben Okri, Chimamanda Ngozi Adichie, Ken
Saro-Wiwa.



https://lt.wikipedia.org/wiki/Lotyn%C5%B3_Amerika

Lotynų Amerika (isp. América Latina arba Latinoamérica, portug. América
Latina) – regionas Amerikos žemyne, kuriame dominuoja iš lotynų kalbos kilusios
romanų kalbos (ispanų, prancūzų ir portugalų kalba). Paprastai prie šio regiono
priskiriamos Pietų, Centrinės Amerikos šalys ir Meksika, kartais taip pat
prijungiamos Karibų salos.

Terminas Lotynų Amerika pradėtas naudoti XIX a. pirmoje pusėje, pastebint
bendrus regiono istorinius, kultūrinius, socialinius ypatumus. Prie šio termino
populiarinimo prisidėjo prancūzai, siekę pabrėžti takoskyrą tarp romaniškos
kilmės (t. y. ir pačiai Prancūzijai artimų) šalių bei germaniškų šalių, kuriose
dominavo anglų kultūra.

Lotynų Amerikai priklausančių šalių sąrašas nėra tiksliai apibrėžtas: dalis
šalių turi tiek romaniškos, tiek germaniškos kultūros bruožų, todėl jų
priskyrimas ginčytinas. Paprastai Lotynų Amerikai neginčytinai priskiriamos
visos buvusios Ispanijos ir Portugalijos kolonijos (t. y. Iberoamerikos
valstybės): visa Pietų Amerika išskyrus Gvianos šalis, Centrinė Amerika išskyrus
Belizą, Meksika, Kuba, Dominikos Respublika ir Puerto Rikas (nors pastarasis
pavaldus JAV). Taip pat dažniausiai į Lotynų Ameriką įtraukiama buvusi
Prancūzijos kolonija Haitis, o kartais – ir esamos kolonijos (Prancūzijos
Gviana, Martinika, Gvadelupa). Tiesa, prancūzakalbis Kvebekas Lotynų Amerikai
nepriklauso, nes kultūriškai jis daug labiau susietas su britiška Kanada.
Buvusioje britų kolonijoje Belize taip pat populiari ispanų kalba, o Aruboje,
Kiurasao šnekama papiamento kalba, kilusia iš romanų kalbų. Paminėtina, kad net
ir tradiciškai į Lotynų Ameriką įtraukiamose šalyse ne visur būdinga Lotynų
Amerikos kultūra – pvz., Centrinės Amerikos rytinės pakrantės, šiaurės Kolumbija
savo kultūra artimesnės Karibų saloms. Be to, nors Lotynų Amerika apibrėžiama
kalbiniu pagrindu, į ją patenka ir tie regionai, kur dominuoja indėnų kalbos.

JTO, UNESCO ir daug kitų tarptautinių organizacijų vartoja terminą „Lotynų
Amerika ir Karibų salos“ į kurį įtraukiamos visos Amerikos teritorijos išskyrus
JAV, Kanadą ir Grenlandiją.

Pati Lotynų Amerika kaip ir visas Amerikos žemynas smulkiau skirstoma į
Centrinę, Pietų, Šiaurės Amerikas bei Karibų salas. Taip pat pagal istorinę
priklausomybę išskiriama Ispanų Amerika bei Portugalų Amerika, pagal
geografinius ir kultūrinius bruožus – Andų šalys, Pietinis Kampas.

Pagal tradicinį vertinimą, maždaug prieš 10 tūkst. metų Amerikos žemynas buvo
apgyvendintas iš Azijos per užšalusį Beringo sąsiaurį atsikėlusių žmonių. Tiesa,
Čilėje esančioje Monte Verdėje rasta 14 tūkst. metų senumo archeologinių
radinių. Per tūkstantmečius žmonės apgyvendino praktiškai visus Amerikos
regionus. Seniausia gyvenviete Amerikoje laikoma Las Vegaso kultūros gyvenvietė
Ekvadore, gyvavusi prieš 10-6 tūkst. metų. Palaipsniui iškilo ištisos
civilizacijos, kurių svarbiausi židiniai buvo Senovės Peru bei Mezoamerika.

1492 m. Amerikos pakrantes pasiekė Kristupas Kolumbas, netrukus ispanų, o vėliau
ir portugalų kolonizatoriai pradėjo žemyno kolonizaciją. Vietinės indėnų
valstybės netrukus buvo užkariautos, kolonistai iš Europos (ypač Pirėnų
pusiasalio) šalių pradėjo steigti miestus. 1493 m. ispanai ir portugalai
pasirašė Tordesiljo sutartį, pagal kurią pasidalino kolonizuojamas teritorijas.
Ispanų konkistadorai pirmiausia užkariavo Karibų salas, Centrinę Ameriką,
šiaurines Pietų Amerikos pakrantes. Teritorijos esančios į šiaurę pasižymėjo
atšiauresniu klimatu, rūstesnėmis gamtos sąlygomis, ten nebuvo galingų
valstybių, kurios savo turtais viliotų konkistadorus, todėl ispanai kolonizuoti
Šiaurės Amerikos neskubėjo. Tuo pasinaudoję ten pradėjo kurtis britai, olandai,
prancūzai, taip nulėmę vėlesnį žemyno pasidalinimą į germanišką šiaurę ir
romaniškus pietus. Skurdžia gamta ir atšiauriu klimatu pasižymintys Pietų
Amerikos pietūs (Patagonija) ilgai nepriklausė niekam, todėl ten bandė
įsitvirtinti britai, tiesa, vėliau šias žemes užvaldė ispanakalbės šalys.

Per užkariavimus buvo sunaikinta dauguma regiono vietinių gyventojų, atvežta
daug juodaodžių vergų iš Afrikos, prasidėjo rasių maišymasis. Kolonializmo
laikais įtvirtintas feodalizmas, susidarė luominė visuomenė, smarkiai
priklausoma nuo bažnyčios ir turtingų feodalų.

Pirmoji šalis Lotynų Amerikoje, pasiekusi nepriklausomybę, tapo Haitis. 1804 m.
vergų sukilimas, vadovaujamas Tuseno Luvertiuro, nuvertė prancūzų kolonijos San
Domingo valdžią ir paskelbė nepriklausomą Haičio valstybę. Šis įvykis tapo
įkvėpimu kitoms Lotynų Amerikos šalims. XIX a. Portugalija ir Ispanija jau buvo
išstumtos iš pasaulinio elito, kuriame buvo XV–XVII a., dabar dominavo Jungtinė
Karalystė ir Prancūzija. Lotynų Amerikoje vis labiau augo pasipiktinimas
konservatyviu, despotišku kolonistų mažumos elitu ir imta siekti radikalių
permainų.

1808 m. Napoleonas įsiveržė į Ispaniją – tai tapo puikia proga sukilimui prieš
Ispanijos imperijos valdžią. Pradėtos formuoti karinės chuntos nepriklausomybei
siekti, iškilo charizmatiški, išsilavinę lyderiai, pasiryžę išvaduoti visą
žemyną – Chosė de San Martinas, Simonas Bolivaras, Bernardas O'Higinsas,
Fransiskas de Miranda ir kiti išvaduotojai (libertadores). Netrukus nuo Meksikos
iki Čilės prasidėjo kovos tarp nepriklausomybės šalininkų ir rojalistų. 1825 m.
visos Ispanijos kolonijos, išskyrus Kubą ir Puerto Riką pasiekė nepriklausomybę.
Brazilijoje ir Meksikoje buvo sukurtos nepriklausomos konstitucinės monarchijos.

Pasiekus nepriklausomybę, Lotynų Amerikoje taika neatėjo. Kilo daugybė vidinių
karų tarp konservatyvių jėgų, palaikiusių stiprią bažnyčios valdžią, griežtą
socialinę hierarchiją, bei liberalų, siekusių didesnių ekonominių ir socialinių
laisvių. Šios kovos lėmė tolesnį Lotynų Amerikos valstybių formavimąsi – vienų
ar kitų jėgų valdomos valstybės siekė pajungti kitas valstybes arba išsivaduoti
nuo priklausymo priešiškos ideologijos valstybėms. Liberalų-konservatorių karai
lėmė, kad tokios valstybių sąjungos kaip Jungtinės Centrinės Amerikos
Provincijos, Didžioji Kolumbija, Jungtinės La Platos provincijos, Peru-Bolivijos
konfederacija greitai subyrėjo į atskiras valstybes. Tuo laikotarpiu kilo daug
nuožmių teritorinių-ideologinių karų, ženkliai nulėmusių juose dalyvavusių
valstybių ateitį: Trigubo Aljanso karas (sunaikinta klestinti Paragvajaus
ekonomika), Argentinos pilietinis karas (šalis tapo federacine respublika),
Ramiojo vandenyno karas (Bolivija neteko priėjimo prie jūros bei vertingų
salietros telkinių), Amerikos-Meksikos karas (Meksika neteko didelių teritorijų
šiaurėje).

XX a. pr. politinė situacija Lotynų Amerikoje stabilizavosi tik iš dalies –
daugelyje šalių įsitvirtino oligarchinė diktatūra, kuri ir toliau lėmė didelę
socialinę nelygybę, žmogaus teisių varžymus. Prieš tokias diktatūras dažnai
kildavo vargingųjų sukilimai (bene žymiausias – Meksikos revoliucija), tačiau
jie situaciją mažai keitė. Pasaulinių karų metu Lotynų Amerika liko kovų sūkurio
nuošalyje, o daugelis valstybių jais pasinaudojo ir pasiekė didesnę ekonominę
gerovę – tiekė produkciją karų nuniokotai Europai, į regioną plūstelėjo daugybė
imigrantų iš Europos šalių. Dauguma jų įsikūrė Argentinoje, Brazilijoje,
Urugvajuje, Venesueloje, Meksikoje ir Čilėje. Jie davė didelį impulsą šalių
ekonominiam, kultūriniam šuoliui.

Šaltojo karo metais Lotynų Amerikoje itin stipriai pasireiškė įtampa tarp
nacionalistinių ir komunistinių jėgų. JAV buvo itin pavojingas socializmo
suklestėjimas jos pašonėje, todėl ji bet kokia kaina rėmė dešiniųjų pažiūrų
diktatorius, finansavo ginkluotę, padėjo rengti valstybinius perversmus.

Didelė socialinė nelygybė, korupcija, valdžios savivalė lėmė tai, kad Lotynų
Amerikoje buvo gajos socializmo idėjos. Iškilo revoliucionieriai, tokie kaip Če
Gevara, kurie siekė suvienyti visą Lotynų Ameriką į socialistinę valstybę.
Tačiau Če Gevarai ir Fideliui Kastro pavyko įvykdyti revoliuciją tiktai Kuboje.
Dalyje šalių (pvz., Čilėje, Gvatemaloje) socialistinės partijos demokratiniu
būdu buvo išrinktos į valdžią. Tokiose šalyse JAV remiamos jėgos organizavo
karinius perversmus (Čilėje, Brazilijoje, Argentinoje), pilietinius karus
(Gvatemaloje). Tokie diktatoriai kaip Pinočetas, Stresneris, Somosa ilgus
dešimtmečius valdė šalį, persekiojo kairiuosius, nesprendė socialinės nelygybės,
indėnų teisių problemų.

Pasibaigus šaltajam karui JAV pabandė įsitvirtinti regione ekonominėmis
priemonėmis – JAV kartu su Tarptautiniu valiutos fondu ir Pasaulio banku sudarė
Vašingtono konsensusą, pagal kurį į Lotynų Amerikos šalis turi būti diegiamos
neoliberalios reformos, sudaroma bendra rinka su JAV. 1994 m. Meksika įtraukta į
NAFTA ekonominę sąjungą. JAV siekė, kad būtų sudaryta laisvoji ekonominė rinka
visoje Amerikoje, tačiau daug Lotynų Amerikos šalių tam pasipriešino.

Intensyvus JAV kišimasis į Lotynų Amerikos vidaus reikalus lėmė tai, kad regione
kilo socialistinė banga – Venesuelos, Čilės, Ekvadoro, Bolivijos, Brazilijos,
Paragvajaus, Nikaragvos, Hondūro, Urugvajaus valdžioje atsidūrė kairiosios
jėgos. Ypač JAV politikai priešiškos šalys ėmėsi kurti alternatyvią ekonominę
sąjungą ALBA. Pažymėtina, kad XX a. pab. – XXI a. pr. itin sustiprėjo indėniški
sąjūdžiai, kovojantys už vietinių gyventojų teises, prieš stambių koncernų ir
žemvaldžių vykdomą natūralios gamtos naikinimą. Bolivijoje toks sąjūdis į
valdžią atvedė pirmąjį prezidentą indėną – Evo Moralesą.

Lotynų Amerika yra vienas labiausiai etniškai ir rasiškai margų pasaulio
regionų. Čia galima sutikti visų pagrindinių rasių atstovų, gausu tarpinių
rasių. Tiesa, rasinė sudėtis smarkiai skiriasi atskirose šalyse.

Ispanų ir portugalų kalbos yra ryškiai dominuojančios Lotynų Amerikoje.
Portugalų kalba yra oficiali Brazilijoje, o už jos ribų vartojama negausiai
(pasieniuose paplitęs ispanų-portugalų mišinys portuñol). Puerto Rike greta
ispanų kalbos valstybinė yra ir anglų. Ji neretai vartojama ir tarp
karibietiškos kilmės rytinės Centrinės Amerikos gyventojų. Haityje oficialiai
kalbama prancūziškai. Šalyse, kur tebegyvena nemažai indėnų, paplitusios
vietinės kalbos: kečujų, aimarų, gvaranių, nauatlių, majų. Peru, Bolivijoje ir
Paragvajuje indėnų kalbos turi valstybinį statusą. Paminėtina, kad Paragvajuje
indėnų gyvena nedaug, tačiau jėzuitų misionierių išplatintą gvaranių kalbą yra
perėmę šalyje gyvenantys metisai. Kitur indėnų kalbos turi regioninės kalbos
statusą. Karibų salose bei Karibų jūros pakrantėje itin populiarios kreolų
kalbos (pvz., Haičio kreolų kalba). Dalis vėlesnių imigrantų iš Europos taip pat
yra išlaikę savo kalbas. Tas ypač pasakytina apie izoliuotas bendruomenes
(velsiečiai Čiubute, vokiečiai menonitai Paragvajuje).

Katalikybė yra ryškiai dominuojantis tikėjimas Lotynų Amerikoje. Ją išpažįsta
virš 70 % regiono gyventojų. Katalikų bažnyčia nuo pat konkistos pradžios buvo
svarbus Ispanijos ir Portugalijos imperijų ramstis kolonizuojant kraštą. Tiesa,
katalikybės ir vietinių indėnų tikėjimų sandūra lėmė tai, kad daug katalikų
švenčių buvo papildyta indėniškomis tradicijomis, o regionuose, kur gyvena daug
indėnų susiformavo sinkretiniai tikėjimai (pvz., Santa Muerte kultas, indėniškos
apeigos Gvatemalos, Bolivijos bažnyčiose ir kt.). Greta tradicinių katalikų
bažnyčių kuriasi ir kiti krikščioniški judėjimai, daug dėmesio skiriantys kovai
prieš socialinę nelygybę, indėnų priespaudą. Pvz., Paragvajaus prezidentu tapęs
Fernando Lugo garsėjo kaip „vargšų vyskupas“. Didėja ir kitų krikščioniškų
atšakų gretos: Brazilijoje, Centrinėje Amerikoje gausu protestantų, ypač
sekmininkų.

Indėnų šamanistiniai, animistiniai tikėjimai išlikę mažai civilizacijos
paliestose džiunglių, kalnų gentyse. Kraštuose, kur gyvavo senosios Amerikos
civilizacijos yra išlikusios tradicinės šventės, ritualai, pasaulėžiūra,
pastebimas senųjų indėnų religijų atgimimas (pvz., Pačiamama kultas Anduose).
Karibų salose yra praktikuojamas vudu tikėjimas, atkeliavęs su vergais iš
Afrikos.

Lotynų Amerikoje yra palyginti negausios musulmonų, judėjų, budistų, hinduistų
bendruomenės. Jos ryškesnės šalyse, kurios pritraukė daug imigrantų –
Argentinoje, Brazilijoje, Meksikoje, Venesueloje. Panama yra bahajų tikėjimo
centras Lotynų Amerikoje. Populiarėja Naujojo Amžiaus tikėjimai, ypač
Brazilijoje.

Meksikoje, Argentinoje, Kuboje, Čilėje, Brazilijoje yra nemažas procentas
nereligingų žmonių.

Iki XX a. vid. į Lotynų Ameriką kėlėsi daug imigrantų iš Europos, Azijos šalių.
Tačiau XX a. pab. situacija pasikeitė, smarkiai padidėjo emigacija. Daugiausia
emigruojama į JAV, mažiau į Europą (ypač Ispaniją, Portugaliją, Italiją),
Kanadą, Australiją ir kt. Daugiausia emigruoja Meksikos, Centrinės Amerikos
valstybių, Kolumbijos, Bolivijos, Ekvadoro, Dominikos Respublikos, Kubos, Čilės
gyventojai. Taip pat pasireiškia vidinė migracija, pvz., iš Bolivijos,
Paragvajaus į Argentiną, iš Gvatemalos, Hondūro į Meksiką ir kt.

Lotynų Amerika pasižymi gan aukštu nusikalstamumo lygiu. 2004 m. pagrindine
mirčių priežastimi smurtinė mirtis buvo Brazilijoje, Kolumbijoje, Venesueloje,
Salvadore, Meksikoje ir Hondūre. Šiose šalyse labai dažni ginkluoti apiplėšimai,
kriminalinių gaujų susidūrimai, klesti prekyba narkotikais. Didelė socialinė
nelygybė yra viena pagrindinių nusikalstamumo priežasčių. Ypač nusikalstamumas
klesti skurdžiuose didmiesčių priemiesčiuose (favelose), kur apiplėšimai dažnai
yra pagrindinis išgyvenimo šaltinis. Valdžios ir policijos korupcija prisideda
prie nusikalstamumo klestėjimo.

Dauguma Lotynų Amerikos šalių priskiriamos besivystančioms šalims. Tiesa, tokios
šalys kaip Argentina, Meksika, ypač Brazilija tampa svarbiomis pasaulio
ekonominio elito narėmis. Urugvajus, Čilė, Kosta Rika tai pat pasižymi stabilia
ekonomika, gan geromis pragyvenimo sąlygomis. Aiškiai skurdžiausia regiono šalis
yra Haitis, užimantis paskutines vietas tiek pagal BVP rodiklius, tie pagal
skurdo paplitimą. Dideliu skurdu taip pat pasižymi Centrinės Amerikos šalys
(išskyrus Kosta Riką), Paragvajus, Bolivija, Peru.

Žemės ūkis yra viena svarbiausių ūkio šakų daugelyje Lotynų Amerikos valstybių:
eksportui auginami bananai ir kiti tropiniai vaisiai, kava, kakava, kukurūzai,
medvilnė, ryžiai ir kt. Brazilijoje, Urugvajuje, Argentinoje labai išvystyta
gyvulininkystė. Taip kertami atogrąžų miškai, verčiamasi pramonine žvejyba (ypač
Čilėje, Peru, Ekvadore, Argentinoje) žuvinguose arktiniuose ir šaltųjų srovių
vandenyse. Kalnakasyba nuo seno buvo viena svarbiausių ūkio šakų regione:
kasamas varis (Čilėje), sidabras (Meksikoje, Bolivijoje, Peru), auksas (Peru,
Brazilijoje, Dominikos Respublikoje), geležies rūda (Brazilijoje, Peru),
aliuminio rūda (Brazilijoje), alavas, mangano, nikelio rūdos, akmens anglys,
brangakmeniai ir kt. Dabar didesnę reikšmę turi naftos ir gamtinių dujų gavyba
(Venesueloje, Ekvadore, Meksikoje, Argentinoje, Bolivijoje).

Turizmas tapo svarbiu pelno nešėju Lotynų Amerikoje. Daugelis regiono šalių
pasižymi vaizdingais kraštovaizdžiais, nepaliesta laukine gamta, kokybiškais
paplūdimiais, maloniu klimatu, archeologinėmis vertybėmis, spalvingomis
šventėmis. Greta masinio turizmo sparčiai populiarėja ir ekoturizmas.
Lankomiausios šalys yra Meksika, Brazilija, Dominikos Respublika, Peru,
Argentina, Kuba, Kosta Rika, Bolivija.

Skurdas ir socialinė nelygybė yra svarbiausios regiono problemos. Nuo pat
konkistos laikų atsirado didelis socialinis barjeras tarp europietiškos kilmės
kolonistų elito ir skurdžių indėnų bei kitų „spalvotųjų“. Lotynų Amerikos šalims
atgavus nepriklausomybę atskirtis nesumažėjo, nes korumpuota ir diktatoriška
valdžia nesiėmė rimtų socialinių reformų. Ir dabar, nepaisant regiono ekonomikos
augimo, susikūrusia ekonomine gerove pasinaudoja mažuma – valdininkai,
didmiesčių gyventojai, žemvaldžiai, tuo tarpu kaimuose, indėniškose
bendruomenėse dažnai neužtenka resursų minimaliam pragyvenimui.

Lotynų Amerikos kultūra susiformavo maišantis įvairiausioms kultūrinėms
tradicijoms. Ir dabar ji išlieka nevienalytė, ir skiriasi pagal etnines,
socialines grupes. Lotynų Amerikos kultūrą suformavo 3 pagrindinės kultūros:

Ikikolumbiniais laikais tose vietose, kur iškilo civilizacijos, statyti
monumentaliosios architektūros pastatai: laiptuotosios piramidės, šventyklų
kompleksai, masyvios tvirtovės. Puikūs tokios architektūros pavyzdžiai išliko
Maču Pikču, Čičen Icoje, Teotihakane, Ušmalyje, Tikalyje ir kt. Lotynų Amerikai
konkistos laikotarpiu buvo itin būdinga tuo metu Pietų Europoje populiari
barokinė architektūra. Statyti ištisi miestai su barokinėmis katedromis,
vilomis, rūmais, grįstomis gatvėmis. Tipiški tokio laikotarpio miestai yra
Kartachena, Potosi, Kitas, Lima, Santa Ana de Koras. Vietomis provincijose
susiformavo unikalios tradicijos, jungiančios europietišką ir indėnišką
architektūrą, pvz., Čikitanijos jėzuitų misijos. Savita architektūra susidarė ir
provincijų miesteliuose, kur būdingos akmeninės ar iš plaušplyčių statytos balto
mūro bažnytėlės ir gyvenamieji namai (Umauaka ir kt.). XX a. pradėti statyti
modernios architektūros statiniai, ypač tokiais pasižymi Brazilijos sostinė
Brazilija.

Lotynų Amerikos kinas pasižymi muilo operų produkcija, jos populiarios ir už
regiono ribų (JAV, Rytų Europoje, Izraelyje). Sukuriama ir kitokio žanro filmų:
„Pano labrintas“, „Dievų miestas“, „Elitinis būrys“ ir kt.

Ikikolumbinėje Lotynų Amerikoje buvo sukurtas raštas, Mezoamerikoje buvo rašomi
kodeksai, vaizdavę indėnų civilizacijų istoriją. Tačiau labiausiai klestėjo
žodiniai legendų, mitų, istorijų pasakojimai. Dalis jų užrašyta kolonizatorių
(pvz., majų epas Popol Vuh), o dalis teatralizuotų pasakojimų išliko iki šių
dienų (Rabinal Achí). Kolonijiniais laikais daugiausia rašytos bažnytinės
kronikos, konkistadorų laiškai, pasakojimai apie užkariavimus. Grožinė
literatūra pradėjo formuotis XVIII–XIX a. Tačiau didžiausias Lotynų Amerikos
literatūros klestėjimas prasidėjo XX a. antroje pusėje: svarbiausi to
laikotarpio rašytojai yra Chulijas Kortasaras, Gabrielis Garsija Markesas,
Marijus Vargas Ljosa, Karlosas Fuentesas, Augustas Roa Bastosas, Chorchė Luisas
Borchesas, Pablas Neruda, Paulas Koeljas ir kt.

Lotynų Amerikai būdinga ritminga, energinga muzika, tinkama regione dažniems
karnavalams, šokiams, šventėms. Bene populiariausia yra Lotynų Amerikos pop
muzika (latin pop), kurią atstovauja pasaulinio garso atlikėjai kaip Shakira,
Jennifer Lopez, Ricky Martin, Gloria Estefan, Selena ir kt. Ši muzika persipina
su kitais regione populiariais muzikos stiliais – salsa, bačata, merenge, tango.
Brazilijoje itin populiari samba, bossa nova muzika, Meksikoje – mariači muzika,
Argentinoje ir Urugvajuje – tango, Kolumbijoje – kumbija, Antiluose – kalipso,
Centrinėje Amerikoje – punta. Iš Karibų salų po visą regioną tarp jaunimo
plačiai paplito regetonas. Indėniškuose kraštuose populiari tradicinė muzika –
Andų regione – Andų muzika, Gvatemaloje – marimba, Meksikoje – vietinių indėnų
tautų muzika.

Futbolas yra neginčijamai populiariausia sporto šaka Lotynų Amerikoje. Jį XIX a.
pab. – XX a. pr. išplatino anglų geležinkeliečiai, dirbę La Platos regione.
Netrukus šis sportas paplito po visą regioną, o 1930 m. Urugvajuje surengtas I
pasaulio futbolo čempionatas. Nuo to laiko, Argentina ir Brazilija tapo
elitinėmis pasaulio futbolo komandomis ir laimėjo ne vieną čempionatą. Meksikos,
Urugvajaus, Kolumbijos, Paragvajaus, Čilės komandos taip pat dažnai patenka tarp
pasaulio čempionatų dalyvių. Iš Lotynų Amerikos kilo tokios futbolo žvaigždės
kaip Diego Maradona, Pelé, Ronaldo, Gabrielis Batistuta, Lionelis Mesi ir kt.
Tiesa, Venesueloje, dalyje Centrinės Amerikos šalių bei Karibuose futbolas nėra
pats populiariausias sportas. Ten labiau paplitęs beisbolas, boksas, tinklinis,
krepšinis. Pastarasis sportas gan populiarus ir Argentinoje, kuri yra tapusi
prizininke pasaulio čempionatuose ir olimpiadose.



https://lt.wikipedia.org/wiki/Lietuvos_politin%C4%97_sistema

Lietuvos Respublika yra daugiapartinė parlamentinė respublika su kai kuriais
pusiau prezidentinio valdymo požymiais. Pirmame Lietuvos Konstitucijos
straipsnyje nurodyta, kad Lietuva yra nepriklausoma demokratinė respublika.
Įstatymų leidžiamoji valdžia priklauso Seimui, vykdomoji valdžia – Vyriausybei.
Teritoriniu požiūriu Lietuva yra centralizuota unitarinė valstybė. Savivalda yra
vienpakopė, žemiausiame lygmenyje.

Respublikos Prezidentas apkaltos proceso metu gali būti nušalintas nuo pareigų,
jei:

Lietuvos Respublikos Prezidentas renkamas visuotiniuose rinkimuose penkerių metų
kadencijai.

Priešpaskutinį kartą rinkimai vyko dviem turais – 2002 m. gruodžio 22 d. ir
2003 m. sausio 5 d. Juos laimėjo Rolandas Paksas, surinkęs 54,9 % balsų, tačiau
2004 m. balandžio 6 d. buvo nušalintas nuo pareigų po apkaltos proceso.

2004 m. birželio 27 d., priešlaikinių Prezidento rinkimų antrąjį turą laimėjo
Valdas Adamkus, surinkęs 51,63 % balsų. Nuo to laiko jis buvo Lietuvos
Respublikos Prezidentas iki 2009 m.

Nuo 2009 m. liepos 12 d. pradėjo savo kadenciją naujoji Lietuvos Respublikos
prezidentė Dalia Grybauskaitė. 2014 m. perrinkta antrai kadencijai.

Lietuvos Respublikos Seimas renkamas visuotine, lygia, tiesiogine rinkimų teise
ir slaptu balsavimu. Seimo nariu gali būti renkamas ne jaunesnis kaip 25-erių
metų Lietuvos pilietis, kuris pastaruosius trejus metus gyveno Lietuvoje.

Lietuvai 2004 m. gegužės 1 dieną įstojus į Europos Sąjungą, Lietuva Europos
Parlamente turėjo 13 mandatų. Pirmieji rinkimai į Europos Parlamentą įvyko 2004
metų birželio 13 dieną. Antrieji rinkimai vyko 2009 m. birželio 7 d. Tretieji
rinkimai vyko 2014 m. gegužės 25 d.

2015 m. vasario mėn. Lietuvoje Teisingumo ministerijos duomenimis iš viso buvo
įregistruota 41 politinė partija (4 iš jų likviduojamos).



https://lt.wikipedia.org/wiki/Lietuvos_krep%C5%A1inis

Lietuvos krepšinis – populiariausia šalyje sporto šaka. Lietuvoje krepšinis
pradėtas žaisti apie 1920 m., o 1922 m. balandžio 23 d. Kaune įvyko pirmosios
rungtynės tarp LFLS (Lietuvos fizinio lavinimo sąjungos) komandos ir laikinosios
sostinės rinktinės, jas rezultatu 8:6 laimėjo LFLS. Tais pačiais metais
surengtas Lietuvos moterų krepšinio pirmenybės, o 1924 m. – ir šalies vyrų
čempionatas. 1920 m. Karolis Dineika išleido Krepšiasvydžio (basketbolo)
vadovėlis vyrams, o 1926 m. pasirodė Stepono Dariaus paruošta knyga „Basketbolo
žaidimas (krepšiasvydis) ir Lietuvos sporto lygos oficialės basketbolo taisyklės
1926–1927 metams“. Žaidimo lygis buvo neaukštas, tekdavo nuolat pralaimėti
kaimyninių Baltijos valstybių komandoms.

1934 m. Kaune pastatyti Kūno kultūros rūmai su modernia žaidimų sale. 1936 m.
Lietuvos kamuolio žaidimo sąjungos krepšinio komitetas priimtas į tarptautinę
organizaciją FIBA, tais pačiais metais Konstantinas Savickas išleido knygą
„Krepšinis“.

1935 m. į Kauną, į Pasaulio lietuvių kongresą, buvo atvykę žymūs JAV lietuvių
krepšinio specialistai B. Budrikas, J. Knašas, Feliksas Kriaučiūnas ir
Konstantinas Savickas. Pastarieji du liko Lietuvoje ir mokė šalies krepšininkus.
Kai 1937 m. buvo sužaistos draugiškos rungtynės su Latvija, jau pralaimėta tik
29:41. Buvo nuspręsta dalyvauti Antrosiose Europos vyrų krepšinio pirmenybėse,
kurios vyko Rygoje. Krepšininkus ruošė žaidžiantysis treneris F. Kriaučiūnas.
1937 m. Lietuvos rinktinė pirmąkart tapo Europos čempionais.

Lietuva gavo teisę rengti III žemyno pirmenybes Kaune. 1939 m. pastatyta pirmoji
Europoje specializuota krepšinio salė – Kauno halė ir tais pačiais metais
Lietuvos vyrų rinktinė su žaidžiančiu treneriu ir kapitonas Pranu Lubinu)
antrąkart laimėjo Europos čemionatą. 1938 m. Romoje moterų rinktinė tapo Europos
vicečempionėmis.

Po Antrojo pasaulinio karo Lietuvą okupavo Sovietų Sąjunga, todėl šalies
krepšininkai atstovavo SSRS rinktinei.

Atgavus nepriklausomybę 1992 m. Barselonos olimpiadoje buvo iškovoti bronzos
medaliai. Tačiau po metų Vroclave Lietuvos rinktinė nusileido baltarusiams ir
nepateko į 1993 m. Europos čempionatą.

1995 m. Europos čempionatas lietuviai vedami Arvydo Sabonio ir Šarūno
Marčiulionio pasiekė finalą, kur pralaimėjo Jugoslavijai ir iškovojo sidabrą.

1996 m. Atlantos olimpiadoje Lietuvos rinktinė pralaimėjo Serbijai pusfinalyje.
Kovoje dėl trečios vietos įveikę australus lietuviai antrą kartą iš eilės tapo
bronziniais olimpiados prizininkais.

Kartų kaita paveikė rinktinės rezultatus – iki pat 2000 m. vyrų komandai
nepavyko iškovoti rimtų trofėjų. Tik moterų krepšinio rinktinė 1997 m. iškovojo
Europos čempionių vardus. 2000 m. Sidnėjaus olimpiadoje Lietuvos vyrų krepšinio
rinktinė su treneriu J. Kazlausku, , iškovojo bronzos medalius. Pusfinalyje
pralaimėję JAV rinktinei 2 taškų skirtumu.

2001 m. Lietuvos rinktinė į Europos čempionatą Turkijoje atvyko panašios
sudėties, tačiau nepasiekė net ketvirtfinalio. Pralaimėjimas aštuntfinalyje
latviams ir tuo pačiu nepateko į 2002 m. Pasaulio čempionatą.

2003 m. atnaujinta Lietuvos rinktinė, vedama Šarūno Jasikevičiaus, Arvydo
Macijausko, Ramūno Šiškausko, Sauliaus Štombergo ir kitų, po 64 metų vėl tapo
Europos krepšinio čempione.

2004 m. Atėnų olimpiadą Lietuva pradėjo galingai – grupėje užėmė pirmą vietą, o
ketvirtfinalyje įveikė Kiniją. Tačiau pusfinalyje pralaimėjo Italijos rinktinei,
o rungtynėse dėl trečios vietos grupės pralaimėta JAV, kuri buvo įveikta grupės
rungtynėse.

2005 m. Europos čempionate Lietuvai neatstovavo dauguma geriausių krepšininkų.
Nepaisant to, lietuviai pralaimėjo tik vienas varžybas, tačiau jos buvo
ketvirtfinalyje, todėl buvo užimta tik penktoji vieta.

Į 2006 m. Pasaulio krepšinio čempionatą Lietuva važiavo kaip viena iš favoričių,
komandos sudėtis palyginti su 2005 m. atrodė daug pajėgesnė. Tačiau šalies
rinktinė savo grupėje užėmusi tik trečiąją vietą iškrito jau ketvirtfinalyje,
kuriame dideliu skirtumu pralaimėjo vėliau čempione tapusiai Ispanijai. Kovoje
dėl 5-8 vietų lietuviai pralaimėjo Turkijai ir nugalėjo vokiečius. Čempionate
buvo užimta 7-a vieta. Iškart po planetos pirmenybių rinktinės trenerio postą
paliko Antanas Sireika.

2007 m. Europos vyrų krepšinio čempionate Ispanijoje lietuviai po 7 pergalių
serijos pralaimėjo pusfinalyje nusileisdami Rusijos rinktinei, rezultatu 74-86.
Tačiau kovoje dėl 3-4 vietų lietuviai, vadovaujami R. Butauto, įveikė Graikijos
rinktinę ir laimėjo bronzos medalius, rezultatu 78-69. Pergalė užtikrino
Lietuvos ekipai vietą 2008 m. Pekino Olimpinėse žaidynėse, kuriose kovoje dėl
bronzo medalių Lietuva nusileido Argentinos krepšinio rinktinei.

Lietuvos jaunimo rinktinės taip pat yra iškovojusios nemažai svarbių pergalių.
Ryškiausia jų pasiekta 2005 m., kai Lietuvos vaikinų jaunimo rinktinė
Argentinoje tapo pasaulio čempione. Merginų jaunimo rinktinė (iki 18 metų)
2008 m. tapo Europos čempionėmis.

2011 m. rugpjūčio 31 d. – rugsėjo 18 d. Lietuvoje vyko 37-tas vyrų Europos
krepšinio čempionatas 2011 m. Europos krepšinio čempionatas. 2013 m. vyrų
Europos krepšinio čempionate iškovota antra vieta, finale pralaimėjus
Prancūzijai.

1926 m. S.Darius knygoje Basketbolo žaidimas nurodė, kad Lietuvoje yra dvi vyrų
ir dvi moterų komandos, jungiančios apie 35 žaidėjus bei viena krepšinio aikštė.
1925 m. įvyko pirmosios moterų krepšinio taurės (ją įsteigė operos dainininkė
Vincė Jonuškaitė) varžybos, kurias laimėjo LFLS komanda, finale įveikusi Makabi
klubą. Pamažu kūrėsi nauji klubai, bet šalies pirmenybės vyko nereguliariai.
Garsėjo Kauno Aušros gimnazijos krepšininkai ir Telšių gimnazijos žaidėjos. Tarp
vyrų stiprus buvo LFSL klubas. Krepšinio populiarumas išaugo po Lietuvos
sportininkų pergalių Europos čempionatuose 1937 ir 1939 metais, bet prasidėjęs
Antrasis pasaulinis karas nustūmė domėjimąsį krepšiniu į antrą planą.

SSRS čempionatų aušroje Kauno „Žalgiris“ iškovojo du nugalėtojų titulus, tačiau
vėliau negalėjo pasigirti svariais laimėjimais iki 1985 m., kai vėl susigrąžino
SSRS nugalėtojų vardus bei juos apgynė 1986 ir 1987 m. Kitoms Lietuvos komandoms
nepavyko tapti čempionais, ir tik Vilniaus „Statyba“ 1979 m. iškovojo SSRS
čempionato bronzą.

Lietuvai iškovojus nepriklausomybę klubinio krepšinio lygis smuko. Tačiau
1993 m. įkūrus LKL jis vėl ėmė kilti. Lietuvos krepšinio flagmanu liko Kauno
„Žalgiris“ – kauniečių nuo sosto nesugebėjo nuversti nei Kauno „Atletas“ nei
Plungės „Olimpas“. Be to, „Žalgiris“ 1998 m. laimėjo Europos taurę ir kelialapį
į Eurolygą. 1998–1999 m. sezonas „Žalgiriui“ susiklostė labai sėkmingai – klubas
laimėjo Eurolygą, LKL ir naujai įsteigtą NEBL (Šiaurės Europos krepšinio lygą).

Tačiau kiti metai „Žalgiriui“ buvo nesėkmingi: patirta nesėkmė tiek Eurolygoje,
tiek ir nacionalinėse pirmenybėse, kur „Žalgirio“ dominavimą nutraukė Vilniaus
„Lietuvos rytui“, pirmą kartą tapęs LKL čempionu. Šis klubas susikūrė 1997 m.,
kai investuotojai nupirko ir pervadino Vilniaus „Statybos“ klubą.

2001 m. „Žalgiris“ vėl susigrąžino LKL nugalėtojų titulą, 2002 m. taurė vėl
atiteko „Lietuvos rytui“. Po to tris finalus iš eilės vėl laimėjo kauniečiai.
„Lietuvos rytas“ per tą laiką pasiekė pora tarptautinių pergalių – 2002 m.
iškovojo NEBL nugalėtojų vardą, o 2005 m. – ULEB taurę ir iškovojo kelialapį į
Eurolygą. 2006 m. „Lietuvos rytas“ tapo LKL ir BBL čempionais.

2007 m. buvo atgaivintos Lietuvos krepšinio federacijos taurės varžybos, kurias
laimėjo žalgiriečiai, finale įveikę „Lietuvos ryto“ krepšininkus. „Lietuvos
rytas“ antrą kartą pasiekė ULEB taurės finalą, tačiau čia, skirtingai nei prieš
porą metų, pralaimėjo tituluočiausiai Europos krepšinio komandai – Madrido
„Real“. Kauno „Žalgiriui“ sezonas Eurolygoje susiklostė ypač nesėkmingai,
kadangi jie liko paskutinėje savo grupės vietoje. Trečiasis Lietuvos klubas –
Šiaulių „Šiauliai“ FIBA Europos taurės turnyre iškrito antrajame etape. BBL
čempionais tapo „Lietuvos ryto“, o LKL – „Žalgirio“ krepšininkai. 2008 m. Kauno
žalgiris ir Lietuvos Rytas (užėmęs pirmą vietą grupėje) Eurolygoje pateko į Top
16 etapą. 2009 m. antrą kartą Europos taurės turnyro čempionais tapo Vilniaus„
Lietuvos Ryto“ krepšininkai, trečią kartą patekę į prestižinio turnyro finalą.
2009 m. Vilniaus „Lietuvos Rytas“ iškovojo visus įmanomus sezono titulus.

Lietuvos moterų krepšinyje pastaraisiais metais dominavo Vilniaus „TEO“
(anksčiau vadinosi Lietuvos telekomas). Nacionalinėse pirmenybėse vilnietės
nesulaukdavo pasipriešinimo. Komanda dalyvavo Eurolygos varžybose. 2004–2005 m.
sezone klubas užėmė 3 vietą, o 2005-06 m. sezone – 4 vietą. Krepšininkės taip
pat yra daugkartinės Baltijos moterų krepšinio lygos čempionės. 2010 m. vasarį
klubo pagrindinis rėmėjas pranešė, kad neberems moterų krepšinio. TEO klubo
pagrindu buvo sukurtas Kauno moterų klubas „Viči-Aistės“, kuris nuo 2010–2011 m.
sezono atstovaus Lietuvą FIBA moterų Eurolygos turnyre.

Lietuvos vyrų kurčiųjų rinktinė Europos čempionate yra nugalėjusi tris kartus:
1992 m. lietuviai tapo Europos čempionais, o 2000 ir 2004 m. buvo apdovanoti
bronza.

Lietuvos moterų rinktinė 1996, 2000 ir 2004 m. Europos čempionate pelnė sidabro
medalius, visus kartus nusileisdamos Švedijos krepšininkėms.



https://lt.wikipedia.org/wiki/Lietuvos_TSR

Lietuvos TSR (piln. Lietuvos Tarybų Socialistinė Respublika) – viena iš Tarybų
Sąjungos sąjunginių respublikų, gyvavusi 1940–1941 ir 1944–1990 m., sudaryta
okupacinės sovietų valdžios pagrindu. Teritorija ir sienos nuo 1946 m. sutapo su
dabartinės Lietuvos Respublikos teritorija ir sienomis (neskaitant nedidelių
pakeitimų Baltarusijos pasienyje).

Sąlygas 1940 metų birželio mėnesio Lietuvos okupacijai sudarė 1939 metų
rugpjūčio 23 dieną pasirašytas Molotovo-Ribentropo paktas ir jo slaptieji
protokolai bei 1939 m. rugsėjo 28 dieną pasirašyta Sovietų Sąjungos ir
Vokietijos sienos ir draugystės sutartis. Molotovo-Ribentropo paktas užtikrino
Vokietijai, kad Sovietų Sąjunga negins Lenkijos, kurią Vokietija ruošėsi pulti,
o slaptaisiais protokolais buvo pasidalinta įtakos sferomis, taip Lietuva pateko
į Vokietijos įtakos sferą. Rugsėjo 28 dieną pasirašyta Sienos ir Draugystės
sutartimi dar kartą buvo pasidalinta įtakos sferomis, šį kartą Lietuva buvo
atiduota Sovietų Sąjungos įtakai, mainais į dalį Lenkijos teritorijos.

Pagal minėtas sutartis Sovietų Sąjunga pradėjo primetinėti Baltijos valstybėms
savo įtaką. Savitarpio pagalbos sutartis su Latvija pasirašyta 1939 m. rugsėjo
28 dieną, o su Estija spalio 5 dieną. Spalio 3 dieną Sovietų Sąjunga
pareikalavo, kad ir Lietuva pasirašytų analogišką sutartį. Mainais į sutartį
Sovietų Sąjunga pasiūlė grąžinti Lietuvai Vilnių. Savitarpio pagalbos sutartį ir
Vilniaus bei Vilniaus krašto perdavimo Lietuvos Respublikai aktą 1939 metų
spalio 10 dieną, įgalioti savo vyriausybių, pasirašė Juozas Urbšys ir
Viačeslavas Molotovas. Pagal šį susitarimą Lietuvoje atsirado keletas Sovietų
Sąjungos kariuomenės garnizonų: Alytuje, Prienuose, Gaižiūnuose ir Naujojoje
Vilnioje, iš viso 18 786 Raudonosios armijos kariai . Faktiškai tai reiškė
Lietuvos neutralumo ir dalinai nepriklausomybės praradimą, nes šalis negalėjo
vykdyti savarankiškos užsienio politikos. Tai puikiai matosi gruodžio 13 dieną
kuomet Lietuvos (kaip ir Latvijos bei Estijos) atstovas Tautų Sąjungoje
nebalsavo už Sovietų Sąjungos pašalinimą iš organizacijos dėl šios valstybės
agresijos prieš Suomiją .

Po Spalio 10-osios Savitarpio Pagalbos sutarties, šalies strateginėse vietose
išsidėstė svetima kariuomenė (kuri dar nebuvo okupacinės, nes buvo dislokuota
abiejų valstybių susitarimu), kuri neretai įsiveldavo į Lietuvos vidaus
reikalus. Spalio 31 dieną Raudonoji armija nekviesta slopino lenkų antisemitines
riaušes Vilniuje, grasino kištis ir į kitus panašius įvykius, jei Lietuvos
valdžia nesiims rimtesnių priemonių dėl Vilniaus lenkų. Visgi Sovietų Sąjungos
vyriausybė nenorėjo konfliktuoti su Lietuvos valdžia (kaip ir lietuviai nenorėjo
konfliktų su sovietais), tad Molotovas spalio 19 dieną įsakė Sovietų Sąjungos
pasiuntiniu N. Pozdniakovui nutraukti bet kokią paramą ir pažadus Lietuvos
kairiesiems. Maskva siekė teisėto Lietuvos prisijungimo, tad nenorėjo
kompromituoti savo siekių .

Spalio 10-osios sutartimi Lietuva atgavo beveik 7 tūkst. km² teritorijos, tačiau
tai buvo tik penktadalis teritorijos, kurią Sovietų Rusija buvo pripažinusi
Lietuvai 1920 m. liepos 12 d. taikos sutartimi. Lietuvai nebuvo grąžintos visos
lietuviškos teritorijos esančios Sovietų Sąjungos teritorijoje.

1939 m. lapkričio 22 d. A. Smetona patvirtino 21-ąjį šalies ministrų kabinetą,
kuriam vadovavo Antanas Merkys. Šis ministrų kabinetas išbuvo iki pat Lietuvos
okupacijos 1940 m. birželio 15 dieną.

Po 1940 m. birželio mėnesio TSRS karinės invazijos į Lietuvos valstybės
teritoriją Lietuvos TSR buvo įkurta 1940 metų liepos 21 dieną pagal Maskvoje
parengtą scenarijų: Lietuvos okupacijos sąlygomis „išrinktas“ marionetinis
Liaudies Seimas pirmojoje sesijoje pirmu klausimu, svarstydamas valstybinės
santvarkos pakeitimą, Antanui Sniečkui pasiūlius, priėmė nutarimą „prašyti“ TSRS
Aukščiausiąją Tarybą priimti Lietuvos TSR į TSRS sudėtį, nors savo rinkiminėse
programose nei „Lietuvos darbo sąjunga“, nei pavieniai kandidatai tokios
nuostatos nedeklaravo. Tuo buvo siekiama formaliai įteisinti Lietuvos
Respublikos okupaciją bei aneksiją (prijungimą) prie TSRS. Nuo 1940 m. rugpjūčio
3 dienos LTSR – TSRS sudėtyje.

1940 m. rugpjūčio 25 d. Liaudies Seimo ypatingos sesijos metu patvirtinta
Lietuvos TSR konstitucija (1936 m. gruodžio 5 d. TSRS konstitucijos analogas).

Prasidėjus Antrajam pasauliniu karui Lietuvos TSR nedalyvavo, iki 1941 m. kai į
karą įsitraukė ir Tarybų sąjunga (tuomet Lietuvos TSR jau buvo Tarybų Sąjungos
sudėtyje). Nors 1939 m. Vokietija siūlė dar tuomet buvusiai Lietuvos Respublikai
atsiimti Vilniaus kraštą. 1941 m. birželio 22 d. Hitleris pradėjo karą su
Sovietų Sąjunga. Tuo pat metu Lietuvoje LAF ir kitų patriotinių organizacijų
narių pastangomis suorganizuotas sukilimas, suformuota Lietuvos vyriausybė,
tačiau Vokietija jos nepripažino ir po 43 dienų veikimo išvaikė. 1941–1944 m.
Lietuva buvo įtraukta į vokiečių Ostlando reichskomisariatą kaip Lietuvos
generalinė sritis, valdoma civilinės administracijos. 1944 m. liepos–spalio mėn.
TSRS užėmė Lietuvą antrą kartą.

TSRS 1944 m. vėl užėmus Lietuvą, iškart prasidėjo Lietuvos masinės gyventojų
deportacijos į Sibirą, kurios buvo vykdomos iki pat Stalino mirties 1953 m. Šiuo
laikotarpiu uždrausti tautiškumo simboliai – tautinė trispalvė vėliava bei
Tautiška Giesmė ir kiti, už jų naudojimą žmonės buvo persekiojami. „Lietuvos TSR
ūkio atkūrimo“ pretekstu Maskvos valdžia skatino darbininkų ir kitų gyventojų
migraciją į Lietuvą iš Rusijos ir kitų TSRS respublikų; taip buvo ketinama
labiau integruoti Lietuvą į Sovietų Sąjungą ir plėtoti pramonę. Tuo pačiu metu
Lietuvos darbingi gyventojai buvo viliojami darbams Rusijos TFSR gilumoje,
žadant visokeriopas įsikūrimo naujoje vietoje lengvatas. Net ir nuslopinus
partizaninį pasipriešinimą sovietinė valdžia neužgniaužė judėjimo už Lietuvos
nepriklausomybę – veikė persekiojamos pogrindinės disidentinės grupės, leidusios
pogrindinę spaudą, katalikišką literatūrą. Po tarptautinės konferencijos
Suomijos sostinėje Helsinkyje, kur buvo pripažintos po II pasaulinio karo
nusistovėjusios sienos, Lietuvoje susikūrusi Helsinkio grupė per užsienio radiją
paskelbė nepriklausomybės reikalavimą. 1972 m. po Romo Kalantos susideginimo
kilo kelias dienas trukę neramumai Kaune. 1978 m. balandžio 20 d. devintojo
šaukimo Lietuvos TSR Aukščiausiosios Tarybos neeilinėje devintojoje sesijoje
buvo priimta antroji Lietuvos TSR konstitucija (1977 m. spalio 7 d. TSRS
konstitucijos analogas), kuri veikė iki 1990 metų.

XX a. devintajame dešimtmetyje Tarybų Sąjungą ištiko sunki ekonominė krizė. 1985
m. Tarybų Sąjungos vadovu tapo Michailas Gorbačiovas, kuris pradėjo liberalias
reformas ir užbaigė Šaltąjį karą. Tai paskatino antikomunistinių judėjimų
suaktyvėjimą Tarybų Sąjungos viduje, taip pat ir Lietuvos TSR. 1988 m. spalio
22-23 d. įkurtas Lietuvos Persitvarkymo Sąjūdis siekęs Lietuvos valstybingumo
atkūrimo. 1989 m. rugpjūčio 23 d., minint 50-ąsias Molotovo-Ribentropo pakto,
panaikinusio Baltijos šalių nepriklausomybę, metines, įvyko Lietuvos
Persitvarkymo Sąjūdžio organizuotas Baltijos kelias – maždaug 600 km ilgio
susikibusių žmonių grandinė, sustojusi sujungti trijų Baltijos šalių sostines –
Vilnių, Rygą ir Taliną. Tai parodė Lietuvos, Latvijos ir Estijos žmonių siekį
atsiskirt nuo TSRS.

LTSR faktiškai nustojo egzistuoti 1990 m. kovo 11 d. Atkuriamajam Seimui
paskelbus apie Lietuvos nepriklausomybės atkūrimą. Kadangi Lietuvos narystė TSRS
laikyta prieštaraujančia tarptautinei teisei ir laikyta niekine, formalaus
išstojimo iš TSRS nebuvo.

Lietuvos TSR buvo komunistinės TSRS sudėtyje, dėl to svarbiausi ir neginčijami
nutarimai buvo priimami Maskvoje. Būta ir vietinių valdžios organų. Aukščiausias
vietinės valdžios organas – Lietuvos TSR Aukščiausioji Taryba, buvo imituojami
rinkimai ketveriems metams, pagal principą: vienas deputatas dešimčiai
tūkstančių gyventojų (deputatas „renkamas“ iš vieno iškelto kandidato). Tarp
Aukščiausiosios Tarybos sesijų aukščiausias šalies valstybės valdžios organas
buvo Lietuvos TSR Aukščiausiosios Tarybos Prezidiumas. Respublikos vyriausybė –
Ministrų Taryba, atsakinga už įstatymų įgyvendinimą.



https://lt.wikipedia.org/wiki/Libanas

Libano Respublika (Libanas) – valstybė Artimuosiuose Rytuose, rytinėje
Viduržemio jūros pakrantėje. Ribojasi su Sirija ir Izraeliu.

Dabartinio Libano teritorijoje finikiečiai buvo įkūrę miestų daugiau kaip prieš
3000 metų. Dar neseniai Libanas buvo klestinti valstybė, kultūrinis ir
prekybinis Artimujų Rytų centras. Sostinė Beirutas pritraukdavo daugybę turistų.
Tačiau dėl įtampos tarp religinių grupių 1975 m. prasidėjo ilgalaikis pilietinis
karas, nuniokojęs beveik visą šalį. XX a. paskutiniame dešimtmetyje buvo
pasiektas taikos susitarimas, ir vyriausybė, padedama užsienio, ėmėsi atkurti
ūkį ir atstatyti sugriautus miestus.

Libanas yra parlamentinė demokratija, kurioje įteisinta speciali konfesionalizmu
vadinama sistema. Jos tikslas – padalinti politinę galią tarp skirtingų
religinių grupių, reikalaujant, kad aukščiausi valstybės postai priklausytų tam
tikrą religiją išpažįstančiam asmeniui. Pavyzdžiui, prezidentas privalo būti
maronitas, ministras pirmininkas – sunitas, parlamento pirmininkas – šiitas,
viceministras pirmininkas ir parlamento vicepirmininkas – stačiatikis.

Šalies įstatymų leidžiamoji valdžia priklauso vienų rūmų parlamentui. Jis turi
128 vietas, lygiai padalintas tarp krikščionių ir musulmonų. Nariai renkami
visuotiniuose rinkimuose kas ketverius metus pagal proporcinę rinkimų sistemą.
Šalyje vyrauja multipartinė sistema, įprastos kelių partijų prieš rinkimus arba
parlamente sudaromos koalicijos.

Pagal 2012 m. Demokratijos indeksą, Libanas priskiriamas hibridinių režimų
kategorijai.

Libanas nedidelė valstybė, pietuose besiribojanti su Izraeliu, o šiaurėje ir
rytuose – su Sirija. Pajūriu eina siaura lyguma, rytuose virstant dviem
kalnagūbriais. Tarp šių kalnagūbrių driekiasi didelis derlingas Bekaatos slėnis.
Per slėnį teka Litanio upė. Jos vandens ištekliai naudojami pietinei slėnio
daliai ir (per kalnuose iškastą tunelį) daliai pajūrio lygumos.

Dirvožemiai daugiausia kalciažemiai, upių slėniuose – verstžemiai. Libano
natūrali gamta labai pakitusi dėl intensyvaus miškų kirtimo ir dirvožemio
erozijos. Miškai užima 13 % Libano teritorijos. Libano kalnų vakarų šlaituose
auga krūmynai, vietomis pušynai ir kiparisai, didesnių kedrų miškų išlikę tik
aukštikalnėse. Bekaa slėnyje – kserofitinė augalija (dygūs krūmai, stepės).

Iš žinduolių aptinkami šakalai, hienos, gazelės, ežiai, kirstukai,
šikšnosparniai, iš graužikų – pelės, voverės, iš paukščių – strazdai,
lakštingalos, kurapkos, karveliai, grifai. Gausu roplių (driežai, gyvatės,
vėžliai) ir varliagyvių (salamandros).

Libane vyrauja viduržemio klimatas su karštomis sausomis vasaromis ir švelniomis
lietingomis žiemomis. Vidutinė vasaros temperatūra apie 26 °C, žiemos – 15 °C.
Palyginti su kitomis regiono šalimis, Libane lyja gana gausiai. Kalnuose per
metus iškrenta daugiau kaip 1250 mm, pajūryje – 700–900 mm, Bekaa tarpukalnių
slėnyje – iki 600 mm kritulių. Daugiausia kritulių gruodžio – vasario mėnesiais.

Libano ekonomiką labai paveikė pilietiniai nesutarimai nuo 1975 iki 1990 m. Iki
1990 m. šalis beveik pasiekė buvusį ekonomikos lygį, bet ją dar veikia Izraelio
2006 m. oro atakos. Dabar šaliai svarbi bankininkystė, draudimas, žemės ūkio
produktų apdirbimas, chemijos, medienos produktų gamyba, naftos perdirbimas.
Pajamos gaunamos iš turizmo, tarptautinės pagalbos. Neteisėta narkotikų gamyba
turi įtakos šalies ekonomikai.

Žemės ūkio produktai sudaro tik mažą dalį BVP. Auginami citrusiniai vaisiai,
tabakas, vynuogės. Auginamos avys ir ožkos. Libanas daugiau importuoja, nei
eksportuoja. Pagrindinai šalies eksporto produktai yra juvelyriniai dirbiniai,
chemikalai, vaisiai, tabakas, tekstilės gaminiai. Importuojama nafta,
automobiliai, medikamentai, drabužiai. Šalies mainų partneriai yra Sirija,
Jungtiniai Arabų Emyratai, Italija, Saudo Arabija.

Pagrindinės religijos: musulmonų šiitų, musulmonų sunitų, drūzų, graikų
stačiatikių, maronitų.



https://lt.wikipedia.org/wiki/Labanoro_regioninis_parkas

Labanoro regioninis parkas – regioninis parkas rytinėje Lietuvos dalyje,
Švenčionių, Molėtų ir Utenos rajonuose. Parko direkcija įsikūrusi Labanoro
miestelyje. Parko teritorija užima 55344 ha (kitais duomenimis – 52848 ha)
plotą. Parkas įsteigtas 1992 m. rugsėjo 24 d. siekiant išsaugoti Labanoro girios
ir jos ežerynų kraštovaizdį, jo gamtinę ekosistemą bei kultūros paveldo
vertybes, rekreaciniu požiūriu vertingius Rytų Aukštaitijos kraštovaizdžio
kompleksus. Regioninis parkas šiaurės rytuose ribojasi su Aukštaitijos
nacionaliniu parku.

Tai didžiausias Lietuvoje regioninis parkas, išsiskiriantis kraštovaizdžių
įvairove, nepaprastai turtinga augalija ir gyvūnija. Didžiausią parko dalį užima
miškai (80 proc.), daugiausia pušynai. Labanoro giria su gausiomis pelkutėmis ir
ežerais pasižymi saugomų rūšių gausumu. Ežerai užima 14 proc. parko teritorijos.
Įspūdingi Juodieji ir Baltieji Lakajai, Stirniai, Siesartis ir kiti Molėtų
ežeryno ežerai, 15,8 km ilgio Aiseto ežeras. Lakają, vieną gražiausių ir
egzotiškiausių upių, pamėgo ne tik vandens paukščiai, bet ir vandens turistai.

Labanoro regioniniame parke yra 285 ežerai – daugiausia iš visų Lietuvos
regioninių parkų. Didžiausi: Stirnių, Baltųjų Lakajų, Kertuojų. Per parką teka
apie 30 upelių. Tai Lakaja, Peršokšna, Dumblė, Luknelė. Be šių vandens telkinių
parke saugojamos pelkių ekosistemos, vertingos kalkingos žemapelkės.

Parko teritorijoje yra per 20 pilkapių grupių (aptinkami vis nauji), senovės
gyvenvietės, 5 piliakalniai (tarp jų – Pilalės (Budrių), Čiulėnų, Kulionių,
Želvos), dubenuotųjų akmenų kolekcija, „Ožkos akmuo“ ir Šventakmenis, pokario
partizanų kovos ir žuvimo vietos, etnografinis Obelynės kaimas. Nuo 1373 m.
minimame Labanoro miestelyje stovėjo XVIII a. architektūros paminklas – Labanoro
Švč. Mergelės Marijos Gimimo bažnyčia (17 dailės paminklų) ir varpinė, įdomios
Stirnių, Januliškio bažnyčios, Rudesos koplyčia ir varpinė. Lankytojų laukia
žvejybos muziejus Mindūnuose, Kulionių kaime – Etnokosmologijos muziejus ir
Astronomijos observatorija, senovinė dangaus kūnų stebykla. Mindūnų kaimo
prieigose, prie easnčio kempingo yra Mindūnų apžvalgos bokštas.

Parke yra daug žvejybai tinkamų ežerų, Labanoro girioje gausu uogų ir grybų,
atvyksta daug grybautojų. Įspūdingas vandens maršrutas nuo Siesarties ežero
Lakajos upe iki Žeimenos, puikios sąlygos keliauti pėsčiomis ir dviračiais.
Sustoti nakvynei leidžiama rekreacinėse zonose. Parke siūloma keliauti esančiais
keliais ir takais pro vaizdingus ežerus, per nuostabaus grožio miškus,
apsistojant schemose nurodytose stovyklavietėse. Maudytis rekomenduojama prie
esančių stovyklaviečių, poilsiaviečių ar kempingų. Stovyklavietės yra prie
Baltųjų ir Juodųjų Lakajų, Kertuojų, Želvos, Balčio, Aiseto, Alnio ežerų ir
miškuose.

Susikerta keli įspūdingi vandens turizmo maršrutai. Galima pasirinkti plaukimą
Molėtų-Inturkės ežerynu ir Lakaja (105 km ežerais ir protakomis, 31,4 km upėmis
ir 2–4 km sausuma), o po to Žeimena. Neturintiems inventoriaus jį galima
išsinuomoti Kaltanėnuose, taip pat Mindūnuose.

Parke švenčiama Jorė (balandžio pabaigoje), Joninės, Labanorinė (atlaidai
rugsėjo 8 d.), vyksta Baltųjų Lakajų poledinės žūklės varžybos, paukščių
sutiktuvės ir palydos.

Mindūnų kaime esančiame kempinge Labanoro regioninio parko teritorijoje 2015 m.
rugsėjo mėn. pastatytas 36 m aukščio apžvalgos bokštas – aukščiausias visose
Lietuvos saugomose teritorijose.[neveikianti nuoroda] Iš apžvalginės aikštelės
matyti Siesarties hidrografinis draustinis, apimantis takoskyrinį Siesarties
ežerą (su salomis ir pusiasaliais), jo apyežerį. Taip pat matomas Lakajos
kraštovaizdžio draustinis, apimantis Baltųjų ir Juodųjų Lakajų ežerų duburius.



https://lt.wikipedia.org/wiki/Kupi%C5%A1kis

Kupiškis – miestas šiaurės rytų Lietuvoje, Panevėžio apskrityje, 44 km į rytus
nuo Panevėžio, rytiniame Vidurio Lietuvos žemumos pakraštyje. Kupiškio rajono
savivaldybės ir seniūnijos centras.

Šiaurės vakariniu miesto pakraščiu prateka Lėvuo, per centrą teka upė Kupa,
pietuose eina geležinkelis. Miesto centre yra keletas mūrinių pastatų statytų
XIX-XVIII amžiuje, tarp jų seniausias linų sandėlis, esantis prie pat Lauryno
Stuokos Gucevičiaus aikštės. Miesto centre Kupą kerta senasis Gedimino tiltas.

Yra etnografijos muziejus, Kristaus žengimo į dangų bažnyčia (pastatyta
1914 m.), kultūros centras, paštas (LT-40001), rajono centrinė ligoninė. Miesto
šiauriniame pakraštyje, prie Lėvens stūkso Aukštupėnų piliakalnis, trykšta
Akmenytės šaltinis, driekiasi Kupiškio marios. Per Kupos upę yra nutiesti 8
tiltai, iš kurių 5 skirti pėstiesiems ir 3 transporto priemonėms. Miestas
skirstomas į kelis mikrorajonus:

Miestas įėjo į sėlių genties gyvenamos teritorijos ribas. Spėjama, kad ant
piliakalnio medinė Kupiškio pilis buvusi jau XIII a.

1480 m. Krokuvos universiteto metraštyje minimas Stanislaus Johannis de
Cupyschky – Stanislovas Jonaitis iš Kupiškio – manomas pirmasis miestelio vardo
paminėjimas, taip pat – ir pirmasis aprašytas šio krašto žmogus. Galinis vardas
„de Cupyscky“ reiškia vietovę iš kurios jis kilo, kurią tikrų tikriausiai galima
laikyti Kupiškiu, taigi, galėjo būti panašiai, kaip ir Leonardas da Vinčis –
miestelio iš kurio jis kilo pavadinimas buvo Vinčis (Vinci).

Istoriniuose šaltiniuose – kaip Lietuvos valdovo Žygimanto Senojo miestelis –
Kupiškis pirmąsyk paminėtas 1529 m. XVI amžiuje buvo dvaras, seniūnija, pavieto
centras, todėl tikėtina, kad įsikūrė anksčiau nei buvo paminėtas pirmą kartą.
1616 m. pastatyta bažnyčia. 1589 m. Paminėtas Kupiškis dėl gaisro, kurio metu
sudegė visa Budronių gatvė. 1616 m. yra užfiksuotas pirmasis miestelio medinės
bažnyčios paminėjimas.

Nuo 1657 m. Kupiškį ir seniūniją valdė didikai Tyzenhauzai, vėliau (nuo 1771 m.)
Čartoriskiai, o nuo 1812 m. – grafas Mykolas Tiškevičius. 1791–1792 m. suteiktos
miesto teisės (savivalda įvesta, bet privilegijos jai nespėta gauti). Kupiškio
augimą paskatino Daugpilio–Panevėžio–Radviliškio geležinkelis, pastatytas
1873 m. greta miesto.

XVIII a. pradžioje, Kupiškio miestelyje buvo šešios pagrindinės gatvės: Anykščių
(Onyksztyńska), Budrionių (Budrewska), Karališkoji (Królewska), Kazliškio
(Kozłova), Skaugų (Skowogolska), Svėdasų (Swiadoska), kuriose gyveno pagrinde
žydai bei vienas kitas bajoras. XVIII a. devintojo dešimtmečio pradžioje kilus
gaisrui miestelis smarkiai nukentėjo. Sudegė bažnyčia, klebonija, 5 klebonijos
jurisdikcijos gyventojų sodybos, 8 žydų bravorai bei visa eilė miestelio
gyventojų namų. Tik gatvių galuose liko skurdžių ir dvarui nieko nemokančių 15
katalikų daržininkų ir 5 žydų kampininkų trobelės.

1781 m. Kupiškio apylinkių valdytojas A. Čartoriskis Kupiškyje įsteigė lankastro
sistemos mokyklą, kurioje aukštesniųjų klasių mokiniai mokė jaunesniuosius.
1823 m. pastatyta lapidinio stiliaus akmens mūro mokykla su klasicistiniais
langų apvadais ir monumentaliomis puskolonėmis, išlikusi iki šių dienų (namas
restauruotas, jame įkurtas kraštotyros muziejus).

1818 m. į rytus nuo miestelio bažnyčia numatė steigti kapines ir joms skyrė 1,5
ha savo žemės. Teritorija buvo aptverta akmenine tvora su arka, ten 1820 metais
pastatyta mūrinė koplyčia.

1842 m. Rusijos imperijoje įvedamas įstatymas dėl medicinos paslaugų teikimo,
todėl miestelyje atsiranda pirmoji ligoninė. Ji veikė iki 1890 m. 1897 m.
atsirado pinigų naujajai bažnyčiai (stovinčiai ir dabar), ji pradėta statyti
apstatant senąją medinę. 1903 m. baigiantis naujosios bažnyčios statyboms,
išardoma senoji.

1913 m. turtingesni kupiškėnai ūkininkai įkuria „Ūkio“ draugiją. 1917 m.
įkuriama progimnazija, vėliau išaugusi į Vlado Rekašiaus vidurinę mokyklą, o
2000 m. pervadintą į L. Stuokos-Gucevičiaus gimnaziją. 1919 m. gegužės 27 d. –
birželio 1 d. vyko Kupiškio kautynės, kur susitiko Panevėžio rinktinė, su
bolševikais. Po atkaklios kovos miestą sugebėjo paimti už nepriklausomą Lietuvą
kovojanti pusė.

1921 m. Chonelis Šmidtas, kuriam priklausė ir vienas iš keturių (išliko 3)
malūnų, pradėjo tiekti miesteliui elektrą. 1931 m. pasirašoma sutartis, pagal
kurią 3 km atstumu, visas miestelis turi būti aprūpintas elektra nuo saulėlydžio
iki 1 val. 1941 m. liepą vokiečių okupacijos administracijos įsakymu buvo
nužudyta daugiau kaip 800 miestelio gyventojų žydų. 1943 m. Kupiškio piliakalnį
aprašė žymus archeologas Petras Tarasenka. 1968 m. piliakalnyje atlikti
žvalgomieji tyrimai. Rasta lipdytos grublėtos keramikos fragmentų.

1946 m. balandžio 24 d. įkūrus apskritį Kupiškis tapo miestu (iki tol buvo
miestelis). Sovietmečiu išaugo sviesto, statybinių medžiagų gamyklos. 1968 m.
gegužės 7 d. mieste iškrito vištos kiaušinio dydžio kruša. 1983 m. pastatyti
kultūros namai (architektas R. Kamaitis, vitražai E. Valiūtės, keramika A.
Ličkutės ir A. Lauciaus), kuriuose įsikūrė ir etnografinis liaudies teatras
„Senovinės kupiškėnų vestuvės“. 1983 m. gauta 5 mln. rublių statyti Kupiškio
ligoninei (Krantinės 28, Kupiškis). 1984 m. buvusio Čartoriskių pradžios
mokykloje leista įkurti kraštotyros muziejų. Tais pačiais 1984 m. pradėtos
Kupiškio marių statybos, iškeliami gyventojai. Po dvejų metų užtvenkta Lėvens
upė suformuoja marias. 1986 m. baigta statyti Kupiškio 2-oji vidurinė mokykla.

1990 m. kovo 20 d. Lietuvos Respublikos žemės ūkio ministro V. Knašio įsakymu
pradėta steigti Kupiškio žemės ūkio mokykla.

Miestas pavadintas pagal Kupos upę (kairysis Lėvens intakas), kurios žiotyse ir
įsikūręs Kupiškis. Tarmiškai „kūpėti“ reiškia smarkiai bėgti, kunkuliuoti –
srauninga Kupa smarkiai teka per pavasario polaidžius.

Kupiškyje gyventojai pasiskirstę netolygiai; didesnis tankumas yra pietrytinėje,
vakarinėje ir šiaurinėse dalyse. Daugiau mieste esti parkai, skverai bei kitos
rečiau gyvenamos dalys. Mieste gyventojų skaičius išaugo sparčiausiai
sovietiniais metais, kuomet plėtėsi pats miestas: pastatyti Kraštiečių ir
Krantinės rajonai, vakarinis individualiųjų namų rajonas, vystėsi bei kūrėsi
miesto pramonė, infrastruktūra. Nuo 2000 m. gyventojų skaičius pradėjo mažėti
dėl emigracijos, mažo gimstamumo.

Miesto centrinės dalies planas stačiakampis, centre stovi neogotikinė dvibokštė
Kristaus Žengimo į dangų bažnyčia (pastatyta 1914 m.). Išlikę 2 vėjo malūnai
(XIX a. pabaiga). Į šiaurę nuo miesto stūkso Kupiškio (Aukštupėnų) piliakalnis,
driekiasi Kupiškio marios.

Atstumas nuo sostinės Vilniaus yra 157 kilometrai. 1975 m. nutiestas pietinis ir
vakarinis aplinkkeliai. Miesto pietuose eina geležinkelio ruožas
Daugpilis–Radviliškis. Per pietinį aplinkkelį eina krašto kelias  122 
Daugpilis–Kupiškis–Panevėžys , per vakarinį aplinkkelį  124 
Kupiškis–Vabalninkas–Biržai . Į pietus nuo miesto eina  118  Kupiškis–Utena .

Leidžiamas laikraštis „Kupiškėnų mintys“ (nuo 1946 m.), internete veikia krašto
naujienų tinklapis „TEma Info“, nuo 1996 metų per LTV transliuojama „Kupiškėnų
studijos“ laidos.

Pastatyti paminklai architektui Laurynui Stuokai-Gucevičiui ir generolui Jonui
Černiui, gausu Henriko Orakausko skulptūrų: „Kupiškėnų vestuvės“, „Avinėli,
pasipurtyk“, „Merkurijus“, „Paukščiai“, „Piemenukas“, fontanas „Baltų gyvybės
medis“ ir kt. Yra du muziejai: etnografijos (kraštotyros) muziejus ir Povilo
Matulionio namas-muziejus.

Kupiškio ir jo apylinkių gyventojai šneka rytų aukštaičių kupiškėnų tarme.
2007 m. pradėtas leisti aiškinamasis „Kupiškėnų žodynas“ (autorė Klementina
Vosylytė). .



https://lt.wikipedia.org/wiki/Kenija

Kenijos Respublika (Kenija) – valstybė Rytų Afrikoje. Ribojasi su Etiopija,
Somaliu, Pietų Sudanu, Tanzanija, Uganda ir Indijos vandenynu.

Kenijos šalies pavadinimas kilo nuo Kenijos kalno, reiškiančio „baltas“. Kenijos
kalno viršukalnė (5199 m virš jūros lygio) nuolat skendi baltuojančiuose
debesyse.

Ikikolonijinė Kenija plėtojosi kaip du atskiri regionai, atskirti retai gyvenamų
savanų. Kenijos rytinė dalis, prisiglaudusi prie Indijos vandenyno, priklausė
Svahilių krantui, ir čia vystėsi musulmoniška Svahilių civilizacija. Jai būdingi
prekybiniai miestai-valstybės, kurie pradėjo kurtis X a. aktyviai dalyvaujant
persų ir arabų pirkliams. Šie atnešė čia islamą, o miestuose darniai maišėsi
musulmonų ir vietinės afrikietiškos tradicijos. To maišymosi rezultatas – visoje
pakrantėje paplitusi kreolinė svahilių kalba. Svarbiausi prekybiniai sultonatai
Kenijos teritorijoje buvo Patė, Lamu, Manda, Malindis, Mombasa ir kt. Pirmieji
europiečiai (portugalai) Kenijos pakrantėje pasirodė 1498 m. XVI a. pradžioje
jie, turėdami pranašesnius ginklus, sunaikino klestinčius svahilių miestus ir
vietinę viduramžių civilizaciją. Nuo tada jie formaliai traktavo regioną kaip
Portugalijos Rytų Afriką.

Kitas kultūrinis regionas buvo Kenijos vakarinė dalis, prisiglaudusi prie
Viktorijos ežero. Dėl palankių gamtinių sąlygų gyventojų tankumas čia buvo ypač
didelis, o svarbiausia etninė grupė Kenijos teritorijoje buvo luhjai, pasidalinę
į kelioliką genčių. XV a. į šias bantų gyvenamas teritorijas migravo gyvulių
augintojai nilotai (luo), kurie maišėsi su vietos gyventojais ir labai pakeitė
vietos visuomenės struktūrą. Sekdami kitų bantų genčių dabartinės Ugandos
teritorijoje (tokių kaip Buganda, Busoga ir kt.) pavyzdžiu, luhjai susivienijo į
didelę gentinę karalystę, valdomą vadų, tituluojamų nabongo. Suvienijimą įvykdė
vangų gentis, todėl ši karalystė dar vadinama Vanga. Jos įkūrimas tradiciškai
keliamas į XII a., tačiau mokslininkai linkę jį kelti į gerokai vėlesnius
laikus, XVII a., kuomet susiformavo dauguma Afrikos Didžiųjų ežerų valstybių.

XVII a. musulmonų įtaką Svahilių krante atkūrė Omano imperija ir vėliau nuo jos
atsiskyręs Zanzibaro sultonatas, kurio sostinė buvo dabartinėje Tanzanijoje.
Siekdamas kontroliuoti prekybą tuometiniame pasaulyje paklausiomis afrikinėmis
prekėmis ir juodaodžiais vergais, Zanzibaras plėtė įtaką į žemyną, o ypač – į
Afrikos didžiųjų ežerų valstybes krašto gilumoje. Svarbiomis prekybinėmis
tarpininkėmis tapo savanose gyvenusios kikujų, kambų, masajų gentys,
aptarnavusios karavanų kelius.

Nuo XIX a. vidurio Rytų Afrika domino Europos valstybes, ypač britus ir
vokiečius, kurie siuntė čia ekspedicijas. 1886 m. jie pasidalino Zanzibaro
kontroliuojamą Svahilių krantą, ir būsimoji Kenijos pakrantė 1890 m. perėjo
Britų imperijai. Čia įkurtas Rytų Afrikos protektoratas, kuriam greitai perėjo
ir savanų zona. 1894 m. britai protektoratu paskelbė Ugandą, kuriai buvo
priskirtos didelės teritorijos dabartinėje Vakarų Kenijoje, taigi visa Vangos
karalystė. 1902 m. perbraižant protektorato sienas, Vangos karalystė perėjo Rytų
Afrikos protektoratui, kuris 1920 m. tapo Kenijos kolonija.

Kenija yra demokratinė respublika, kur prezidentas yra valstybės, vyriausybės ir
daugiapartinės sistemos galva. Nuo 2013 m. šaliai vadovauja Uhuru Kenyatta.

Valstybė įsikūrusi Rytų Afrikoje, Indijos vandenyno pakrantėje. Didžiąją šalies
dalį užima Rytų Afrikos plokščiakalnis (vidutinis aukštis 500–1500 m),
palaipsniui besileidžiantis link vandenyno pakrantės, greta kurios driekiasi
lygumų juosta. Kranto linija nelabai vingiuota, šalia kranto yra nedidelis Lamu
salynas. Centrine šalies dalimi driekiasi Rytų Afrikos lūžių juosta, pasižyminti
ryškiais grabenais ir Gregorio riftu, kuriame telkšo ežerai. Grabenų
pakraščiuose iškyla aukšti kalnagūbriai, siekiantis 3000–4000 m aukštį
(aukščiausia vieta – užgesęs Kenijos ugnikalnis, 5199 m).

Kenijoje gausu ežerų: vakariniame pasienyje telkšo didžiausio Afrikoje
Viktorijos ežero dalis, o rifte telkšo virtinė šarmingų ežerų – Turkana, Nakuru,
Naivaša, Bogorija, Natronas, Elmenteita, Magadis, Baringas. Upių tinklas retas.
Rytuose link vandenyno teka Tana ir Galana, taip pat Džubos intakas Evaso
Ngiras. Nenuotakiam Turkanos baseinui priklauso Turkvelas ir Kerijas, o vakarinę
dalį užima Nilo baseinas (Mara, Nzoja, Guča). Kenijos kalno šlaituose yra
ledynų.

Vakarinę ir pietvakarinę šalies dalį užima savanos bei tropiniai retmiškiai,
šiaurės rytuose būdingos sausringos savanos ir pusdykumės. Kalnų šlaituose auga
visžaliai tropiniai miškai, aukščiau pereinantys į drėgnas lobelijų ir žilių
aukštikalnių pievas. Didelė dalis Kenijos teritorijos yra paskelbta saugomomis
teritorijomis (Kenijos kalno, Rytų Cavo, Vakarų Cavo, Nairobio ir kt.
nacionaliniai parkai, Masai Maros rezervatas).

Kenijoje būdingas subekvatorinis klimatas su ryškiu lietinguoju laikotarpiu nuo
kovo iki gegužės ir trumpesniu lietaus sezonu spalį–lapkritį. Vidutinės mėnesio
oro temperatūros pakrantėje laikosi apie 24–27 °C, kalnuose 12–18 °C, vakaruose
22–24 °C. Kalnuose ir plokščiakalniuose per metus vidutiniškai iškrenta
1500–2000 mm kritulių, sausringiausia yra šiaurės rytuose (250 mm).

Didelė dauguma Kenijos gyventojų susitelkusi žemės ūkyje. Auginami kokosai,
ananasai, kišju riešutai, medvilnė, cukranendrės, kava, arbata, sizalis,
skaistenis, kukurūzai, kviečiai. Daugiausia šalies ploto užima dykuma, kurioje
ganoma daug galvijų. Kenija taip pat parduoda kiaušinius, pieno produktus,
kiaulieną, naminius paukščius. Šalis taip pat gamina plastiką, baldus,
cigaretes, odą, tekstilės produktus, perdirbtą naftą, maisto produktus, cementą,
gaminius iš metalo. Ekonomikos augimas yra varžomas korupcijos, hidroelektrinių,
bei jų energijos trūkumo.

Kenijos pagrindiniai eksporto produktai yra arbata, bei kava. Importuojami
įvairūs mechanizmai, transporto įranga, plataus vartojimo prekės, nafta, bei jos
produktai. Pagrindiniai mainų partneriai yra Didžioji Britanija, Uganda,
Tanzanija, Jungtiniai Arabų Emyratai.

Kenija pasižymi didele etnine įvairove. Didžioji gyventojų dalis priklauso bantu
grupėmis, kurios išsidėstę šalies pakrantėje (midžikendai, pokomai), prie
Viktorijos ežero (luhjai, subai) ir šalies pietinėje dalyje (kikujai, kambai).
Svarbią vietą šalies demografijoje užima nilotų tautos, kurie gyvena vakarinėje
šalies dalyje: luo, turkanai, kalendžinai, samburu, masajai, nandžiai. Tik 2%
Kenijos gyventojų sudaro kušitų kalbomis kalbančios tautos (oromai, somaliai),
kurios gyvena didžiulėje retai apgyvendintoje Kenijos rytinėje dalyje. Tik 1 %
gyventojų yra kilę ne iš Afrikos: arabai, indai, europiečiai.

Pagal 2009 m. gyventojų surašymo duomenis, didžiausios šalies etninės grupės yra
šios: kikujai 17%, luhjai 14%, kalendžinai 13%, luo 10%, kambai 10%, kisijai 6%,
midžikendai 5%, merai 4%, turkanai 2.5%, masajai 2.1%. Be gimtosios kalbos
dauguma šalies gyventojų taip pat kalba ir angliškai ar svahilių kalba, kurios
yra valstybinės kalbos ir lingua franca Kenijoje.

Vyresnių nei 15 m. žmonių raštingumas (2003 m. apskaičiavimai): 85,1 % (90,6 %
vyrams, 79,7 % moterims). Vidutinė numatomo gyvenimo trukmė skaičiuojant nuo
gimimo (2009 m. apsk.): 57,86 metų (57,49 m. vyrams, 58,24 m. moterims).

AIDS paplitimas tarp suaugusiųjų yra 6,7 %. Mirčių nuo AIDS per metus – 150 000
(2003 apsk.)

Didžioji dalis Kenijos gyventojų yra krikščionys. 45 % laiko save protestantais,
33 % – Romos katalikais. Taip pat apie 10 % gyventojų yra musulmonai. ir dar
10 % yra vietinių religijų atstovai. Tiesa, skirtingi religijų paplitimo
apskaičiavimai pateikia labai skirtingus duomenis. Pavyzdžiui, pasak kai kurių
šaltinių, musulmonai sudaro nuo 20 % iki 45 % Kenijos populiacijos.

60 % musulmonų populiacijos gyvena Pakrantės provincijoje, kur jie sudaro 50 %
vietinės populiacijos. Vakarinėje Pakrantės provincijos dalyje vyrauja
krikščionybė. Šiaurinėje Rytų provincijos dalyje gyvena 10 % šalies musulmonų ir
ten jie sudaro daugumą. Neskaitant nedidelės somaliečių populiacijos Nairobyje,
likusioje valstybės dalyje dominuoja krikščionybė.



https://lt.wikipedia.org/wiki/Jonas_Radvanas

Jonas Radvanas (lot. Ioannes Radvanus; apie XVI a. vidurį – 1592 m.) – Lietuvos
Didžiosios Kunigaikštystės poetas, evangelikas, reformatas.

Spėjama, kad gimė ir išsilavinimą gavo Vilniuje. Globojamas Lietuvos didžiojo
etmono Grigaliaus Chodkevičiaus keliavo po Europą, buvo jo sekretorius. Mokėsi
Padujos universitete. Paskelbė herojinę poemą „Radviliada“ (lot. Radvilias).
Joje, sekdamas Vergilijaus „Eneida“ bei naudodamas jos įvaizdžius, aprašė
Mikalojaus Radvilos Rudojo gyvenimą ir kovas, kėlė LDK savarankiškumo siekį.
Taip pat sukūrė epigramų, panegirikų, eilėraščių, poleminį satyrinį veikalą
„Teologinės tezės“. Rašė lotynų kalba.

Poema „Radviliada“, parašyta lotynų kalba, yra vienas ryškiausių XVI a. kūrinių
Lietuvos literatūroje. Joje aprašytos Lietuvos pergalės Livonijos kare, tuometės
Lietuvos aukštuomenės puoselėta valstybinė ideologija, valstybės geografinis,
istorinis, kultūrinis vaizdas. Poemoje atvaizduojama Mikalojaus Radvilos Rudojo
asmenybė, taip pat jo didžiausio priešo Ivano Rūsčiojo portretas. „Radviliada“
yra literatūrinis, vieno autoriaus sukurtas epas, skirtas Lietuvos valdovams,
karžygiams, istorinėms asmenybėms išaukštinti. Poema artima antikos poezijos
žanrams Bukolikoms ir Georgikoms. Vienintelis Lietuvoje esantis poemos
egzempliorius saugomas Lietuvos mokslų akademijos bibliotekoje. Į lietuvių kalbą
„Radviliadą“ 1997 m. išvertė literatūros istorikas Sigitas Narbutas.



https://lt.wikipedia.org/wiki/Fizika

Fizika (gr. φυσικός (physikos): natūralus, φύσις (physis): gamta) – gamtos
mokslas, tiriantis visas materijos formas: nuo submikroskopinių dalelių, iš
kurių sudarytos visos įprastinės medžiagos (dalelių fizika), iki visos
materialios Visatos elgesio (kosmologija).

Kai kurios fizikos studijuojamos savybės yra bendros visoms materialioms
sistemoms, pavyzdžiui, energijos tvermės dėsnis. Tokios savybės kartais yra
vadinamos dėsniais. Taip pat fizika kartais vadinama „fundamentaliuoju mokslu“,
nes visi kiti gamtos mokslai – (biologija, chemija, geologija ir pan.) – tiria
tam tikras materialias sistemas, kurios savo ruožtu paklūsta fizikos dėsniams.
Pavyzdžiui, chemija yra molekulių ir chemikalų, kurios tos molekulės sudaro,
mokslas. Tų molekulių chemines savybes apibrėžia atitinkamos fizikinės savybės,
tokios kaip kvantinės mechanikos, termodinamikos ir elektromagnetizmo.

Fizika yra artimai susijusi su matematika. Fizikos teorijos praktiškai visuomet
aprašomos matematikos lygtimis. Dažniausiai matematinis fizikos modelis yra
sudėtingesnis nei kitus gamtos mokslus aprašantis matematinis modelis. Esminis
skirtumas tarp fizikos ir matematikos yra tas, kad fizikos tyrimų objektas yra
materialus pasaulis, o matematika tiria abstrakčius dėsnius, nepriklausomai nuo
to, ar jie turi prasmę materialiam pasaulyje. Tačiau skirtumas nėra visuomet
aiškus. Didelė tyrimų dalis yra tarpinė, vadinama matematine fizika, kuri tiria
matematinę fizikinių teorijų struktūrą.

Fizikinių tyrimų kultūra skiriasi nuo kitų mokslų tuo, kad atskiria teoriją nuo
eksperimento. Pradedant XX amžiumi, dauguma fizikų specializavosi arba teorinėje
fizikoje, arba eksperimentinėje fizikoje, ir labai retas buvo labai sėkmingas
abiejose. Tai skiriasi nuo, pavyzdžiui, chemijos ar biologijos, kur žymiausi
teoretikai buvo ir eksperimentuotojai.

Kalbant apibendrintai, teoretikai vysto teorijas, kurios gali paaiškinti
eksperimentų rezultatus, o eksperimentuotojai kuria ir vykdo eksperimentus,
galinčius patikrinti teorinius spėjimus. Nors teorija ir eksperimentai kuriami
atskirai, jie labai susiję. Fizikoje progresas dažniausiai įvyksta tada, kai
eksperimentų rezultatų negali paaiškinti esamos teorijos. Tuomet kuriamos naujos
teorijos, kurios galėtų paaiškinti naujų stebėjimų rezultatus. Be eksperimentų
teorinės fizikos tyrimai dažnai nukrypsta neteisinga kryptimi. Tai pagrindinis
argumentas prieš M teoriją – populiarią aukštos energijos fizikos teoriją,
kuriai eksperimentas dar nėra sugalvotas.

Tam tikros fizikos teorijos yra taikomos visai fizikai, o ne atskiroms sritims.
Kiekviena iš tų teorijų yra laikoma iš esmės teisinga savo srityje. Klasikinės
mechanikos teorija tiksliai aprašo objektų, žymiai didesnių už atomus ir
judančių žymiai mažesniu nei šviesos greičiu. Šios teorijos tebėra aktyviai
tiriamos; pavyzdžiui, chaosas, naujas klasikinės mechanikos aspektas, buvo
atrastas XX amžiuje, praėjus trims šimtams metų po to kai klasikinės mechanikos
teoriją suformulavimo Izaokas Niutonas. Tačiau mažai kas tikisi kad tolimesni
tyrimai įrodys, kad originali teorija yra iš esmės neteisinga. Todėl tokios
teorijos yra naudojamos kaip pagrindas labiau specializuotiems tyrimams.

Yra daug sričių, kurios apjungia fiziką su kitom disciplinom. Pavyzdžiui,
biofizika yra skirta fizikiniams principams, kurie daro įtaką biologinėms
sistemoms. Kvantinė chemija tiria, kaip kvantinės mechanikos savybės kuria
molekulių chemines savybes. Kai kurios iš tokių sričių yra išvardinta žemiau:

Nuo Antikos laikų žmonės bandė suprasti materijos elgesį ir savybes: kodėl
paleisti daiktai krenta žemyn, kodėl skirtingos medžiagos pasižymi skirtingomis
savybėmis, ir pan. Paslaptis gaubė ir visatos keliamus klausimus – Žemės forma,
kosmoso šviesulių Saulės, Mėnulio, planetų bei žvaigždžių judėjimas ir kilmė.
Buvo sukurta keletas teorijų, dauguma iš jų buvo neteisingos. Tos teorijos buvo
labiau filosofinio pobūdžio, niekada nepatikrintos naudojant mokslinio metodo
sistemą. Tačiau būta ir išimčių, anachronizmų: pavydžiui, graikų mąstytojas
Archimedas išvedė daug kiekybinių mechanikos ir hidrostatikos formulių. Pirmasis
terminą fizika panaudojo Aristotelis IV amžiuje pr. m. e.

XVII a. pradžioje Galilėjus pradėjo naudoti eksperimentus siekdamas patikrinti
teorijų teisingumą, tuo padėdamas pagrindus moksliniam metodui. Galilėjus
suformulavo ir sėkmingai patikrino keletą dinamikos rezultatų. 1687 m. Izaokas
Niutonas išleido knygą „Philosophiae Naturalis Principia Mathematica“ (liet.
Matematiniai gamtos filosofijos pagrindai), kurioje aprašomos dvi išsamios
fizikos teorijos: Niutono judėjimo dėsniai, iš kurių kilo klasikinė mechanika ir
Niutono gravitacijos dėsnis, aprašantis fundamentalią gravitacijos jėgą. Abi
teorijos sutapo su eksperimentais. Knygoje taip pat aprašytos kelios skysčių
dinamikos teorijos. Klasikinės mechanikos teorijos vėliau buvo išsamiai
išnagrinėtos Džosefo Lui Lagranžo, Viljamo Hamiltono ir kitų, kurie sukūrė
naujas formuluotes, principus bei gavo naujus rezultatus. Gravitacijos dėsnis
padėjo pagrindą naujai astrofizikos sričiai, kuri pasinaudodama fizikos
teorijomis nagrinėja astronominius reiškinius.

XVIII a. Robertas Boilis ir kiti išvystė termodinamikos teoriją. 1733 m.
Danielius Bernulis naudojo statistinius metodus ir klasikinę mechaniką aprašyti
termodinamikos rezultatus, tuo padėdamas pagrindus statistinei mechanikai.
1798 m. Bendžaminas Tompsonas pademonstravo mechaninio darbo virtimą šiluma.
1874 m. Džeimsas Preskotas Džaulis nustatė energijos tvermės dėsnį, apjungiantį
šiluminę ir mechaninę energijas.

Elektros ir magnetizmo savybes tyrė Maiklas Faradėjus, Džordžas Omas ir kt.
1855 m. Džeimsas Klarkas Maksvelas sujungė abu reiškinius į vieną
elektromagnetizmo teoriją, suformuluodamas Maksvelio lygtis. Ši teorija teigė,
kad šviesa yra elektromagnetinė banga.

1895 m. Vilhelmas Rentgenas atrado spindulius, dabar vadinamus jo vardu. Kaip
vėliau paaiškėjo, tai buvo itin aukšto dažnio elektromagnetinis spinduliavimas.
1896 m. Henris Bekerelis atrado radioaktyvumą, kurį vėliau tyrė Marija Kiuri,
Pjeras Kiuri ir kt. Tai padėjo pagrindus branduolio teorijai.

1897 m. Džozefas Džonas Tomsonas atrado elektroną. 1904 m. jis pasiūlė pirmą
atomo modelį, pavadintą „slyvų pudingo modelis“. Galimybę, kad elementariosios
medžiagos dalelės – atomai – egzistuoja, 1808 m. pasiūlė Džonas Daltonas.

1905 m. Albertas Einšteinas suformulavo specialiąją reliatyvumo teoriją,
apjungdamas erdvę ir laiką į vieną – erdvėlaikį. Reliatyvumo teorija aprašo
transformacijas tarp atskaitos sistemų, kurios skiriasi nuo klasikinės
mechanikos. Tai tapo reliatyvistinės mechanikos pagrindu. Kai objektai juda
mažais greičiais, abi teorijos sutampa. 1915 m. Einšteinas išplėtė specialiąją
reliatyvumo teoriją, paaiškindamas gravitaciją bendrojoje reliatyvumo teorijoje,
pastarąja pakeisdamas Niutono gravitacijos dėsnį. Objektams, turintiems mažą
masę ir energiją, abi teorijos duoda vienodus rezultatus.

1911 m. Ernestas Rezerfordas iš sklaidos eksperimentų nuspėjo atomo branduolio,
kuris sudarytas iš teigiamą krūvį turinčių dalelių protonų, egzistavimą. 1932 m.
Džeimas Čadvikas atrado neutronus – daleles, neturinčios krūvio.

Pradedant 1900 m., Maksas Plankas, Einšteinas, Nilsas Boras ir kiti kūrė
teorijas, pagrįstas kvantavimu, siekdami paaiškinti įvairius anomalius
eksperimentų rezultatus. 1925 m. Verneris Heizenbergas, 1926 m. Ervinas
Šriodingeris ir Polis Dirakas formulavo kvantinę mechaniką, kuri pagrindė iki
tol sukurtas teorijas. Kvantinėje mechanikoje fizinių dalelių matavimai yra iš
prigimties atsitiktiniai, o kvantinės mechanikos formulės leidžia apskaičiuoti
tų matavimų tikimybes. Ši teorija sėkmingai aprašo materijos elgesį ypač mažuose
atstumuose – atominiame ir subatominiame lygyje.

Kvantinė mechanika padėjo sukurti kondensuotųjų medžiagų fizikai, kuri tiria
kristalines struktūras, puslaidininkius, superlaidininkus. Šios srities
pionieriumi buvo Feliksas Blochas. Jis 1928 m. sukūrė elektronų kristalinėje
struktūroje elgesio kvantinį modelį.

Per Antrąjį pasaulinį karą abi kariaujančios pusės vystė branduolio fiziką
siekdamos sukurti branduolinę bombą. Vokiečiai, vadovaujami Heizenbergo, tikslo
nepasiekė, tačiau sąjungininkų Manheteno projektas buvo sėkmingas. JAV Enriko
Fermio vadovaujama komanda 1942 m. įvykdė pirmą žmogaus sukurtą grandininę
branduolinę reakciją, o 1945 m. netoli Alamogordo, Nju Meksiko valstijoje, buvo
detonuotas pirmas branduolinis užtaisas.

Bandant kvantinę mechaninką sujungti su specialiąja reliatyvumo teorija, buvo
sukurta kvantinio lauko teorija. Penkto dešimtmečio gale ją suformulavo Ričardas
Feinmanas, Džulianas Švingeris ir Frymanas Daisonas. Jie suformulavo kvantinės
elektrodinamikos teoriją, kuri aprašo elektromagnetinę sąveiką.

Kvantinio lauko teorija tapo modernios dalelių fizikos pagrindu. Dalelių fizika
tiria elementariąsias daleles ir fundamentalias sąveikas. 1954 m. Chen Ning Yang
ir Robertas Milsas suformulavo teorijas, kurios leido sukurti standartinį
modelį. Standartinis modelis, užbaigtas aštuntame XX amžiaus dešimtmetyje,
sėkmingai aprašo beveik visas iki šiol atrastas elementarias daleles. 2012 m.
CERN atrasta dalelė, savo savybėmis atitinkanti Higso bozoną. Jungtinės Tautos
2005 m. paskelbė pasaulio fizikos metais.

Fizikos srityje dirbo daugelis žinomų Vilniaus universiteto profesorių: Osvaldas
Krygeris (1598–1665), Tomas Žebrauskas (1714–1758), Juozapas Mickevičius
(1743–1817), Steponas Stubelevičius (1762–1814) ir kiti.

Kondensuotųjų medžiagų fizikoje didžiausia neišspręsta teorinė problema yra
aukštos temperatūros superlaidumo paaiškinimas. Taip pat intensyviai vykdomi
eksperimentai, kuriais siekiama sukurti veikiančią spintroniką ir kvantinį
kompiuterį.

Dalelių fizikoje vykdyti eksperimentais gauti rezultatai leidžia teigti, kad
standartinis modelis nėra baigtas. Didžiausias to įrodymas yra tai, kad
neutrinai nėra masės neturinčios dalelės. Šie eksperimentai atrodo paaiškino
ilgai neišspręstą Saulės neutrinų problemą. Sunkių neutrinų fizika yra aktyviai
tyrinėjama tiek teoriškai, tiek ir eksperimentiškai. Per ateinančius keletą metų
pradės veikti nauji dalelių greitintuvai (plačiau – LHC) kurie leis pagreitinti
daleles iki kelių teraelektronvoltų (TeV) energijų. Tokiu būdu tikimasi atrasti
Higso bozono ir supersimetrinių dalelių įrodymus.

Teoriniai bandymai sujungti kvantinę mechaniką ir bendrąjį reliatyvumą į
vieningą teorija – kvantinę gravitaciją– tikslas, kurio siekiama jau daugiau nei
50 metų – vis dar nedavė patenkinamų rezultatų. Šiuo metu vilčių teikia
M-teorija.

Vis dar lieka nepaaiškinta daug astronominių reiškinių. Tarp jų ultra aukštos
energijos kosminiai spinduliai ir galaktikų sukimosi problema. Sukurta keletas
teorijų, bandančių paaiškinti stebėjimus: dvigubai speciali reliatyvumo teorija,
modifikuota Niutono dinamika, tamsiosios medžiagos egzistavimas. 1998 metais,
remiantis Ia tipo supernovų stebėjimų duomenimis, buvo aptikta, kad Visatos
plėtimasis greitėja. Tai privertė peržiūrėti ankstesnes kosmologines teorijas ir
įvesti tamsiosios energijos sąvoką.



https://lt.wikipedia.org/wiki/Elektr%C4%97nai

Elektrėnai – miestas Vilniaus apskrityje, piečiau nuo automagistralės  A1 
Vilnius–Kaunas–Klaipėda , apie 47 km į vakarus nuo Vilniaus. Elektrėnų
savivaldybės ir seniūnijos centras. Miestas įsikūręs Elektrėnų marių šiauriniame
krante.

Stovi Elektrėnų Švč. Mergelės Marijos Kankinių Karalienės bažnyčia (pastatyta
1996 m.), Elektrėnų literatūros ir meno muziejus (nuo 1977 m.), socialinės
globos namai, vaikų globos namai, paštas (LT-26001), kultūros ir sporto centrai,
buvęs atrakcionų parkas „Vaikų pasaulis“. Veikia šiluminė jėgainė (nuo 1962 m.),
virš miesto iškyla 3 jos kaminai (du 250 m aukščio ir vienas 150 m).

Elektrėnai įkurti 1960 m. laukuose pradėjus statyti šiluminę jėgainę. Bendrojo
plano, kuriame vyrauja blokiniai namai, autoriai – architektai Kazimieras Bučas
ir Birutė Kasperavičienė. Pirmajam namui pamatai pakloti 1960 m. birželio 29 d.
Kadangi jėgainės įrengimams aušinti reikia vandens, netoliese užtvenkta Strėva
ir užlieti čia buvę Perkūnkiemio, Raistinės ir kiti kaimai. 1961 m. liepos 18 d.
iškilmingai padėtas kertinis Lietuvos elektrinės akmuo. 1962 m. balandžio 19 d.
Elektrėnai tapo miesto tipo gyvenviete. 1962 m. davė srovę pirmasis 150 MW
energetinis blokas, 1972 m. paleistas paskutinis, aštuntasis (300 MW).

1999 m. patvirtintas Elektrėnų herbas. Miesto himnu laikoma daina „Elektrėnų
žiburiai“, muzika Eduardo Balsio, žodžiai Stasio Žlibino.

2015 m., minint Elektrėnų miesto 55 metų, Elektrėnų Švč. Mergelės Marijos
Kankinių Karalienės parapijos 25 m. ir Elektrėnų savivaldybės 15 m. jubiliejus,
išleista knyga „Šviečia naktį, šviečia dieną… Elektrėnų krašto albumas“.

Kadangi miestas kūrėsi aplink šiluminę jėgainę (Lietuvos VRE, tuo metu
didžiausią elektrinę Lietuvoje), gaminančią elektros energiją, todėl gyvenvietė
1962 m. balandžio 19 d. buvo pavadinta elektros vardu su lietuviška priesaga
„-ėnai“.

Nuo 2015 m. Elektrėnų savivaldybės teritorijoje kasmet vyksta Lietuvos
automobilių ralio čempionato „Elektrėnų ralio“ etapai asfalto ir žvyro dangomis.



https://lt.wikipedia.org/wiki/Antarktida

Antarktida – penktasis pagal plotą žemynas. Plyti aplink Pietų ašigalį. Žodis
Antarktida arba Antarktika reiškia „priešingas Arktikai“, šiauriausiai Žemės
rutulio sričiai. Tai šalčiausias, labiausiai vėjuotas, nuošaliausias ir
mažiausiai ištyrinėtas žemynas.

Žemyną skalauja Antarkties (Pietų) vandenynas, kurį sudaro pietinės Atlanto,
Ramiojo ir Indijos vandenynų dalys, tačiau Antarkties vandenynas dažnai laikomas
atskiru vandenynu dėl žemesnės jo vandens temperatūros ir mažesnio druskingumo.

Antarktidą 1820 m. atrado keletas keliautojų ir tyrinėtojų (žiūr. Antarktidos
istorija).

Nors skirtingais laikotarpiais įvairios valstybės skelbė, kad joms priklauso
kuri nors Antarktidos dalis (pvz., 1933 m. gegužės 26 d. Australija oficialiai
pareiškė pretenzijas į trečdalį Antarktidos), tačiau faktiškai Antarktida
nepriklauso nė vienai valstybei. Politinį Antarktidos statusą reguliuoja
Antarkties sutartis. 1959 m. gruodžio 1 d. Vašingtone buvo pasirašyta sutartis,
nurodanti, kad, kol galios sutartis, nė viena valstybė negali reikšti jokių
pretenzijų į Antarktidą ar laikyti kurią nors jos dalį sava. Šiuo metu sutartį
yra pasirašę 50 pasaulio valstybių.

Įsitikinimas, kad toli pietuose egzistuoja didžiulis žemynas Terra Australis,
atsirado dar Ptolemėjo, pasiūliusio idėją išlaikyti visų žinomų sausumos masyvų
simetriją, laikais (I a.) Vaizduoti didžiulį masyvą pietuose buvo įprasta
žemėlapiuose, tokiuose kaip XVI a. turkų Piri Reiso žemėlapyje. Dar vėlyvajame
XVII a., tyrinėtojams atradus, kad Pietų Amerika ir Australija nėra Antarktidos
dalis, geografai tikėjo Antarktidos žemyną esant gerokai didesnį nei jis yra iš
tikrųjų.

Europietiškuose žemėlapiuose ir toliau buvo žymima ši hipotetinė žemė, kol
kapitono Džeimso Kuko laivai, Resolution ir Adventure, praplaukė Antarktidos
Ratą 1773 m. sausio 17 d., 1773 m. gruodį ir 1774 m. sausį, tačiau greičiausiai
niekada nebuvo priartėjęs prie Antarktidos krantų mažiau nei 120 km. Pirmaisiais
pamačiusiais Antarktidos krantus daugelio organizacijų (National Science
Foundation, NASA, San Diego Kalifornijos universiteto, ir kt.) laikomi Fadėjus
Belingshauzenas, Rusijos imperatoriškasis laivynas kapitonas, ir jo įgula.

Antarktidos plotas yra apie 13,2 mln. km² (13 979 000 km² su šelfiniais ledynais
ir prie jų prisišliejusiomis salomis), t. y. 2,7 mln. km² didesnė už Europą.

Žemynas skiriamas į vakarinę ir žymiai didesnę rytinę dalį. Aukščiausi kalnai
yra iki 5 140 m aukščio iškylantis Vinsono masyvas su Vinsono kalnu (kartais
nurodomas 4 897 m aukštis).

Kadangi žemynas yra ašigalio rajone, čia susiformavo stora ledo danga, kurios
vidutinis storis apie 2000–3000 metrų, o rytinėje dalyje iki 4500 metrų.
Vidutinis Antarktidos aukštis kartu su ledu (2040 m) yra trigubai didesnis už
kitų žemynų. Tik 2,4 % žemyno nėra apledėję. Dėl šio ledo sluoksnio Antarktida
laikoma aukščiausiu planetos žemynu. Aukščiausia vieta – 4776 m Vilkso (Wilkes)
Žemėje.

Didesnė žemyno krantų dalis – lediniai keliolikos dešimčių metrų aukščio
skardžiai. Apie 32 % tikrojo paviršiaus yra žemiau jūros lygio. Ištirta, kad
tikrajame reljefe yra kalnų, lygumų ir įdubų iki –2555 m. Nuo Antarktidos krantų
maždaug iki 500 metrų gylio tęsiasi gana lėkštas šelfas. Jame yra įdubų gilesnių
kaip 1 km. Nuo šelfo krašto dugnas stačiu šlaitu leidžiasi į vandenyno guolį
(maždaug 4–5 km gylio). Vandenyno dugne yra keletas didelių ir gilių duburių
(Afrikos – Antarktidos iki 6972 m, Australijos – Antarktidos iki 6089 m,
Belingshauzeno iki 5395 m), kuriuos skiria povandeniniai kalnagūbriai. Daugelis
salų yra tų kalnagūbrių viršūnės.

Antarktidos žemyno klimatas, kuriame vyrauja anticiklonas, skiriasi nuo
antarktinio klimato, kuriam būdinga intensyvi ciklonų veikla. Antarktidos
klimatas – šalčiausias visoje Žemėje. Oro temperatūra žemyno gilumoje žiemą
nukrenta iki –80 °C, o vasarą pakyla iki –30 °C. Šilčiausi pakrančių regionai
vasarą įšyla iki 0 °C. Antarktida yra pats šalčiausias žemynas todėl, kad Saulės
spinduliai pasiekia jos paviršių įstrižai. Be to, ledas atsispindi ~90 % Saulės
radiacijos, ir spinduliai išsisklaido erdvėje, nesušildę žemės.

Antarktidos centre oro slėgis visą laiką aukštas. Iš ten į pakraščius pučia
labai stiprūs, net iki 90 m/s vėjai. Metinis kritulių kiekis: centre 30–50 mm,
pakrantėje 700–1000 mm. Krituliai – tik sniegas. Antarktidoje ledas dengia ne
tik žemę, bet ir įšalusią jūrą. Vietomis susidaro šelfai, kai jūra yra įšalusi
nuo pat dugno. Didžiausi šelfiniai ledynai – Roso (538 000 km²) ir Filchnerio
(483 000 km²). Nuo šelfinių ledynų išorinio krašto atlūžę luitai virsta
ledkalniais, kuriuos vėjai ir srovės nuplukdo toli į šiaurę. Antarktidoje būna
poliarinės dienos ir naktys, kurios trunka po pusę metų. Poliarinės dienos ar
nakties metu Saulė būna arba visą laiką danguje, arba beveik nesirodo ir visai
nešildo aplinkos. Tada temperatūra nukrinta iki –60–70 °C. O poliarinė diena
nebūna daug atšilusi – jos metu temperatūra pasiekia apie –20–30 °C. Antarktidos
vidutinė temperatūra –50 °C.

Antarktidoje įsikūrusioje Vostoko stotyje užfiksuota ir žemiausia temperatūra
Žemėje – tai −89,2 °C.

Pagal tektoninių plokščių teoriją prieš milijonus metų Antarktida buvo nustumta
į pietų poliaračio sritį ir ten pasiliko iki šiol.

Didesnėje Antarktidos dalyje nėra augalijos ir gyvūnijos. Tai antarktinė dykuma.
Gyvūnija yra susijusi su žemyno krantus skalaujančiais vandenynais. Juose daug
planktono, kuriuo minta banginiai, ruoniai, žuvys ir paukščiai. Čia veisiasi
daugybė banginių rūšių tarp jų ir didžiausi planetos gyvūnai – mėlynieji
banginiai, kašalotai, didžiosios orkos. Tipiški Antarktidos gyventojai –
pingvinai. Jie minta moliuskais, vėžiagyviais ir žuvimi.

Geologinius tyrimus Antarktidoje trukdo tai, kad beveik visas žemynas nuolat
padengtas storu sluoksniu ledo. Tačiau naujų technologijų, tokių kaip nuotolinis
aptikimas, radarai po žeme ir palydovinės nuotraukos naudojimas padėjo
atskleisti struktūrą po ledu.



https://lt.wikipedia.org/wiki/%C5%A0iaur%C4%97s_Amerika

Šiaurės Amerika – trečias pagal plotą žemynas, esantis šiaurės pusrutulyje,
supamas Ramiojo, Atlanto ir Arkties vandenynų. Plotas 24 709 000 km². Žemynas
šiaurėje driekiasi iki Šiaurės poliaračio, pietuose Panamos sąsmauka jungiasi su
Pietų Amerika. Riba tarp Šiaurės ir Pietų Amerikos laikoma Panamos ir Kolumbijos
siena, rečiau – Panamos kanalas.

Beveik visa Šiaurės Amerika yra ant Šiaurės Amerikos plokštės, nedidelė dalis
ant Ramiojo vandenyno plokštės. Ant Ramiojo vandenyno plokštės yra Žemutinės
Kalifornijos pusiasalis Meksikoje bei Kalifornijos pakrantė nuo San Diego iki
San Francisko. Lūžis tarp Ramiojo vandenyno ir Šiaurės Amerikos plokščių
vadinamas San Andreaso lūžiu. Abi plokštės juda į šiaurę, tačiau Ramiojo
vandenyno plokštė juda greičiau. Plokštės slysta viena kita, o kadangi susidaro
trintis, čia dažni žemės drebėjimai.

Vakarine žemyno puse, kurią suformavo tektoninių plokščių sandūros, driekiasi
jauni raukšliniai kalnai su keletu ugnikalnių. Tai Aliaskos kalnų grandinė,
Uolėtieji kalnai, vakariniai Kordiljerai ir Vakarų Siera Madrė, kurie didžiąja
dalimi susidarė prieš maždaug 80 mln. metų dėl Ramiojo vandenyno plokštės
spaudimo į Šiaurės Amerikos plokštę. Aukščiausias Šiaurės Amerikos taškas yra
Denalio kalnas (6194 m).

Žemyno šiaurėje yra Grenlandija, kurią dengia ledynas, o piečiau tarp Kanados ir
JAV yra Didieji ežerai, likę po paskutiniojo ledynmečio. Čia yra didžiausias po
Kaspijos jūros pasaulio ežeras, Aukštutinis ežeras, kurio plotas 82 tūkst.
kv.km. Rytinėje dalyje yra Apalačai, kurie priklauso seniausiems pasaulio
kalnams (susidarė prieš maždaug 400 mln. metų). Tarp Apalačų ir Uolėtųjų kalnų
yra lygumų regionas, kuriuo teka Misūris ir Misisipė. Misisipės slėnis dar
vadinamas Tornadų alėja, nes čia dažnai susidaro tornadai.

Nuo 1931 m. oficialiu geografiniu Šiaurės Amerikos centru laikomas Regbio
miestelis Šiaurės Dakotoje. Vietą žymi 4,5 m aukščio obeliskas.

Daugiau nei 90 % ploto užima trys didžiausios šalys (iš šiaurės į pietus):
Kanada, JAV ir Meksika, o Centrinę Ameriką – daug mažų valstybių: Belizas,
Gvatemala, Hondūras, Salvadoras, Nikaragva, Kosta Rika ir Panama.

Kitos valstybės patenka į pietinėje Šiaurės Amerikos žemyno dalyje išskiriamus
Centrinės Amerikos ir Karibų jūros regionus.

Dalis Karibų jūros regiono salų priklauso Europos valstybėms (buvusioms
metropolijoms). Grenlandija priklauso Danijai autonominės teritorijos teisėmis.



https://lt.wikipedia.org/wiki/%C4%8Cernobylio_avarija

Koordinatės: 51°23′22.39″N 30°05′56.93″E﻿ / ﻿51.3895528°N 30.0991472°E﻿ /
51.3895528; 30.0991472

Černobylio avarija įvyko 1986 m. balandžio 26 d. ketvirtajame Černobylio
atominės elektrinės bloke, esančiame netoli Ukrainos miesto Pripetės.

Sprogus branduoliniam reaktoriui jis buvo visiškai sunaikintas, o į aplinką
išmestas didelis kiekis radioaktyvių medžiagų, tarp jų radioaktyvūs cezio
(137Cs) ir jodo (131I) izotopai. Debesis, susidaręs nuo degančio reaktoriaus,
išnešiojo įvairias radioaktyvias medžiagas didžiojoje Europos dalyje. Per
radioaktyvius kritulius labiausiai užterštas regionas į šiaurės rytus nuo
branduolinės jėgainės (dabartinėje Baltarusijoje, Rusijoje ir Ukrainoje). Po
avarijos pradėti padarinių likvidavimo darbai. Vadovaujant Kurčiatovo institutui
iki 1986 m. lapkričio buvo pastatytas laikinasis gelžbetoninis sarkofagas.

Tai didžiausia tokio tipo avarija visoje branduolinės energetikos istorijoje,
tiek pagal spėjamą žuvusiųjų ir nukentėjusių nuo jos pasekmių žmonių skaičių,
tiek pagal ekonominę žalą. Per pirmuosius tris mėnesius, po avarijos, mirė 31
žmogus. Ilgalaikio poveikio vertinimai skiriasi. Pagal vienus vertinimus
ilgalaikės spinduliuotės poveikis, 15 metų laikotarpyje, tapo 60–80 žmonių
mirties priežastimi. 134 žmonėms išsivystė vienokio ar kitokio laipsnio
spindulinė liga. Pasaulio sveikatos organizacijos vertinimu tiesiogiai avarijos
aukomis galėjo tapti apie 50 žmonių. Daugiau nei 115 tūkst. žmonių buvo evakuoti
iš 30 km spindulio zonos. Pasekmėms likviduoti buvo sutelktos didelės pajėgos,
daugiau kaip 600 tūkst. žmonių dalyvavo likviduojant avarijos padarinius.

Černobylio avarija yra viena iš dviejų istorijoje įvertintų 7 balais pagal
tarptautinę branduolinių avarijų skalę (antroji buvo Fukušimos avarija 2011 m.
Japonijoje).

Černobylio avarija TSRS tapo dideliu socialinės ir politinės svarbos įvykiu.
Visa tai paliko ryškų pėdsaką tiriant avarijos priežastis. Požiūris į faktų
interpretaciją ir avarijos aplinkybes laikui bėgant keitėsi, o vieningos
nuomonės nėra iki šiol.

Černobylio AE (51°23′22″N 30°05′59″E﻿ / ﻿51.38944°N 30.09972°E﻿ / 51.38944;
30.09972) stovi Ukrainoje, 3 km nuo Pripetės miesto, 18 km nuo Černobylio, 16 km
nuo Baltarusijos pasienio ir 110 km nuo Kijevo.

Iki Černobylio AE avarijos, veikė keturi blokai su reaktoriais „RBMK-1000“ (rus.
РБМК-1000) (kanalinio tipo didelės galios reaktorius), kurių kiekvieno elektrinė
galia 1000 MW (šiluminė galia – 3200 MW). Dar du analogiški blokai buvo statomi.
Černobylio AE gamino apytiksliai dešimtadalį UTSR energijos.

1986 m. balandžio 26 d. 1.23 val. ketvirtajame Černobylio atominės elektrinės
bloke įvyko sprogimas, kuris visiškai sunaikino reaktorių. Bloko pastatas
dalinai sugriuvo, žuvo du žmonės – pagrindinių cirkuliacinių siurblių
operatorius Valerijus Hodemčiukas (kūnas nerastas, užverstas dviem 130 t svorio
būgninių separatorių nuolaužomis) ir eksploatuojančios įmonės narys Vladimiras
Šašenokas (nuo stuburo lūžio ir daugybinių nudegimų, balandžio 26 d. 6.00 val.
mirė Pripetės medicinos punkte Nr. 126). Įvairiose patalpose ir ant stogo kilo
gaisras. Sprogimo vietoje susiliejo reaktoriaus šerdies likučiai, išsilydžiusio
metalo, smėlio, betono ir kuro fragmentų mišinys nutekėjo į patalpą po
reaktoriumi. Avarijos metu į aplinką pasklido radioaktyvios medžiagos, tarp
kurių buvo urano, plutonio, jodo-131 (pusėjimo trukmė – 8 dienos), cezio-134
(pusėjimo trukmė – 2 metai), cezio-137 (pusėjimo trukmė – 30 metų), stroncio-90
(pusėjimo trukmė – 28 metai) izotopai.

1986 m. balandžio 25 d., planiniams remonto darbams, buvo numatyta sustabdyti
Černobylio AE ketvirtąjį bloką. Paprastai, tokių darbų metu, atliekami įvairūs
įrangos bandymai, tiek reglamentuoti, tiek nestandartiniai, vykdomi pagal
atskirą programą. Šį kartą, vienas iš tikslų buvo taip vadinamas
„turbogeneratoriaus rotoriaus inercijos“ bandymas, kurį pasiūlė generalinis
projektuotojas („Hidroprojekto“ institutas), kaip papildomą avarinio elektros
tiekimo sistemą. „Inercijos“ režimas būtų leidęs išnaudoti kinetinę
turbogeneratoriaus rotoriaus energiją, kuri maitintų maitinančius ir
pagrindinius cirkuliacinius siurblius, dingus elektros maitinimui elektrinėje.
Tačiau šis režimas nebuvo išdirbtas arba nebuvo išbandytas atominėse elektrinėse
su „RBMK“ reaktoriais. Tai buvo jau ketvirtas režimo bandymas, atliktas
Černobylio AE. Pirmasis bandymas, įvykęs 1982 m., parodė, kad įtampa krenta
greičiau nei buvo planuojama. Kiti bandymai, atlikti patobulinus
turbogeneratorių, įvyko 1983, 1984 ir 1985 m., bet taip pat baigėsi nesėkmingai.

Bandymai turėjo vykti 1986 m. balandžio 25 d., esant 700–1000 MW (šiluminių)
galiai, 22–31 % nuo didžiausios galios. Likus maždaug parai iki avarijos
(balandžio 25 d. 3.47 val.) reaktoriaus galia buvo sumažinta maždaug 50 % (1600
MW). Pagal programą atjungta avarinė reaktoriaus aušinimo sistema. Tolimesnį
galios mažinimą uždraudė „Kijevenergo“ dispečeris. 23.10 val. dispečeris
draudimą atšaukė. Ilgą laiką reaktoriui veikiant 1600 MW galia atsirado
nepastovūs neutronų nuodai. Balandžio 25 d. apsinuodijimo pikas buvo praėjęs, o
reaktoriuje prasidėjo atvirkštinis procesas. Iki tol, kol buvo gautas leidimas
toliau mažinti galią operatyvinė reaktyvumo atsarga išaugo iki pradinės vertės
ir augo toliau. Toliau mažinant galią reaktoriuje vėl prasidėjo nuodijimosi
procesas.

Maždaug dviejų valandų laikotarpyje, reaktoriaus galia buvo sumažinta iki
programoje numatyto lygio (apie 700 šiluminių MW), o po to, dėl nenustatytos
priežasties, iki 500 MW. 0.28 val. pereinant nuo vietinio automatinio
reguliatoriaus prie automatinio bendrosios galios reguliatoriaus, operatorius
nesugebėjo išlaikyti nustatytos reaktoriaus galios ir galia dingo (šiluminė
nukrito iki 30 MW, neutroninė iki nulio). Personalas, buvęs kontrolės patalpoje
nusprendė atstatyti reaktoriaus galią ir (ištraukdami apsauginius reaktoriaus
strypus) po kelių minučių pasiekė jos augimą, o vėliau 160–200 MW (šiluminių)
stabilumą. Tuo metu operatyvinė reaktyvumo atsarga nuolat krito dėl
besitęsiančio apsinuodijimo. Rankinio valdymo strypai toliau buvo
ištraukinėjami.

Pasiekus 200 MW šiluminę galią buvo išjungti papildomi pagrindiniai
cirkuliaciniai siurbliai, dirbančių siurblių kiekis sumažintas iki aštuonių.
Pagal bandymų programą, keturi iš jų, kartu su dviem papildomais dirbančiais
maitinimo siurbliais, eksperimento metu turėjo sudaryti apkrovą laisvai
besisukančiai generatoriaus turbinai. Papildomas šilumnešio srauto padidinimas
reaktoriuje, lėmė garų susidarymo mažėjimą. Be to, ganėtinai šalto geriamojo
vandens sąnaudos išliko nedidelės, atitinkančios 200 MW galią, o tai lėmė
temperatūros pakilimą, įtekėjime į aktyvią zoną ir ji artėjo prie virimo
temperatūros.

1.23.04 val. prasidėjo eksperimentas. Sumažėjus siurblių, kurie prijungti prie
laisva eiga besisukančio generatoriaus, sūkiams ir esant teigiamam garinio
reaktyvumo koeficientui, reaktorius turėjo tendenciją didėjančiai galiai, bet
beveik viso eksperimento metu tai neatrodė pavojinga.

Skirtingų liudininkų teigimu, įvyko nuo vieno iki keleto stiprių smūgių
(daugelis liudininkų nurodė du stiprius sprogimus). Laikotarpiu nuo 1.23.47 iki
1.23.50 val. reaktorius buvo visiškai sunaikintas.

Katastrofos priežastims išaiškinti suburta TSRS valstybinė komisija, kuri
pagrindinę atsakomybę skyrė operatyviniam personalui ir Černobylio AE valdžiai.
TATENA subūrė savo konsultacinę grupę, žinomą kaip „Tarptautinė branduolinio
saugumo konsultavimo grupė“ (angl. INSAG; International Nuclear Safety Advisory
Group), kuri remdamasi pateikta Tarybų Sąjungos medžiaga ir žodiniais
specialistų pareiškimais (tarybinių specialistų delegacijai vadovavo Valerijus
Legasovas – Kurčiatovo instituto direktoriaus pirmasis pavaduotojas), pateiktais
1986 m. ataskaitose, taip pat iš esmės pritarė šiai nuomonei. Teigta, kad
avarija įvyko dėl mažai tikėtinos taisyklių ir reglamentų pažeidimų, kuriuos
padarė eksploatacinis personalas, virtinės, o katastrofiškos pasekmės įvyko dėl
to, kad reaktorius veikė nereglamentuotu darbo režimu.

Grubūs Černobylio AE eksploatacijos taisyklių pažeidimai, padaryti elektrinės
personalo, remiantis šiuo požiūriu yra tokie:

Visgi, 1991 m. TSRS „Gosatomnadzoro“ komisija iš naujo išnagrinėjo šį klausimą
ir pateikė išvadas, kuriose nurodyta, jog „Černobylio avarija, prasidėjusi dėl
operatyvinio personalo veiksmų, išaugo iki neadekvataus jiems katastrofiško
mąsto, kurį įtakojo nepatikimos reaktoriaus konstrukcijos“ (, 35 psl.). Be to,
komisija išanalizavo avarijos metu galiojančius normatyvinius dokumentus ir
nepatvirtino kai kurių iš anksčiau elektrinės personalui pateiktų kaltinimų.

1993 m. INSAG publikavo papildomą ataskaitą, atnaujindami „tą INSAG-1 ataskaitos
dalį, kurioje pagrindinis dėmesys skirtas avarijos priežastims“ ir skirdami
daugiau dėmesio rimtoms reaktoriaus konstrukcijos problemoms. Ji daugiausia
grindžiama TSRS „Gosatomnadzoro“ duomenimis ir TSRS ekspertų grupės darbuotojų
ataskaita (šios dvi ataskaitos įtrauktos į priedus), taip pat naujais
duomenimis, gautais modeliuojant avariją. Daugelis šios ataskaitos išvadų,
padarytų 1986 m., pripažintos neteisingomis ir peržiūrėtos „kai kurios
scenarijaus detalės, pateiktos INSAG-1“, taip pat pakeistos kai kurios „svarbios
išvados“. Šioje ataskaitoje labiausiai tikėtina avarijos priežastimi įvardintos
rektoriaus projekto ir konstrukcijos klaidos. Šios konstrukcinės ypatybės
labiausiai įtakojo avarijos eigą ir jos pasekmes (, 17–19 psl.).

INSAG-7 nuomone, pagrindiniai veiksniai, kurie labiausiai įtakojo avariją yra
šie (, 29–31 psl.):

Iš tiesų INSAG-7 gana atsargiai suformulavo savo išvadas apie avarijos
priežastis. Pavyzdžiui, vertinant skirtingus scenarijus (, 17–19 psl.) INSAG
pažymi, kad „daugumoje analogiškų tyrimų, avarijos mastas priklauso nuo valdymo
ir apsaugos sistemos strypų konstrukcijos trūkumų, susijusių su fizikinėmis
projektinėmis charakteristikomis“ ir šiuo klausimu neišreiškia savo nuomonės,
kalbant apie „kitus spąstus aptarnaujančiam personalui. Bet kuris iš jų galėtų
sukelti tokį įvykį, kuris inicijuotų tokią ar beveik identišką avariją“,
pavyzdžiui, toks įvykis, kaip „siurblio išsijungimas ar kavitacija“ arba „kuro
kanalų gedimas“. Po to užduodamas retorinis klausimas: „Ar turi kokią nors
reikšmę tai, koks būtent trūkumas yra reali priežastis, jei bet kuris iš jų
potencialiai galėtų būti lemiančiu faktoriumi?“. Peržiūrėdama reaktoriaus
konstrukciją (, 17–19 psl.), INSAG pripažįsta, kad „valdymo ir apsaugos sistemos
strypų ištraukimas kritiniu bandymo metu“, „tikriausiai buvo svarbiausias
avariją sukėlęs veiksnys“ ir pažymi, kad „šiuo atveju avarijos pasekmės būtų
abejotinų reglamentų ir procedūrų naudojimas, kurie pasireiškė dviejų rimtų
projektinių strypų konstrukcijos defektų ir teigiamo reaktyvumo ryšio deriniu“.
Taip pat teigiama: „Nepanašu, kad faktinę reikšmę turi tai, kad teigiamas
reaktyvumas avariniame režime buvo paskutinis įvykis, nulėmęs reaktoriaus
sunaikinimą. Svarbu tik tai, kad toks trūkumas egzistavo ir galėjo būti avarijos
priežastimi“. INSAG labiau mėgsta kalbėti ne apie priežastis, o apie faktorius,
kurie įtakoja avarijos eigą. Pavyzdžiui, avarijos priežastis išvadose(, 29–31
ps.) formuluojama taip: „Galutinai neaišku nuo ko prasidėjo galios kilimas,
sunaikinęs Černobylio AE reaktorių. Neabejotinai, tam tikras teigiamas
reaktyvumas, įtakojo garų kiekio didėjimą mažėjant šilumnešio sąnaudoms.
Papildomo teigiamo reaktyvumo padidinimas, bandymo metu, pilnai panardinus
ištrauktus valdymo ir apsaugos sistemos strypus, tikriausiai, tapo lemiančiu
veiksniu, įtakojusiu avariją“.

Reaktorius RBMK-1000 turėjo nemažai konstrukcinių trūkumų ir 1986 m. balandį
turėjo dešimtis pažeidimų ir nukrypimų nuo galiojančių branduolinės saugos
taisyklių. Du iš šių trūkumų tiesiogiai įtakojo avarijos priežastis. Tai
teigiamas grįžtamas ryšys tarp galios ir reaktyvumo, atsiradęs tam tikrais
reaktoriaus veikimo režimais ir vadinamasis galutinis efektas, atsiradęs tam
tikromis eksploatacijos sąlygomis. Šie trūkumai tinkamai neatsispindėjo
projektinėje ir eksploatacinėje dokumentacijoje ir tai labai įtakojo
eksploatacijos personalo klaidingus veiksmus ir avarinių sąlygų susidarymą. Po
avarijos, skubos tvarka, buvo imtasi priemonių (pirmosios jau 1986 m. gegužę)
šiems trūkumams šalinti.

Reaktoriaus veikimo metu, per aktyviąją zoną teka vanduo, naudojamas kaip
šilumnešis, tuo pat metu atliekantis neutronų sugėriklio ir lėtintojo funkciją,
kuri labai įtakoja reaktyvumą. Reaktoriaus viduje jis verda ir dalinai virsta
garais, kurie blogiau nei vanduo (tūrio vienetui) atlieka sugėrimą ir lėtinimą.
Reaktorius buvo suprojektuotas taip, kad garinis reaktyvumo koeficientas būtų
teigiamas, tai yra garų susidarymo intensyvumo didinimas įtakojo teigiamo
reaktyvumo išlaisvinimą (įtakojusį reaktoriaus galios didėjimą). Sąlygomis,
kuriomis eksperimento metu dirbo energetinis blokas, teigiamo garinio
koeficiento įtaka nebuvo kompensuojama kitų reiškinių, įtakojusių reaktyvumą,
todėl reaktorius turėjo teigiamą greitą galios reaktyvumo koeficientą (, 4
psl.). Tai reiškia, kad veikė teigiamas grįžtamasis ryšys – galios augimas
įtakojo tokius aktyvios zonos procesus, kurie lėmė dar didesnį galios augimą.
Tai darė reaktorių nestabilų ir pavojingą. Be to, operatoriai nebuvo informuoti
apie tai, kad esant mažai galiai gali atsirasti teigiamas grįžtamasis ryšys (,
45–47 psl.).

„Galutinis efektas“ RBMK reaktoriuje atsirado dėl nevykusios valdymo ir apsaugos
sistemos strypų konstrukcijos ir galiausiai buvo pripažintas kaip projekto
klaida ir to pasekoje, kaip viena iš avarijos priežasčių. Efekto esmė yra ta,
kad esant tam tikromis sąlygomis, strypui patekus į aktyviąją zoną, pastebimas
teigiamas reaktyvumas vietoje neigiamo. Strypų konstrukciją sudaro dvi sekcijos:
sugėrikliai (boro karbidas), besitęsiantys per visą aktyvios zonos aukštį ir
išstumėjai (grafitas), dalinai išstumiantys vandenį iš reaktoriaus valdymo ir
apsaugos sistemos kanalo, pilnai pašalintam sugėrikliui. Šis efektas galėjo
atsirasti dėl to, kad reaktoriaus valdymo ir apsaugos sistemos strypai, esantys
aukščiausiame taške, apačioje palieka septynių metrų vandens stulpą, kurio
viduryje yra penkių metrų ilgio grafitinis išstumėjas. Tokiu būdu, reaktoriaus
aktyviojoje zonoje lieka penkių metrų ilgio grafitinis išstumėjas ir po strypu,
esančiu pačiame aukščiausiame taške, reaktoriaus valdymo ir apsaugos sistemos
kanale lieka vandens stulpas. Strypams judant žemyn ir mažėjant vandens stulpui,
grafitas, kuris blogiau nei vanduo sugeria neutronus, išprovokavo teigiamą
reaktyvumą.

Pilnutiniam galutinio efekto atsiradimui (esant pakankamai dideliam reaktyvumui)
būtinas gana retas pradinių sąlygų derinys.

Nepriklausomi, užregistruotų Černobylio avarijos duomenų tyrimai, atlikti
skirtingose organizacijose, skirtingu metu ir panaudojus skirtingus matematinius
modelius, parodė, kad tokios sąlygos egzistavo mygtuko „AZ-5“ paspaudimo metu,
1.23.39 val. Tokiu būdu, suveikusi avarinė apsauga „AZ-5“, dėl galutinio efekto,
galėjo būti pirminiu, 1986 m. balandžio 26 d. Černobylio AE įvykusios avarijos
įvykiu (, 81 psl.). Galutinio efekto egzistavimas buvo aptiktas 1983 m.,
Ignalinos AE pirmojo bloko ir Černobylio AE ketvirtojo bloko fizinių paleidimų
metu (, 54 psl.). Pagrindiniai projektuotojai išsiuntė apie tai informuojančius
laiškus į AE ir visoms suinteresuotoms organizacijoms. Į didžiausius aptikto
efekto pavojus dėmesį atkreipė mokslinių vadovų organizacijos, kurios pasiūlė
įvairių priemonių jų sutvarkymui ir neutralizavimui, tame tarpe ir kruopštų
tyrimą. Visgi šie pasiūlymai nebuvo įgyvendinti ir nėra jokių pranešimų, kad
buvo atliekami kokie nors tyrimai, kaip ir apie tai, kad AE personalas žinojo
apie galutinį efektą.

Pasirengimo eksperimentui ir jo metu eksploatacinis personalas padarė keletą
pažeidimų ir klaidų. Iš pradžių buvo tvirtinama, kad būtent šie veiksmai tapo
pagrindine avarijos priežastimi. Vėliau šis požiūris buvo patikslintas ir
išsiaiškinta, kad dauguma iš nurodytų veiksmų nelaikomi pažeidimais arba jie
neįtakojo avarijos eigos (, 22–23 psl.). Tokiu būdu reaktoriaus darbo režimas,
esant žemesnei nei 700 MW galiai, nebuvo draudžiamas pagal tuo metu galiojusį
reglamentą, kaip tai buvo tvirtinama anksčiau, nors ir buvo eksploatacijos
pažeidimas bei faktorius, prisidėjęs prie avarijos. Be to, tai buvo nukrypimas
nuo patvirtintos bandymo programos. Lygiai taip pat visų aštuonių pagrindinių
cirkuliacinių siurblių įjungimas nebuvo draudžiamas eksploatacijos
dokumentacijoje. Taisyklių pažeidimu galima laikyti nebent pagrindinių
cirkuliacinių siurblių srauto perteklių, bet tai kavitacijai (kuri, kaip manoma
buvo viena iš avarijos priežasčių) įtakos neturėjo. Reaktoriaus avarinės
aušinimo sistemos atjungimas buvo leidžiamas, priklausomai nuo patvirtintų
sąlygų. Sistema buvo užblokuota pagal patvirtintą bandymo programą, gautas
būtinas vyriausiojo inžinieriaus sutikimas. Tai neįtakojo avarijos eigos: tuo
metu kai avarinė reaktoriaus aušinimo sistema galėjo suveikti, aktyvi zona jau
buvo sunaikinta. Reaktoriaus apsaugos blokavimas, gavus sustojusių dviejų
turbogeneratorių signalą, ne tik buvo toleruojamas, bet, priešingai, buvo
nurodyta apkrauti energetinį bloką prieš jį sustabdant (, 90 psl.).

Taigi, išvardinti veiksniai nebuvo eksploatacijos reglamento pažeidimas; be to,
išreikštos pagrįstos abejonės, dėl to, kad jie kažkaip įtakojo avariją tomis
sąlygomis, kurios susidarė iki jų įvykdymo (, 78 psl.). Taip pat pripažinta, kad
„operacijos su nustatytomis reikšmėmis ir atjungtomis technologinėmis apsaugomis
ir blokavimais nebuvo avarijos priežastis, neįtakojo jos mąsto. Šie veiksmai
neturėjo jokio ryšio su avarinėmis, pačio reaktoriaus apsaugomis (pagal galios
lygį, pagal jos kilimo greitį), kurių personalas nebuvo išjungęs“ (, 92 psl.).
Šio reglamento pažeidimu buvo tik nenustatyta vandens lygio separatoriaus būgne
apsauga (nuo 1100 mm iki 600 mm), bet ne garų slėgio pakeitimo nustatymas (nuo
55 kg/cm² iki 50 kg/cm²).

Reglamento pažeidimas, labai įtakojęs avarijos atsiradimą ir eigą, be abejo buvo
reaktoriaus darbas esant mažai operatyvinei reaktyvumo atsargai. Tačiau
neįrodyta, kad avarija negalėjo įvykti be šio pažeidimo (, 17–19 psl.).

Nepriklausomai nuo to, kokius būtent reglamento pažeidimus padarė eksploatacijos
personalas ir kaip jie įtakojo avarijos atsiradimą ir eigą, personalas palaikė
reaktoriaus darbą pavojingu režimu. Reaktoriaus darbas esant mažai galiai su
padidintu šilumnešio srautu ir esant mažai operatyvinei atsargai buvo klaida (,
121 psl.), nepaisant to, kaip šie režimai buvo pateikti eksploatacijos
reglamente ir nepaisant to, ar reaktoriuje buvo ar ne konstrukcinių klaidų (,
29–31 psl.).

Nagrinėjant Černobylio AE avarijos eigą, didelis dėmesys skirtas operatyvinei
reaktyvumo atsargai. Tai – teigiamas reaktyvumas, kurį reaktorius pasiektų
pilnai ištraukus valdymo ir apsaugos sistemos strypus. Reaktoriui veikiant
pastovia galia, šis reaktyvumas visada kompensuojamas (iki nulio) neigiamo
reaktyvumo, kurį sukelia valdymo ir apsaugos sistemos strypai. Didelis kiekis
operatyvinės reaktyvumo atsargos reiškia „padidintą“ dalį perteklinio
branduolinio kuro (urano-235), kuris sunaudojamas šio neigiamo reaktyvumo
kompensavimui, vietoje to, kad tas pats uranas-235 būtų naudojamas energijos
dalinimui ir gamybai. Be to, padidėjusi operatyvinė reaktyvumo atsarga
potencialiai didina pavojų, nes tai reiškia pakankamai didelį reaktyvumą, kuris
gali atsirasti reaktoriuje, klaidingai ištraukiant valdymo ir apsaugos sistemos
strypus.

Tuo metu, nedidelė operatyvinė reaktyvumo atsarga RBMK reaktoriuose, visiškai
įtakojo reaktoriaus saugumą. Norint palaikyti didžiausią reaktoriaus galią (tai
yra nulinį reaktyvumą), esant mažai operatyvinei reaktyvumo atsargai, reikia
beveik visiškai iš aktyvios zonos ištraukti valdomus strypus. Tokia
konfigūracija (su ištrauktais strypais) RBMK reaktoriuose buvo pavojinga dėl
kelių priežasčių (, 49, 94–96 psl.):

Elektrinės personalas, matyt, žinojo tik pirmąją iš šių priežasčių; nei apie
pavojingą garinio koeficiento didėjimą, nei apie galutinį efektą, tuo metu
galiojusiuose dokumentuose nieko nebuvo rašoma. Personalas nieko nežinojo apie
tikruosius pavojus, kurie kyla esant mažai reaktyvumo atsargai (, 54 psl.).

Tarp galutinio efekto ir operatyvinės reaktyvumo atsargos atsiradimo nėra tvirto
ryšio. Branduolinio pavojaus grėsmė iškyla tada, kai didelė dalis valdymo ir
apsaugos sistemos strypų yra pačioje aukščiausioje padėtyje. Tai įmanoma tik
esant mažai operatyvinei reaktyvumo atsargai, tačiau tą pačią operatyvinę
reaktyvumo atsargą galima gauti skirtingai nustačius strypus, todėl pavojingoje
padėtyje atsiras skirtingas strypų kiekis (, 18 psl.).

Reglamente nebuvo apribotas pilnai ištrauktų strypų skaičius. Nebuvo minimi
operatyvinės reaktyvumo atsargos parametrai, svarbūs saugumui, technologiniame
reglamente personalas neatkreipė dėmesio į tai, kad operatyvinė reaktyvumo
atsarga yra svarbiausias parametras, nuo kurio stebėjimo priklauso avarinės
apsaugos veikimo efektyvumas. Be to, projekte nebuvo numatytos tinkamos
priemonės operatyvinei reaktyvumo atsargai matuoti. Nekreipiant dėmesio į šio
parametro svarbą, pulte nebuvo indikatoriaus, kuris nuolat apie jį informuotų.
Paprastai operatorius du kartus per valandą gaudavo išspausdintą rezultatų
ataskaitą iš elektrinės kompiuterio, arba pareikalaudavo realaus laiko
rezultatų, gaunamų per kelias minutes. Tai yra, operatyvinė reaktyvumo atsarga
negalėjo būti stebima kaip staigiai valdomas parametras, todėl, kad jo
skaičiavimo paklaida priklauso nuo neutronų lauko formos (, 85–86 psl.).

Vienintelis dalykas, kuris sieja autoritetingas versijas, tai – bendras avarijos
eigos scenarijus. Jos pagrindą sudarė nekontroliuojamas reaktoriaus galios
augimas, sukėlęs branduolinio pobūdžio sprogimą. Griaunamasis avarijos lygis
prasidėjo nuo to, kad perkaitus branduoliniam kurui buvo sugadintos branduolinio
kuro kasetės, kurios yra apatinėje reaktoriaus aktyvios zonos dalyje. Tai nulėmė
keleto kanalų, kuriuose yra šios kasetės, suniokojimą. Jo metu, apie 7 MPa
slėgiu, garai išsiveržė į reaktorių, kuriame įprastai palaikomas atmosferinis
slėgis (0,1 MPa). Reaktoriuje staigiai pakilo slėgis, o tai sukėlė dar daugiau
žalos pačiam reaktoriui – atitrūko viršutinė apsauginė plokštė su visais prie
jos pritvirtintais kanalais. Reaktoriaus korpuso (karkaso) hermetiškumas, o
kartu ir šilumnešio cirkuliacijos kontūras buvo pažeisti, todėl įvyko
reaktoriaus aktyviosios zonos dehidratacija. Teigiamo garinio reaktyvumo efekto
reikšmė 4–5 β, lėmė žaibišką reaktoriaus neutronų pagreitėjimą (analogišką
branduoliniam sprogimui) ir visišką reaktoriaus suniokojimą su visomis su tuo
susijusiomis pasekmėmis.

Iš pagrindinių, ekspertų grupių pripažintų, avarijos versijų (, 17—19 psl.),
mažiau ar daugiau peržiūrėtos tos, kuriose avarijos procesas prasidėjo nuo
greito nekontroliuojamo galios augimo, po kurio buvo sunaikintos branduolinio
kuro kasetės. Labiausiai tikėtina laikoma versija (, 17 psl.), pagal kurią
„avarijos pradžią lėmė „AZ-5“ mygtuko paspaudimas esant sąlygoms, kurios
susidarė „RBMK-1000“ reaktoriuje nukritus galiai ir pakeltiems rankinio valdymo
strypams, viršijant leistiną kiekį“ (, 97 psl.). Esant galutiniam efektui, kai
reaktyvumo koeficientas +5 β, tokioje būklėje, kurioje buvo reaktorius, avarinė
apsauga, vietoje to, kad išjungtų reaktorių, paleidžia avarinį, aukščiau
aprašyto scenarijaus procesą. Skaičiavimai, atlikti skirtingu metu, skirtingų
tyrėjų grupių, parodo tokių įvykių vystymosi galimybę. Taip pat netiesiogiai
patvirtinama tai, kad žaibiško reaktoriaus neutronų „pagreičio“ atveju dėl
operatoriaus „pavėluoto“ mygtuko „AZ-5“ paspaudimo signalas į avarinę stotį būtų
suformuotas automatiškai: viršijus dvigubos galios laikotarpį, viršijus
maksimalų galios lygį ir t. t. Tokie įvykiai būtinai turėjo įtakoti reaktoriaus
sprogimą, o apsauginės automatikos reakcija turėjo būti privaloma ir
nepalyginamai pranoktų operatoriaus reakciją. Visgi, pripažinta, kad pirmasis
avarinės apsaugos signalas buvo pasiųstas operatoriui paspaudus „AZ-5“ mygtuką,
kuris naudojamas reaktoriaus išjungimui esant bet kokioms avarinėms ir
normalioms sąlygoms. Būtent šiuo mygtuku 2000 m. buvo sustabdytas 3-iasis
Černobylio AE blokas.

Kontrolės sistemos įrašai ir liudininkų parodymai patvirtina šią versiją. Tačiau
ne visi su tuo sutinka, yra skaičiavimai, atlikti Energetikos mokslinių tyrimų
ir konstrukcijų institute, kurie tokią galimybę paneigia.

Kavitacijos versijos remiasi skaičiuotinais tyrimais, atliktais Energetikos
mokslinių tyrimų ir konstrukcijų institute, bet šių skaičiavimų autorių teigimu,
„išsamūs kavitacijos reiškinių tyrimai nebuvo atliekami“ (, 561 psl.).
Pagrindinių cirkuliacinių siurblių atsijungimo versija, kaip avarijos atsiradimo
priežastis, nepatvirtinta užregistruotais kontrolės sistemos duomenimis (, 64—66
psl.). Be to, visos trys versijos yra kritikuojamos, dėl to, kad iš esmės
kalbama ne apie pradinius avarijos įvykius, o apie faktorius, prisidėjusius prie
avarijos atsiradimo. Versijos patvirtinimui nėra atlikta pakankamai skaičiavimų,
modeliuojančių kilusią avariją (, 84 psl.).

Taip pat egzistuoja skirtingos galutinės avarijos fazės, dėl kurios sprogo
reaktorius, versijos. Spėjama, kad reaktorių sunaikinęs sprogimas buvo cheminio
pobūdžio, tai yra sprogęs vandenilis, kuris reaktoriuje susidarė dėl aukštos
temperatūros, pakilusios dėl cirkonio garų reakcijos ir daugelio kitų procesų.
Pagal kitą versiją, sprogimas buvo išskirtinai garinis. Pagal šią versiją, viską
suniokojo garų srautas, išsiveržęs iš šachtos, kurio didelę dalį sudarė grafitas
ir branduolinis kuras. Pirotechniniai efektai, „skriejančių išsilydžiusių ir
karštų fragmentų fejerverkų“ pavidalu – „atsiradusių cirkonio garų ir kitų
cheminių egzoterminių reakcijų“ rezultatas.

Pagal versiją, pasiūlytą K. Čečerovo, sprogimas buvo branduolinio pobūdžio ir
įvyko ne reaktoriaus šachtoje, o reaktoriaus salėje, kurioje aktyvi zona kartu
su reaktoriaus gaubtu buvo išsviesta garų, išsiveržusių iš nutrauktų vožtuvų. Ši
versija gerai dera su reaktoriaus pastato statybinių konstrukcijų sunaikinimo
pobūdžiu ir pastebimais pažeidimais reaktoriaus šachtoje, kurie pastebėti
vyriausiojo konstruktoriaus versijoje (, 577 psl.). Pradžioje versija buvo
pasiūlyta tam, kad paaiškintų branduolinio kuro nebuvimą reaktoriaus šachtoje,
patalpose po juo ir kitur (esančio kuro kiekis įvertintas ne daugiau 10 %).
Visgi tolimesni tyrimai ir vertinimai leidžia manyti, kad virš sugriauto
rektoriaus pastatyto „sarkofago“ viduje yra apie 95 % branduolinio kuro.

Plačiai paplito versija, kurią pateikė Rusijos mokslų akademijos G. Gamburcevo
Žemės fizikos instituto darbuotojas E. Barkovskis. Pagal ją, avarija įvyko dėl
lokalaus žemės drebėjimo. Tokios prielaidos pagrindu laikomas seisminis smūgis,
užfiksuotas Černobylio AE apylinkėse, maždaug tuo metu, kai įvyko avarija. Šios
versijos šalininkai tikina, kad smūgis buvo užfiksuotas prieš, o ne sprogimo
metu (šis teiginys diskutuotinas), o stipri vibracija, prieš katastrofą, galėjo
būti sukelta ne procesų reaktoriaus viduje, bet žemės drebėjimo. Manoma, kad
šalia esantis trečiasis blokas nenukentėjo, nes bandymai vyko tik ketvirtajame
bloke. Černobylio AE darbuotojai, buvę kituose blokuose, jokios vibracijos
nepajautė.

Pagal kitą versiją, išsakytą Rusijos mokslų akademijos informatikos problemų
instituto darbuotojo V. Torčigino, sprogimo priežastimi galėjo būti dirbtinis
kamuolinis žaibas, atsiradęs 1.23.04 val. atliekant elektromechaninius bandymus,
kuris prasiskverbė į aktyvią reaktoriaus zoną ir sutrikdė jo darbo režimą'.
Hipotezės autorius teigia, kad jam pavyko nustatyti kamuolinio žaibo prigimtį ir
paaiškinti jo paslaptingas savybes, tame tarpe ir savybę judėti dideliu greičiu.
Jis tikina, kad atsiradęs kamuolinis žaibas galėjo per sekundės dalį, garų
vamzdynais patekti į aktyvią reaktoriaus zoną.

Taip pat egzistuoja sąmokslo teorijos, pavyzdžiui, kad sprogimas sukeltas
įvykdžius slaptų institucijų diversiją. Jos prielaidos labai įvairios:
sprogmenys, padėti po reaktoriumi, kurių pėdsakai tariamai aptikti ant kuro
masės paviršiaus; į aktyvią zoną įstatytos specialios kuro kasetės, kurios
prisodrintos (koviniu) uranu; diversija panaudojant pluoštinį ginklą, sumontuotą
dirbtiniame Žemės palydove arba vadinamąjį nuotolinį geotektoninį ginklą.

Ukrainos mokslų akademijos Atominių elektrinių saugumo problemų instituto
darbuotojo B. Gorbačiovo pristatyta versija, kurioje laisvai publikuojamas
visuotinas avarijos scenarijus, kaltinant ekspertus, tyrusius avariją ir AE
personalą sukčiaujant pirminiais išeities duomenimis. Pagal B. Gorbačiovo
versiją, sprogimas įvyko todėl, kad operatoriai, pakėlę galią, po jos kritimo
(0.28 val.) ištraukė per daug valdymo strypų, savavališkai ir nekontroliuojamai
tai atlikdami iki pat sprogimo momento, nekreipdami dėmesio į kylančią galią.
Padarytų prielaidų pagrindu, autorius paskelbė naują įvykių chronologiją. Visgi,
ši chronologija prieštarauja patikimai užregistruotiems duomenims ir fizikos
procesams, vykstantiems reaktoriuje.

1.23 val. nakties į Černobylio AE priešgaisrinės tarnybos pultą gautas
pranešimas apie kilusį gaisrą. Į elektrinę išvažiavo budintis ugniagesių būrys
(automobilis ZIL-131), kuriam vadovavo vidaus tarnybos leitenantas Vladimiras
Pravikas. Į pagalbą iš Pripetės išvyko 6-tos miesto priešgaisrinės tarnybos
budėtojų būrys, kuriam vadovavo leitenantas Viktoras Kibenokas. Gaisro gesinimo
operacijai vadovavo majoras T. Petrovičius, kuris gavo labai didelę dozę
radiacijos, o išgyveno dėka kaulų čiulpų operacijos, atliktos tais pačiais
metais Anglijoje. Jam vadovaujant buvo sustabdytas gaisro plitimas. Buvo
iškviestos papildomos pajėgos iš Kijevo ir artimiausių sričių (taip vadinamas
„numeris 3“ – aukščiausias gaisro sudėtingumo numeris).

Nuo ugnies ugniagesiai buvo apsisaugoję tik brezentiniais drabužiais,
pirštinėmis ir šalmais. Dujų-dūmų saugos tarnybos grandis buvo užsidėjusi
dujokaukes „KIP-5“ (rus. КИП-5). Dėl aukštos temperatūros ugniagesiai jas
nusiėmė jau pirmomis minutėmis. Gaisras ant turbinų salės stogo buvo
lokalizuotas 4 val. ryto, o 6 val. buvo užgesintas. Iš viso gaisro gesinime
dalyvavo 69 darbuotojai ir 14 technikos vienetų. Aukštas radiacijos lygis
užfiksuotas tik 3.30 val., nes vienas iš dviejų turėtų prietaisų esant 1000 R/h
sugedo, o kitas liko nepasiekiamas griuvėsiuose. Todėl pirmosiomis avarijos
valandomis bloko viduje ir aplink jį nebuvo žinomas tikrasis radiacijos lygis.
Neaiški buvo ir reaktoriaus būklė. Manyta, kad reaktorius nepažeistas ir jį
reikia aušinti.

Ugniagesiai neleido ugniai išplisti į trečiąjį bloką (trečiajame ir ketvirtajame
blokuose buvo bendri praėjimai). Vietoje ugniai atsparios dangos, kaip buvo
numatyta instrukcijose, turbinų salės stogas buvo užlietas paprastu karštu
bitumu. Maždaug 2 val. nakties pasirodė pirmasis poveikis ugniagesiams. Juos
apėmė silpnumas, vėmimas, „branduolinis įdegis“. Pirmoji pagalba jiems buvo
suteikta vietoje esančiame elektrinės medicinos punkte, iš kurio, vėliau
ugniagesiai pervežti į Pripetės miesto 126-ąją ligoninę. Jau balandžio 27 d.
ryte radiacinis fonas 126-oje ligoninėje buvo pernelyg didelis, todėl norint jį
sumažinti, ligoninės personalas visus ugniagesių drabužius nugabeno į ligoninės
rūsį. Tą pačią dieną pirmoji 28 nukentėjusių žmonių grupė lėktuvu nuskraidinta į
Maskvoje esančią 6-ąją radiologinę ligoninę. Ugniagesių automobilių vairuotojai
praktiškai nenukentėjo.

Pirmieji pranešimai apie Černobylio AE avariją, tarybinėje žiniasklaidoje,
pasirodė balandžio 27 d., praėjus 36 valandoms po sprogimo ketvirtajame bloke.
Pripetės radijo stoties diktorius pranešė apie miesto gyventojų surinkimą ir
laikiną evakuaciją.

1986 m. balandžio 28 d. 21 val. TASS pranešė trumpą informacinį pranešimą:
„Černobylio atominėje elektrinėje įvyko nelaimingas atsitikimas. Vienas iš
reaktorių buvo pažeistas. Imtasi priemonių incidento padariniams sutvarkyti.
Nukentėjusiems suteikta būtinoji pagalba. Įvykio tyrimui sudaryta vyriausybės
komisija“.

Po radiacinio užterštumo mąsto nustatymo tapo aišku, kad reikės imtis Pripetės
miesto gyventojų evakuacijos, kuri įvyko balandžio 27 d. Pirmosiomis dienomis po
avarijos buvo evakuotos 10 km atstumu esančios gyvenvietės. Kitomis dienomis
evakuoti gyventojai iš kitų gyvenamų vietovių, esančių 30 km zonoje. Buvo
draudžiama su savimi imti daiktus, vaikams mėgstamus žaislus ir t. t. Daugelis
buvo evakuoti apsirengę kasdieniniais drabužiais. Nekeliant panikos, buvo
sakoma, kad evakuojamieji bus sugrąžinti namo po trijų dienų. Naminius gyvūnus
su savimi imti buvo draudžiama.

Tuo metu kai daugelis užsienio valstybių žiniasklaidos priemonių kalbėjo apie
pavojų žmonių gyvybei, o televizijos ekranuose buvo rodomas Centrinės ir Rytų
Europos oro srovių žemėlapis, Kijeve ir kituose Ukrainos ir Baltarusijos
miestuose vyko šventinės eisenos ir demonstracijos, skirtos Tarptautinei darbo
dienai. Asmenys, atsakingi už informacijos slėpimą, vėliau savo poelgį aiškino
būtinybe užkirsti paniką tarp gyventojų. Pirmasis Ukrainos komunistų partijos
sekretorius Vladimiras Ščerbickis, Michailo Gorbačiovo pavedimu Kijeve
organizavęs Tarptautinės darbo dienos demonstracijas, į paradą atsivedė netgi
savo anūkus.

1986 m. gegužės 1 d. srities tarybos liaudies deputatai nusprendė tik po
medicininio patikrinimo leisti užsieniečiams išvykti iš Gomelio srities.

Avarijos padarinių likvidavimui buvo suburta Vyriausybės komisija, kurios
pirmininku buvo išrinktas Borisas Ščerbina – TSRS ministrų tarybos pirmininko
pavaduotojas. Į komisijos sudėtį pateko reaktorių sukūrusio Kurčiatovo instituto
chemikas neorganikas Valerijus Legasovas. Iš viso avarijos vietoje jis dirbo 4
mėnesius vietoje planuotų dviejų savaičių. V. Legasovas išanalizavo likvidavimo
priemonių galimybes ir sukūrė mišinį (boro turinčios medžiagos, švinas ir
dolomitai), kurį, nuo pat pirmosios dienos, iš sraigtasparnių metė į reaktoriaus
zoną, tam, kad nuslopintų tolimesnį reaktoriaus likučių kaitimą ir būtų
sumažintas radioaktyvių aerozolių išmetimas į atmosferą. Taip pat jis, šarvuočiu
įvažiavo į reaktorių ir nustatė, kad neutronų jutiklių rodmenys, rodantys toliau
tebevykstančią branduolinę reakciją, yra nepatikimi, nes jie reaguoja tik į
didžiausią gama spinduliuotę. Atlikta jodo izotopų analizė parodė, kad iš tikro
reakcija yra sustojusi. Pirmąsias dešimt savaičių, oro pajėgų generolas majoras
N. Antoškinas nuolat prižiūrėjo mišinio išmetimo iš sraigtasparnių darbus.

Darbų koordinavimui taip pat buvo sukurtos respublikinės komisijos
Baltarusijoje, Ukrainos TSR ir Rusijos TFSR, komisijų skyriai ir štabai. Į 30 km
zoną aplink Černobylio AE pradėjo rinktis specialistai, vadovaujantys
atliekamiems darbams avariniame bloke ir aplink jį, taip pat kariuomenė, tiek
reguliari, tiek sudaryta iš skubiai iškviestų rezervistų. Visus juos vėliau imta
vadinti bendriniu terminu – „likvidatoriais“. Likvidatoriai pavojingoje zonoje
dirbo pamainomis: tie kurie gavo maksimalią leidžiamą radiacijos dozę,
išvažiavo, o į jų vietą atvažiuodavo kiti. Pagrindiniai darbai buvo baigti
1986–1987 m. Juose dalyvavo apie 240 tūkst. žmonių. Bendras likvidatorių
skaičius (įskaitant vėlesnius metus) siekė 600 tūkst.

Piliečių aukoms, visuose taupomuosiuose bankuose buvo atidaryta „sąskaita 904“,
į kurią per pusę metų pervesta 520 mln. rublių. Tarp aukotojų buvo Ala
Pugačiova, surengusi labdaros koncertą Olimpiniame sporto komplekse ir
likvidatoriams skirtą solinį koncertą Černobylyje.

Pirmosiomis dienomis pagrindinės pajėgos buvo sutelktos radioaktyvios taršos,
sklindančios iš sugriauto reaktoriaus, mažinimui ir dar skaudesnių pasekmių
užkirtimui. Pavyzdžiui, buvo baiminasi, kad dėl šilumos išsiskyrimo likusiame
branduoliniame kure, kuris likęs reaktoriuje, gali įvykti branduolinio
reaktoriaus aktyvios zonos išsilydimas. Išsilydžiusi masė galėjo patekti į
užtvindytą patalpą, esančią po reaktoriumi, tokiu būdu sukeldama dar vieną
sprogimą su dideliu radiacijos pasklidimu. Vanduo iš šių patalpų buvo
išsiurbtas. Taip pat buvo imtasi priemonių, kurios neleido išsilydžiusiai masei
patekti į gruntą po reaktoriumi. Visų pirma, kalnakasiai per mėnesį po
reaktoriumi iškasė 136 m ilgio tunelį. Siekiant užkirsti kelią požeminio vandens
taršai (tuo pačiu ir Dniepro upei), aplink elektrinę, grunte buvo pastatyta
apsauginė sienutė, kuri vietomis buvo įgilinta iki 30 m. Taip pat, inžinerinio
korpuso kariškiai, per 10 dienų, ant Pripetės upės pastatė dambas.

Vėliau prasidėjo teritorijos valymo ir sugriauto reaktoriaus laidojimo darbai. 4
blokas buvo apgaubtas betoniniu „sarkofagu“ (dar vadinamu – objektas „Pastogė“).
Priėmus sprendimą paleisti 1-ą, 2-ą ir 3-čią elektrinės blokus, nuolaužos ir
radioaktyviosios atliekos, išsimėtę AE teritorijoje ir ant turbinų salės stogo,
buvo sumestos į sarkofagą arba užbetonuotos. Pirmųjų trijų blokų patalpose buvo
atlikta dezaktyvacija. Sarkofagas pradėtas statyti 1986 m. liepą, baigtas tų
pačių metų lapkritį. Statybos metu, 1986 m. spalio 2 d., virš 4 bloko,
užsikabinęs už statybinio krano troso, trijų metrų virš turbinų salės aukštuje
sudužo sraigtasparnis Mi-8 (keturių žmonių ekipažas žuvo: vadas 1 klasės lakūnas
kapitonas V. Vorobjovas (g. 1959), šturmanas vyresnysis leitenantas A.
Jundkindas (g. 1958), vyresnysis leitenantas A. Christičius (g. 1953),
vyresnysis praporščikas N. Ganžukas).

Černobylio avarija buvo didelis smūgis pasaulinei branduolinei energetikai. Nuo
1986 m. iki 2002 m. Šiaurės Amerikoje ir Vakarų Europoje nebuvo pastatyta nei
viena nauja branduolinė jėgainė, o tai susiję tiek su viešosios nuomonės
spaudimu, tiek su tuo, kad stipriai išaugo draudimo įmokos ir sumažėjo
branduolinės energetikos pelningumas.

Pagal Rusijos Federalinio įstatymo 10 straipsnį, įsigaliojusį 1995 m. vasario 20
d., Nr. 24-FZ (№ 24-ФЗ) „Dėl informacijos, informatizavimo ir informacijos
apsaugos“, duomenys apie ekstremalias situacijas, ekologiniai, meteorologiniai,
demografiniai, sanitarijos ir epidemiologijos ir kiti duomenys, būtini
užtikrinti saugų gamybinių objektų funkcionavimą, piliečių ir visos visuomenės
saugumą, yra vieši ir negali būti priskirti prie riboto prieinamumo
informacijos.

Pagal Rusijos Federalinio įstatymo 7 straipsnį, įsigaliojusį 1993 m. liepos 21
d., Nr. 5485-1 „Dėl valstybės paslapčių“, ekologinė būklė negali būti priskirta
valstybės paslaptims ir užslėptiems duomenimis.

Galiojančiame Rusijos Baudžiamojo kodekso 237 straipsnyje numatyta atsakomybė
asmenims, slėpusiems informaciją apie aplinkybes, keliančias grėsmę žmonių
sveikatai ir gyvybei.

Dėl avarijos pasekmių buvo panaikinta maždaug 5 mln. ha žemės ūkio paskirties
žemės, aplink AE, 30 km spinduliu, nustatyta draudžiama zona, sunaikinti ir
palaidoti (užkasti sunkiąja technika) šimtai smulkių gyvenviečių.

Prieš avariją ketvirtojo bloko reaktoriuje, buvo apie 180–190 t branduolinio
kuro (urano dioksido). Pagal atliktus vertinimus, kurie šiuo metu laikomi
tiksliausiais, į aplinką buvo išmesta nuo 5 iki 30 % buvusio kiekio. Kai kurie
mokslininkai nesutinka su šiais duomenimis, remdamiesi padarytomis nuotraukomis
ir liudininkų pastebėjimais, kurie teigia, kad reaktorius praktiškai tuščias.
Tačiau reiktų nepamiršti, kad 180 t urano dioksido tūris sudaro nežymią
reaktoriaus tūrio dalį. Reaktorius daugiausia buvo užpildytas grafitu. Be to,
dalis reaktoriaus išsilydė ir per korpuso apačioje atsiradusius įtrūkimus,
ištekėjo į išorę.

Be kuro, aktyvioje zonoje, avarijos metu buvo dalijimosi produktai ir
transuraniniai elementai – įvairūs radioaktyvūs izotopai, susikaupę dirbant
reaktoriui. Būtent jie sudaro didžiausią radiacijos pavojų. Didžioji jų dalis
liko reaktoriaus viduje, tačiau lengvesnės medžiagos buvo išsviestos į išorę.
Tarp tokių medžiagų buvo:

Išmestų į aplinką dalelių suminis aktyvumas, pagal skirtingus vertinimus, sudarė
iki 14×1018 Bq (apie 3,8×108 Ci), tarp kurių:

Tarša pasklido daugiau nei 200 tūkst. km² plote, kurio apie 70 % sudarė
Baltarusijos, Rusijos ir Ukrainos teritorija. Radioaktyvios medžiagos pasklido
aerozolių pavidalu, kurie palaipsniui sėdo ant žemės paviršiaus. Inertinės dujos
išsisklaidė atmosferoje ir neįtakojo artimiausių elektrinės regionų užterštumo.
Tarša buvo labai netolygi, priklausė nuo vėjo krypties, vyravusios pirmosiomis
dienomis po avarijos. Labiausiai nukentėjo vietovės, esančios arčiausiai
Černobylio AE: šiauriniai Kijevo ir Žytomyro sričių rajonai Ukrainoje, Gomelio
sritis Baltarusijoje ir Briansko sritis Rusijoje. Radiacija pasiekė net ir gana
toli nuo avarijos vietos nutolusius regionus, pavyzdžiui, Leningrado sritį,
Moldaviją ir Čiuvašiją – kur iškrito radioaktyvūs krituliai. Didžioji dalis
stroncio ir plutonio nusėdo 100 km atstumu nuo elektrinės, nes buvo sudaryti iš
didesnių dalelių. Jodas ir cezis pasklido žymiai platesnėje teritorijoje.

Pirmosiomis savaitėmis po avarijos, didžiausią pavojų gyventojams kėlė
radioaktyvusis jodas, kurio pusėjimo trukmė gana trumpa (aštuonios dienos) ir
telūras. Šiuo metu (ir artimiausiais dešimtmečiais) didžiausią pavojų kelia
stroncio ir cezio izotopai, kurių pusėjimo trukmė apie 30 metų. Didžiausia
cezio-137 koncentracija aptinkama paviršiniame dirvožemio sluoksnyje, iš kurio
patenka į augalus ir grybus. Tarša taip pat veikia gyvūnus, kurie jais minta.
Radioaktyvūs plutonio ir americio izotopai dirvožemyje lieka šimtmečiais ar net
ir tūkstantmečiais, tačiau jų kiekis nedidelis (, 22 psl.).

Miestuose pagrindinė pavojingų dalelių dalis kaupėsi ant plokščių paviršių: ant
vejų, kelių, stogų. Veikiant vėjui ir lietui, taip pat dėl žmonių veiklos,
užterštumo lygis stipriai sumažėjo ir dabar radiacijos lygis daugelyje vietų
grįžo į foninį lygį. Žemės ūkio plotuose, pirmaisiais mėnesiais radioaktyvios
medžiagos sėdo ant augalų lapų ir žolės, todėl radiacija paveikė žolėdžius
gyvūnus. Po to radionuklidai kartu su lietumi ar nukritusiais lapais pateko į
dirvą ir dabar, pagrinde per šaknis, patenka į žemės ūkio augalus. Tarša žemės
ūkio regionuose stipriai sumažėjo, bet kai kuriose vietovėse cezio kiekis piene
vis dar gali viršyti didžiausią leistiną kiekį. Tai pastebima pavyzdžiui,
Gomelio ir Mogiliavo srityse Baltarusijoje, Briansko srityje Rusijoje, Žytomyro
ir Rivnės srityse Ukrainoje.

Tarša pasklido ne tik 30 km zonoje. Padidėjusi cezio-137 koncentracija pastebėta
kerpėse ir elnių mėsoje, arktinėse Rusijos, Norvegijos, Suomijos ir Švedijos
srityse.

1988 m. liepos 18 d., užterštoje Baltarusijos teritorijoje, buvo įkurtas
Valstybinis Polesko radiacinis-ekologinis draustinis. Stebėjimais nustatytas
padidėjęs augalų ir gyvūnų mutacijų skaičius, tačiau jis nereikšmingas, gamta
sėkmingai susitvarkė su jų pasekmėmis. Kita vertus, panaikinta antropogeninė
įtaka teigiamai įtakojo draustinio ekosistemą, o šio faktoriaus įtaka žymiai
persvėrė neigiamas radiacijos pasekmes. To pasekoje, gamta pradėjo atsistatyti
greitu tempu, išaugo gyvūnų populiacijos, padidėjo augalų rūšių įvairovė.

Oficialios informacijos apie katastrofą savalaikiškumo, išsamumo ir nenuoseklumo
stoka suformulavo daugybę nepriklausomų interpretacijų. Kartais tragedijos
aukomis laikomi ne tik piliečiai, mirę iškart po avarijos, bet ir gretimų sričių
gyventojai, kurie nieko nežinodami apie avariją, dalyvavo darbo šventės
demonstracijose. Tokiais skaičiavimais, Černobylio katastrofa, pagal
nukentėjusiųjų skaičių, žymiai viršija Atominį Hirošimos ir Nagasakio
bombardavimą.

„Greenpeace“ ir tarptautinė organizacija „Pasaulio gydytojai prieš branduolinį
karą“ tvirtina, kad po avarijos vien tik tarp likvidatorių numirė dešimtys
tūkstančių žmonių, Europoje užfiksuota 10 tūkst. naujagimių apsigimimo atvejų,
10 tūkst. skydliaukės vėžio atvejų, laukiama dar 50 tūkst.

Yra ir priešingas požiūris, besiremiantis, po avarijos (elektrinės darbuotojai
ir ugniagesiai, iškentę pirmąjį smūgį) užregistruotais, 29-iais mirtimi
pasibaigusiais, spindulinės ligos atvejais.

PSO duomenimis, pateiktais 2005 m., po Černobylio avarijos galiausiai gali mirti
iki 4000 žmonių.

Skaičiai, oficialiose ataskaitose, mažesni, tačiau nuo Černobylio avarijos
nukentėjusiųjų skaičių galima nustatyt tik apytiksliai. Be žuvusių Černobylio AE
darbuotojų ir ugniagesių, priskiriami susirgę kariai ir civiliai, prisidėję prie
avarijos padarinių likvidavimo ir radioaktyvia tarša užterštų rajonų gyventojai.
Medicinoje ir statistikoje yra sunku nustatyti kokią dalį susirgusiųjų įtakojo
avarijos padariniai. Manoma, kad didžioji dalis mirties atvejų, susijusių su
radiacijos poveikiu, buvo ar bus sukelta onkologinių ligų.

Černobylio forumas – organizacija, globojama JTO, į kurią taip pat patenka
TATENA ir PSO, 2005 m. paskelbė ataskaitą, kurioje moksliškai išanalizuota
daugybė įtakos faktorių tyrimų, susijusių su avarija, įtakojusių likvidatorių ir
gyventojų sveikatą. Išvados, esančios toje ataskaitoje, taip pat mažiau
išsamioje apžvalgoje „Černobylio palikimas“, publikuotoje tos pačios
organizacijos, pastebimai skiriasi nuo anksčiau minėtų vertinimų. Galimų aukų
skaičius, šiuo metu ir artimiausią dešimtmetį, siekia keletą tūkstančių žmonių.
Taip pat pabrėžiama, kad dėl mažų apšvitos dozių, gautų daugelio gyventojų,
radiacijos poveikio efektą labai sunku išskirti tarp atsitiktinių susirgimų,
mirtingumo svyravimų ir kitų faktorių, tiesiogiai nesusijusių su apšvita.
Tokiems faktoriams priskiriama, pavyzdžiui, sumažėjęs pragyvenimo lygis po TSRS
žlugimo, kuris įtakojo padidėjusį mirtingumą ir sutrumpėjusią gyvenimo trukmę
trijose, labiausiai nuo avarijos nukentėjusiose šalyse, taip pat amžiaus
vidurkio pokyčius kai kuriuose, stipriai nukentėjusiuose rajonuose (dalis
jaunimo išsikėlė).

Taip pat pažymima, kad šiek tiek padidėjęs susirgimų skaičius tarp žmonių,
tiesiogiai nedalyvavusių avarijos likvidavime, iškeldintų iš draudžiamos zonos į
kitas vietas, tiesiogiai nesusijęs su apšvita (šiose kategorijose pažymimas šiek
tiek padidėjęs sergamumas kraujotakos ligomis, medžiagų apykaitos sutrikimais,
nervų ir kitomis ligomis, nesukeltomis apšvitos), bet sukeltas stresų, susijusių
su pačiu iškeldinimo faktu, nuosavybės praradimu, socialinėmis problemomis,
radiacijos baime.

Palyginimui, kai kurių Žemės regionų su padidėjusia fonine radiacija gyventojai
(pavyzdžiui, Brazilija, Indija, Iranas ir Kinija) gauna apšvitos dozes,
siekiančias maždaug 100–200 mSv per 20 metų.

Daugelis vietinių gyventojų, pirmosiomis savaitėmis po avarijos, vartojo maisto
produktus (daugiausia pieną), užterštus radioaktyviuoju jodu-131. Jodas
kaupdavosi skydliaukėje, o tai lėmė didelę šios liaukos apšvitos dozę,
neskaitant viso kūno išorinės apšvitos ir kitų radionuklidų, patekusių į
organizmą, apšvitos. Pripetės gyventojams šios dozės buvo sumažintos (maždaug 6
kartus), nes buvo vartojami jodo turintys preparatai. Kituose rajonuose tokia
profilaktika nebuvo atliekama. Gautos dozės svyravo nuo 0,03 iki keleto grėjų.

Šiuo metu, dauguma užterštos teritorijos gyventojų gauna mažiau nei 1 mSv per
metus, viršijantį foninę spinduliuotę.

Tarp žmonių, likvidavusių ketvirtojo bloko avarijos padarinius, buvo
užregistruoti 134 ūmios spindulinės ligos atvejai. Daugeliu atvejų, spindulinė
liga buvo apsunkinta spinduliniais odos nudegimais, kuriuos sukėlė β
spinduliuotė. 1986 m. laikotarpyje nuo spindulinės ligos mirė 28 žmonės. Dar du
žmonės žuvo avarijos metu dėl priežasčių, nesusijusių su radiacija, ir vienas
mirė, kaip spėjama nuo koronarinės trombozės. 1987–2004 m. mirė dar 19 žmonių,
tačiau jų mirtį nebūtinai įtakojo persirgta spindulinė liga.

Skydliaukė – vienas iš organų, kuriame, dėl radiacinio užterštumo, yra labai
didelė rizika piktybinių navikų išsivystymui, nes joje kaupiasi jodas-131; ypač
didelė rizika vaikams. 1990–1998 m. buvo užregistruota daugiau kaip 4000
susirgimo skydliaukės vėžiu atvejų tarp žmonių, kuriems avarijos metu buvo
mažiau nei 18 metų. Įvertinus mažą sergamumo tikimybę tokiame amžiuje, dalis šių
atvejų laikomi tiesioginiais apšvitos įrodymais. JTO Černobylio forumo ekspertai
tiki, kad laiku diagnozuota ir teisingai gydoma, ši liga, nėra labai pavojinga
gyvybei, visgi, nuo jos numirė 15 žmonių. Ekspertų manymu, skydliaukės vėžio
susirgimų skaičius dar daugelį metų augs.

Kai kurie tyrimai rodo padidėjusį sergamumą leukemija ir kitais piktybiniais
navikais (be leukemijos ir skydliaukės vėžio), tiek tarp likvidatorių, tiek tarp
žmonių, gyvenančių užterštuose rajonuose. Šie rezultatai prieštaringi ir dažnai
statistiškai nepatikimi, įtikinamų įrodymų, dėl padidėjusios rizikos šiais
susirgimais, tiesiogiai susijusių su avarija, nepateikta. Visgi didelės
likvidatorių grupės stebėjimas, vykęs Rusijoje, parodė keliais procentais
padidėjusį mirtingumą. Jei šie rezultatai teisingi, tai reiškia, kad tarp 600
tūkst. žmonių, gavusių didžiausias apšvitos dozes, mirtingumas nuo piktybinių
navikų dėl avarijos išauga apytiksliai keturiais tūkstančiais žmonių 100 tūkst.
atvejų, kuriuos įtakojo kitos priežastys.

Pagal anksčiau įgytą patirtį, pavyzdžiui, stebint Hirošimos ir Nagasakio
atominio bombardavimo nukentėjusiuosius, žinoma, kad susirgimo leukemija rizika
sumažėja praėjus keliems dešimtmečiams po apšvitos. Susirgimo kitais
piktybiniais navikais situacija yra priešinga. Pirmuoju 10–15 metų laikotarpiu
susirgimo rizika yra nedidelė, bet vėliau išauga. Visgi neaišku, ar taikytina
tokia patirtis, todėl, kad dauguma, nuo Černobylio avarijos nukentėjusiųjų, gavo
daug mažesnes dozes.

1986–1994 m. skirtinguose Baltarusijos rajonuose buvo pastebėtas padidėjęs
apsigimimų skaičius, bet jis buvo beveik vienodas tiek užterštuose, tiek
švariuose rajonuose. 1987 m. sausį buvo užregistruota neįprastai daug Dauno
sindromo atvejų, tačiau tokių atvejų didėjimo tendencijų nepastebėta.

Keletas tyrimų parodė, kad likvidatoriams ir užterštų sričių gyventojams yra
padidėjusi rizika susirgti įvairiomis ligomis, tokiomis kaip katarakta, širdies
ligomis, susilpnėjusiu imunitetu. Černobylio forumo ekspertai priėjo išvadą, kad
ryšys tarp susirgimo katarakta ir apšvita, gauta po avarijos, nustatytas gana
patikimai. Kitoms ligoms reikalingi papildomi tyrimai su konkuruojančių faktorių
įtakos atidžiu vertinimu.

Po ketvirtojo bloko avarijos elektrinės veikla buvo pristabdyta dėl aplinkoje
esančios radiacijos. Tačiau jau 1986 m. spalį, po kruopščios teritorijos
dezaktyvacijos ir „sarkofago“ statybos, 1-asis ir 2-asis blokai buvo vėl
paleisti; 1987 m. gruodį pradėjo veikti ir 3-iasis blokas.

1995 m. gruodžio 25 d. buvo pasirašytas susitarimo memorandumas tarp Ukrainos
vyriausybės, „didžiojo septyneto“ valstybių vyriausybių ir Europos komisijos,
pagal kurį pradėta kurti elektrinės uždarymo iki 2000 m. programa.

2000 m. gruodžio 15 d. 13.17 val., Ukrainos prezidento įsakymu, tiesioginės
transliacijos tarp Černobylio AE ir Nacionalinių menų rūmų „Ukraina“ metu,
avarinės apsaugos (AZ-5) rakto pasukimu, visam laikui sustabdytas Černobylio AE
3-iojo bloko reaktorius. Elektrinėje nustota gaminti elektros energiją.

2004 m. kovą Europos rekonstrukcijos ir plėtros bankas paskelbė konkursą naujo
Černobylio AE sarkofago projektavimui, statybai ir eksploatavimui. 2007 m.
rugpjūtį konkurso laimėtoju tapo firma „Novarka“, kartu su prancūzų kompanijomis
„VINCI Construction Grand Projets“ ir „Bouygues“.

2012 m. kovo 3 d. Ukrainos ekstremalių situacijų ministras Viktoras Baloga
paskelbė, kad Černobylio AE jau prasidėjo naujo sarkofago statybos darbai.

2012 m. lapkričio 24 d. Černobylio AE objekto „Pastogė“ statybos aikštelėje, į
22 m aukštį, buvo pakelta pirmoji rytinė „Arkos“ dalis, kurios svoris 5300 t. Iš
viso šiai daliai reikalingi atlikti trys tokie pakėlimai. 2013 m. rugsėjo 15 d.
toje pačioje aikštelėje prasidėjo trečiasis ir tuo pačiu paskutinis rytinės
„Arkos“ dalies pakėlimas. Surinkus rytinę dalį, ji bus perkelta link objekto
„Pastogė“, o statybos aikštelėje, kuri atsilaisvins, prasidės vakarinio „Arkos“
segmento metalinių konstrukcijų montavimo darbai. 2013 m. spalio mėn. prasidėjo
Černobylio AE ventiliacinio vamzdžio antrosios dalies demontažas, prieš tai
šalia jo buvo sumontuotas dar vienas, bet mažesnių matmenų, vamzdis. Lapkričio
25 d. senas ventiliacijos vamzdis buvo demontuotas. Visiškai surinkto apsauginio
statinio ilgis bus 257 m, plotis 164 m, aukštis 110 m, o svoris 29 000 t. Naujo
sarkofago statybos darbus planuojama baigti 2015–2016 m.



https://lt.wikipedia.org/wiki/U%C5%BEpiltin%C4%97

Užpiltinė – alkoholinis gėrimas, gaminamas iš vaisių ir uogų, užpiltų spiritu ar
degtine. Stiprumas 18-20 % alkoholio, cukringumas – 28-40 %.

Užpiltinėms gaminti naudojami vaisiai bei jų dalys: lapai, žiedai, sėklos. Tinka
švieži vaisiai, jų sultys ar sirupai, antpilai.

Pagal gaminimo būdą ji yra panaši į trauktinę, tik užpiltinė yra silpnesnė ir
saldesnė.

Negalima sirupo pilti į degtinę, nes užpiltinė bus drumzlina. Norint greičiau
nuskaidrinti, į užpiltinę įdedama truputį citrinos rūgšties. Pagaminta užpiltinė
supilstoma į butelius, užkemšama. Ją galima vartoti jau po 3 mėnesių, bet
skanesnė ji būna, jei pastovi ant vaisių bent metus, o supilstyta į butelius – 2
metus.

Rudenį, orui atvėsus, spirito ar degtinės užpilas atsargiai nupilamas nuo uogų,
įpilama pusė kilogramo cukraus 1-nam litrui užpiltinės. Butelis vėl užkemšamas,
statomas šiltoje vietoje ir dažnai sukratant, laikomas kol cukrus ištirps. Tada
atsiradusios ant uogų sultys nupilamos ir į jas supilama anksčiau nupiltoji
degtinė.



https://lt.wikipedia.org/wiki/Sl%C4%97gis

Slėgis – fizikinis dydis, jėgos veikimas į plotą. Kiekybiškai jis apibūdinamas
kaip jėga, statmenai veikianti ploto vienetą:

Slėgio matavimo prietaisas vadinamas manometru. Fizikoje slėgis svarbus
nagrinėjant procesus dujose, skysčiuose, atmosferos fizikoje (atmosferos
slėgis), medicinoje, biologijoje – kraujospūdis.

Slėgį dujose lemia molekulių keitimasis impulsais dėl šiluminio judėjimo: šiuo
atveju jėga susidaro dėl molekulių smūgių į indo sieneles. Idealioms dujoms
galioja Klapeirono lygtis: p V T = c o n s t {\displaystyle {\frac
{pV}{T}}=const} Ši lygtis buvo sudaryta sujungus tris izoprocesų dėsnius:

Bendru atveju galioja Mendelejevo-Klapeirono lygtis: p V = m M R T
{\displaystyle pV={\frac {m}{M}}RT}

Realioms dujoms apytikriai tinka Van der Valso dėsnis: ( p + a V m 2 ) ( V m − b
) = R T {\displaystyle \left(p+{\frac
{a}{V_{m}^{2}}}\right)\left(V_{m}-b\right)=RT}

Skysčiams ir dujoms galioja Paskalio dėsnis – „skysčiai ir dujos išorinį slėgį
perduoda visomis kryptimis vienodai.“

SI sistemoje pagrindinis slėgio matavimo vienetas yra paskalis (Pa) – vienas
paskalis yra slėgis, kai vieno niutono jėga statmenai veikia į 1 kvadratinio
metro plotą:

Didžiausią įtaką slėgis daro nardytojams, alpinistams ir pilotams. Pavyzdžiui,
esant giliuose vandenyse žmogus negali greitai iškilti į paviršių, dekompresija
būna lėta, nes jo kraujuje ištirpęs papildomas azoto kiekis gali užvirti ir
iššaukti aeroembolizmą ir kesoninę ligą.



https://lt.wikipedia.org/wiki/Rambyno_kalnas

Koordinatės: 55°5′16.07″N 22°1′17.79″E﻿ / ﻿55.0877972°N 22.0216083°E﻿ /
55.0877972; 22.0216083

Rambyno kalnas (45,4 m virš jūros lygio) yra 2 km į pietus nuo Lumpėnų, Pagėgių
savivaldybėje, dešiniajame Nemuno krante. Rambyno regioninis parkas yra viena iš
Lietuvos saugomų teritorijų, esanti Lietuvos pasienyje su Kaliningrado sritimi.

Legendomis ir padavimais garsėjantis Rambyno kalnas vasarą sulaukia tūkstančių
turistų, susipažįstančių su Panemunės įžymybėmis. Lankytojus čia traukia nuo
kalno apžvalgos aikštelių atsiverianti panorama į Nemuno žemupį ir plačias jo
pakrantes bei kitapus tolumoje kylančius Tilžės (dabartinio Sovetsko) miesto
bokštus.

Prieš 14 tūkst. metų, pasitraukus paskutiniam ledynui iš vakarinės Lietuvos
dalies, šiame krašte pradėjo kurtis pirmieji žmonės – klajokliai elnių
medžiotojai. Patogi geografinė padėtis – t. y. Nemuno ir Jūros upių artumas –
lėmė intensyvų senovės baltų genčių judėjimą ir jų kultūrų maišymąsi šioje
vietovėje.

I–VI mūsų eros amžiais minėtame regione susiformavo etninė grupė, ryškiai
išsiskyrusi savo kultūra iš gretimų genčių. Istoriniuose šaltiniuose ji minima
skalvių vardu. Manoma, kad Rambyne buvo dvasinis skalvų centras. Archeologiniai
radiniai liudija skalvius išsiskyrus iš kaimyninių genčių turtingumu. Tą
akivaizdžiai nulėmė gyvenimas šalia Nemuno, tuomet buvusio pagrindiniu prekybos
keliu. Iki XIII a. prasidėjusios Kryžiuočių ordino agresijos skalviai palaikė
glaudžius santykius su Lietuva. Vėliau, dėl nelygių jėgų, ši baltų gentis buvo
priversta pasiduoti Ordinui, susiliejo su greta gyvenusiomis prūsų ir lietuvių
gentimis. Spėjama, kad ant Rambyno galėjusi stovėti Ramigės pilis, kurią 1276 m.
sunaikino kryžiuočiai.

Minint Lietuvos nepriklausomybės dešimtmetį, 1928 metais, Mažosios Lietuvos
šviesuoliai Martynas Jankus ir Juozas Adomaitis ant Rambyno sumanė pastatyti
aukurą. 1939 metais, Klaipėdos kraštą užgrobus vokiečiams, aukuras buvo
nugriautas. Šiandien ant kalno stovi sovietmečiu pastatytas aukuras. Šalia dar
yra M. Jankaus ir J. Adomaičio statytojo aukuro viršūnė, kuri ne taip senai buvo
surasta Nemuno upės pakrantėje.

Senovėje Rambynas buvo daug aukštesnis, jame stovėjo skalvių pilis Ramija
(Ramige). Šią pilį 1275 m. paėmė Sembos fogto Ditricho vedami kryžiuočiai. Pilis
buvo sugriauta, dalis jos gynėjų paimti į nelaisvę, kiti – išžudyti. Šiandien
Rambynu vadinama tik likusi kažkada didelio piliakalnio papėdė. Didelė jo dalis,
Nemuno paplauta, nugriuvo 1835 m. ir vėliau. Kokio aukščio jis buvęs, tiksliai
nežinoma, tačiau viename iš 1867 m. aprašymų nurodoma, kad Rambynas buvęs vos
150 pėdų aukščio. Tad galima manyti, jog po pirmosios kalno griūties 1835 m. jo
aukštis siekė 47 metrus. Didelė Rambyno griūtis įvyko ir 1878 m. liepą, kalnas
slinkęs ir 1926 m. vasarą. Šiandien jo aukštis nuo Nemuno upės horizonto yra 40
metrų.

1992 m. įkurtas Rambyno regioninis parkas, pats kalnas yra įtrauktas į kultūros
vertybių registrą kaip mitologinis objektas. Saugoma teritorija užima 4520
hektarų.

Didėjančio lankytojų srauto ir susibūrimų neatlaikė Rambyno šiaurės vakarų
šlaitas. Čia vyko labai intensyvi mechaninė erozija, pažeidusi ne tik šlaito
paviršių, bet ir gilesnius grunto sluoksnius, kurie griuvo kartu su ten
augančiais medžiais. Be mechaninės erozijos, pažeistą šlaitą ardė ir gamtos
faktoriai, nuolat gilindami ir plėsdami griovą.

2002 m. pradėti Rambyno kalno eroduojančios dalies sutvarkymo ir apsaugos
techninių priemonių įrengimo projektavimo darbai. Tais pačiais metais buvo
atlikti ir kalno bei jo aplinkos archeologiniai tyrimai. 2003 m. šie darbai
baigti. Lankytojų patogumui ir šlaito apsaugai pagerinti įrengti ąžuoliniai
laiptai su tarpinėmis ir apžvalgos aikštelėmis.

Ant senovėje buvusio vienos seniausių baltų šventviečių – Rambyno alkakalnio nuo
seno buvo švenčiamos įvairios šventės. Viena seniausių krašto lietuvių
kultūrinių organizacijų Mažojoje Lietuvoje buvo „Birutės“ draugija, leidusi
knygas lietuvių kalba, įsteigusi knygyną ir senienų muziejų, skaitydavusi
paskaitas apie tautą, jos praeitį draugijos susiėjimuose, švietusi to meto
lietuvius. Per 1895 metų Jonines ant Rambyno kalno buvo paminėtas šios draugijos
veiklos dešimtmetis, žodį šventės dalyviams tarė Jurgis Zauerveinas, Mažosios
Lietuvos himno „Lietuvninkai mes esam gimę“ autorius. Ir vėliau čia kasmet
vykdavo lietuvninkų šventės ir susirinkimai, švenčiamos Joninės. Sovietmečiu
buvo švenčiamos Šilutės ir Tilžės jaunimo draugystės šventės, žemdirbių
pabaigtuvių iškilmės.

Senąsias Rambyno šventes romane „Lietuviški fortepijonai“ 1966 m. aprašė
vokiečių rašytojas Johanesas Bobrovskis. M. Jankaus iniciatyva pradėta rašyti
„Amžinoji Rambyno knyga“, kurioje palikdavo įrašus į Jonines atvykę garbingi
svečiai, tarp jų ir 1929 m. Tautų Sąjungos delegacija, vadovaujama japono J.
Sugimuros.

Ne viena legenda byloja apie ant Rambyno kažkada buvusį aukų akmenį. Tačiau
visos jos sako, kad „laimė tol nepaliksianti šio krašto, kol akmuo stovės, ir
kalnas po juo“. O jeigu kokio svetimšalio ranka išdrįs prisiliesti prie šio
akmens, prasmegsiąs kalnas Nemuno gelmėse.

Legenda sako, kad vokietis Švarcas iš Bardinų kaimo, ieškodamas savo
pastatytiems malūnams girnų, suskaldęs šventąjį aukuro akmenį. Nuo to laiko
užkeikimas ėmęs pildytis – kalnas pradėjo smegti į Nemuną. Iš tiesų, 1811 m.
akmuo susprogdintas, todėl iki mūsų dienų jis neišliko. Yra žinoma, kad viena jo
nuolaužų iki Antrojo pasaulinio karo saugota Karaliaučiaus muziejuje.

1867 m. per Rytprūsius ir Kuršių neriją keliavo smalsus Berlyno žurnalistas Otas
Glagau. Aplankęs Rambyno kalną, išgirdo dar daug pasakojimų apie kitados čia
atlikinėtas pagoniškąsias apeigas. Jis užrašė: „Rambynas ir dabar yra šventas
kalnas: seni ir jauni lipa į jį su gilia pagarba, o naktį su baime vengia. Laima
irgi tebėra gyva lietuvininkų širdyse. Beje, ji nebepatiesia paklodės kūdikiui
gimstant, nebešaukia balsu Rambyne, kai gresia netikėtas pavojus, bet žmonės ją
tebelaiko likimo lėmėja ir laimės deive. Ištikus netikėtai nelaimei,
lietuvininkai, kurie visi yra griežti fatalistai, dar šiandien sako: „Taip Laima
lėmė“, arba ką svarbesnio užsimodami pradėti: „Su Laima laimėsiu!“.



https://lt.wikipedia.org/wiki/Nafta

Nafta (gr. ναφθα, turk. neft; kilmė siejama su akad. napatum 'užsiliepsnoti,
užsižiebti') – Žemės plutoje susidaręs aliejaus konsistencijos degus skystis.
Randama nuosėdinės kilmės akytose uolienose, įsisunkusi į smėlį, smiltainį,
klintį. Vienas iš svarbiausių gamtinių išteklių.

Tankis yra svarbus naftos fizikinis rodiklis. Jį sąlygoja asfalto ir dervų
kiekis, angliavandenilių molekulinis svoris, ištirpusių dujų kiekis ir vanduo.
Naftos tankis gali kisti nuo 0,65 iki 1,00 g/cm³. Mažo tankio nafta susideda iš
lengvųjų angliavandenilių ir mineralinės alyvos. Pagal tankį nafta skirstoma į:

Naftos tirpumas vandenyje labai silpnas, tačiau atskiri jos komponentai tirpsta
pakankamai gerai. Aromatiniai angliavandeniliai tirpsta geriau už metano
junginius. Blogiausiai vandenyje tirpsta mineralinės alyvos frakcija. Aukštesnės
temperatūros nafta tirpsta geriau. Pagrindiniai naftą sudarantys komponentai,
išskyrus parafiną, gerai tirpsta chloroforme, benzene, anglies tetrachloride,
etilo eteryje, anglies sulfide ir kai kuriuose kituose skysčiuose. Nafta gerai
tirpina jodą, sierą, kaučiuką, įvairios sudėties dervas ir augalinės kilmės
riebalus.

Daugelis naftą sudarančių komponentų pasižymi liuminescencija. Šią savybę galima
gauti apšvitinus monochromatine ar polichromatine šviesa, radioaktyvia
spinduliuote arba nuo staigaus ir stipraus smūgio bei trinties. Ypač gerai švyti
mineralinės alyvos frakcija (melsvai), dervos (rudai, gelsvai, oranžiniai) ir
asfaltenai (geltonai). Pagal švytėjimą galima spręsti apie naftos sudėtį.

Yra kelios naftos kilmės teorijos. Populiariausios yra dvi, biogeninė – iš
organizmų ir nebiogeninė (abiogeninė) – iš Žemės mantijos, transformuojantis
metanui į kitus organinius junginius.

Ši teorija sako, kad nafta, kaip ir dujos ar akmens anglis, susidarė dėl slėgio
ir karščio iš jūros organizmų, kurie žuvę grimzdo į jūros dugną. Po nugrimzdimo
šie iš organinių medžiagų susidarę sedimentai per ilgą laiką buvo veikiami
slėgio ir aukštos temperatūros, dėl ko susidarė nafta, kuri kaupėsi taip
vadinamuose kolektoriuose (vietose su nelaidžiu viršutiniu sluoksniu).

Daug rusų ir ukrainiečių geologų palaiko nebiogeninę naftos susidarymo teoriją.
Ji sako, kad žemėje, kaip ir kitose saulės sistemos planetose yra ir buvo tam
tikras angliavandenilių kiekis. Laikui bėgant dėl angliavandenilių tankio, jie
kilo į žemės paviršių. Kartu veikiami šilumos ir slėgio virto nafta.

Naftos industrijoje ar prekyboje nafta dažniausiai vadinama pagal išgavimo
vietą. Taip pat pavadinime būna nurodyta kokio santykinio tankio ar klampumo
nafta (light, heavy). Kartais pavadinimuose nurodomas sieringumas (sieros kiekis
naftoje) (sweet – mažai sieros, sour – didelis sieros kiekis).

Naftą žmonės atrado jau seniausiais laikais, nes tam tikromis sąlygomis nafta
iškyla į žemės paviršių. Atliekant archeologinius tyrimus prie Eufrato upės,
buvo rasti naftos gavybos pėdsakų, kurių amžius siekė 4000–6000 m. pr. m. e.
Nafta tuo metu naudota kaip kuras, o bitumai statybose ir kelių tiesimui.
Senovės Egipte nafta naudota mumijų balzamavime. Kinijoje nafta buvo išgaunama
išgręžus bambukinius gręžinius. Nafta buvo naudota kaitinti sūrymą ir taip
gaminti druską. Plutarchas ir Dioskoridas rašė apie naftą, kuri buvo naudota
kurui Senovės Graikijoje.

Moderni naftos panaudojimo istorija prasideda 1853 m., kai lenkų mokslininkas
Ignacy Lukasiewicz išgavo žibalą iš žalios naftos.

Pirmas komercinis naftos gręžinys buvo išgręžtas Kanadoje 1858 m. Vėliau buvo
atrasti dideli naftos telkiniai JAV, Azerbaidžane, Venesueloje, Artimuosiuose
Rytuose.

Iki XX a. 6-ojo dešimtmečio akmens anglis pasaulyje buvo pagrindinis energijos
šaltinis. Vėliau labiau pradėta naudoti naftą. Dabar net 90 % transportui
reikalingos energijos išgaunama iš naftos.

Šiuose telkiniuose nafta susikaupusi kambro periodo smiltainiuose. Kiti Lietuvos
telkiniai nėra detaliai išžvalgyti (aprobuoti ištekliai) ir eksploatuojami. Tai
Lausargių, Kudirkos, Kybartų, Agluonėnų, Uoksų telkiniai. Taip pat Lietuvos
teritoriniuose vandenyse yra perspektyvių naftos kolektorių, tačiau šie galimi
telkiniai visiškai neišžvalgyti.

Šiais laikais nafta iš Žemės plutos išgaunama daugiausiai gręžiniais. Nafta –
svarbus energijos šaltinis, ji yra pagrindinė žaliava naftos chemijos pramonei,
gaminant benziną, skystą kurą, žibalą, tepalus, asfaltą, vazeliną ir kt. Naftą
buities reikmėm pradėta naudoti XIX a. pabaigoje. Iš pradžių iš jos buvo
išgaunamas žibalas, o vėliau, atsiradus vidaus degimo varikliams, ji naudota
benzino ir dyzelino gamybai. Gaminant naftos produktus naudojami trys perdirbimo
būdai:



https://lt.wikipedia.org/wiki/Muzika

Muzika (gr. μουσική (τέχνη) – musiké (téchne) – mūzų menas) – garsų menas,
meniškas garsų komponavimas ir tokių akustinių kompozicijų atlikimas.

Muzika – išraiškos forma laiko terpėje, naudojant garsų ir pauzių struktūrą. Tai
sudėtingos formos kūriniai, išreiškiami per natūraliai išgaunamo dirgiklio,
dažniausiai garso, kombinacijų ir modelių konstrukciją. Muzikos funkcijos:
estetinė, meninė, komunikacinė, pramoginė, apeiginė. Nuo kultūros ir socialinio
konteksto priklauso, kaip mes skirstome muziką.

Muzikos apibrėžimas, esą tai garsas su individualia charakteristika,
pasiskolintas iš psichoakustikos srities ir vieningai naudojamas tiek
muzikologijoje, tiek atlikime. Yra daug vertų dėmesio pavyzdžių, kuriais
apibūdinama muzika, ir kol mums suprantami kultūriniai svyravimai, tol muzikos
ypatybės tiesiog vadinamos garso ypatybėmis, kurias sukuria ir pajaučia žmogus.

Graikų filosofai ir viduramžių teoretikai apibrėžė muziką, kaip natų melodijas,
išdėliotas horizontaliai ir harmoniją užrašytą vertikaliai. Muzikos teorija
šioje srityje studijuojama su prielaida, kad muzika yra tvarkinga ir jos
klausytis malonu. Tačiau, XX-ame amžiuje, kompozitoriai metė iššūkį šiai
nuostatai ir teigė, kad turi būti malonu jau kuriant muziką, kurioje ėmė vyrauti
aštresni ir tamsesni tembrai.

XX-ojo amžiaus kūrėjas Džonas Keidžas (John Cage) nesutiko su tuo, kad muzikai
svarbiausia mielos melodijos. Vietoj to jis teigė, kad bet kuris girdimas garsas
gali būti muzika. Pasak muzikologo Žano Žako Natjė (Jean-Jacques Nattiez), „Riba
tarp triukšmo ir muzikos visuomenėje visada apibrėžiama – tai rodo, kad netgi
vieningoje bendruomenėje, ši riba ne visuomet atitinka kitoje visuomenės dalyje
vyraujantį apibrėžimą, trumpiau tariant, dėl to retai sutariama… Nė vienoje
atskiroje ir tarpkultūrinėje sąvokoje nėra parašyta, kas galėtų būti muzika.“

Kompozitorius Antonas Vėbernas (Anton Webern) savo legendiniame pamąstyme sakė:
Mano kūryba niekad nevyksta taip, kaip aš norėčiau, tiktai taip, kaip man
nulemta-kaip aš privalau, norėdamas pabrėžti, koks neaprėpiamas muzikos kūrimo
procesas. Vokiečių filosofas Johanas Volfgangas fon Gėtė (Johann Wolfgang von
Goethe) tikino, kad muzikos pagrindą sudaro formų ir šablonų tipai, sakydamas:
„architektūra – tai šaltoji muzika“. Tuo jis norėjo pasakyti, kad bet kuri
natūrali meno išraiškos forma, turinti gilius struktūrinius modelius, gali
vadintis muzika.

Tradiciniai arba klasikiniai muzikos išraiškos elementai Europoje pirmiausia
įvardijami tie, kurie turėjo daugiausia įtakos Europos klasicizmo muzikoje:
melodija, harmonija, ritmas, tonų spalva, tembras ir forma. Išsamiau apibrėžiami
garso išraiškos elementai: aukštis, tembras, garsumas ir trukmė. Šie elementai
kombinuojami, kad sukurtų antraeilius aspektus: struktūrą, sandarą ir stilių.
Kiti panašiai susiję aspektai priklauso nuo erdvinės aplinkos arba nuo garsų,
gestų ir šokio erdvės dinamikos.

Pauzė jau seniai buvo priskiriama muzikinės išraiškos elementams, nuo dramatiškų
pauzių romantinės eros simfonijose iki tylos naudojimo avangarde, kur XX a.
darbuose ji laikoma meniška muzikine mintimi, pvz.: Džono Keidžo darbe 4`33.
Keidžas mano, kad svarbiausias muzikinis raiškos elementas – trukmė, nes ji
vienintelė taikoma tiek garsui, tiek pauzėms.

Kaip anksčiau paminėta, ne nuo elementų įvairovės ar skirtumų priklauso jų
svarba. Pavyzdžiui, klasikinėje muzikoje melodija ir harmonija visada
panaudojamos ritmo ir tembro sąskaita. Dažnai kritikai ginčijasi, kurie iš
elementų galėtų būti universalūs. Debatai priklauso nuo apibrėžimų. Pavyzdžiui,
bendrai manoma, kad pavadinimas „tonacija“ universaliai atitinka visus
muzikinius reikalavimus plačiam tonacijos apibrėžimui.

Tempas irgi kartais priskiriamas prie universaliųjų elementų, nors yra vokalo
solo partija ir instrumentiniai žanrai, kur ritmas laisvas, improvizuojamas ir
neturi tikslaus tempo. Vienas pavyzdys – tai indiško muzikos kūrinio dalis alap.
Pasak Deino Harvudo (Dane Harwood), mes turėtumėm paklausti, kuri skirtingų
šalių muzikos universalija galėtų vadintis muzika (nepaisant struktūros ir
funkcijų) arba priemone, kurios dėka muzika kuriama. ‚Muzikos daryme‘ jis
įžvelgia ne tik patį atlikimą, bet ir tai, kaip ta muzika klausoma, suprantama,
netgi išmokstama.

Muzika kuriama ir grojama daugeliu tikslų, nuo estetinio pasitenkinimo,
religinių apeigų, ceremonijų iki komercinio produkto pardavimui. Muzikantai
mėgėjai kuria ir groja muziką pačių malonumui ir nežada pelnyti duonos iš
muzikos. Profesionalūs muzikantai samdomi daugumos organizacijų ir institutų,
nuo karinių pajėgų, bažnyčių ir sinagogų, simfoninių orkestrų, televizijos laidų
iki filmų kompanijų ar muzikos mokyklų. Taip pat profesionalai dirba laisvu
grafiku, siekia kontaktų ir susitarimų kuo įvairesnėmis sąlygomis.

Nors muzikantai mėgėjai skiriasi nuo profesionalių muzikų tuo, kad mėgėjai
pragyvena ne iš muzikos, yra ir daug jungiančių dalykų. Pradedant tuo, kad ir
mėgėjai, ir profesionalai mokosi muzikos. Bendruomenėje pažangūs mėgėjai groja
kartu su profesionalais įvairiuose orkestruose ir ansambliuose. Kai kuriais
retais atvejais mėgėjas įgyja profesionalo kompetencijos lygį ir gali atlikti
kūrinius profesionalioje terpėje.

Muzikas – tai tas, kuris kuria, tvarko ar atlieka muziką. Muzikantai groja dėl
daugelio priežasčių – kai kurie taip išreiškia savo jausmus, kitiems –
profesionalams ir mėgėjams – grojimas teikia malonumo, ir tai dažnai daroma
norint pelnyti auditorijos palankumą, kuri gauna estetinių, socialinių,
religinių ar apeiginių vertybių atlikimo metu. Dalis motyvacijos profesionalui
priklauso ir nuo to, kad iš muzikos jis pragyvena, tuo pat metu, galėdamas
tobulinti įgūdžius ir atskleisti talentus.

Daugumoje kultūrų plačiai paplitusi solo tradicija arba solo dainavimas, pvz.,
Indijos klasikinėje muzikoje arba Vakarų meno muzikos tradicijoje. Kitos
kultūros, pvz., Balio, turi stiprias grupinio muzikavimo tradicijas. Visose
kultūrose žmonės linkę sujungti tuos du dalykus, ir kūrinio atlikimas gali
prasidėti improvizuotu solo grojimu, o baigtis kruopščiai suplanuotais kūriniais
kaip klasikinis koncertas ar religinės procesijos.

Kamerinė muzika, skirta nedideliam ansambliui, grojančiam ne daugiau kaip vienu
atskiros rūšies instrumentu, tinka truputį intymesnei aplinkai nei simfoniniai
darbai. Atlikėjas vadinamas muzikantu arba dainininku, ir jis gali įsitraukti į
muzikinį ansamblį tiek roko grupėje, tiek simfoniniame orkestre.

Muzika išgrojama atmintyje arba pasirodymo metu, perduodama žodžiu arba
įsimenama iš klausos. Kai kompozitorius nežinomas, muzika klasifikuojama kaip
tradicinė. Skirtinga muzikinė tradicija turi skirtingą požiūrį į tai, kaip ir
kur reikia keisti originalią kūrinio versiją – ar ją tik šiek tiek pakoreguoti,
ar naudotis improvizacija ir kitais kūrinio pakeitimais. Pvz., Gambijoje, Vakarų
Afrikoje, šalies istorija eina iš lūpų į lūpas per atliekamas dainas.

Kai muziką kas nors užrašo, notacija rodo, ką turėtų girdėti klausytojai ir ką
turėtų atlikti muzikantas. Norint mokėti skaityti natas, muzikui reikia išmanyti
muzikos teoriją, harmoniją, mokėti groti, ir kai kuriais atvejais suprasti
istorinį pagrindą turinčio grojimo metodus.

Užrašyta notacija keičiasi taip pat kaip ir muzikos stilius ar periodas. Vakarų
muzikoje, dauguma užrašytų notacijų yra partitūros, kur sudėtos visos muzikinės
ansamblio dalys ir dalys, kuriose užrašytos natos individualiam atlikimui arba
dainininkams. Populiarioje muzikoje, džiaze, bliuze, standartinė notacija yra
pagrindinis puslapis, kur surašyta melodija, akordai, tekstas ir kūrinio
struktūra. Partitūros ir partijos taip pat naudojamos populiarioje muzikoje ir
džiaze, tik labiau didesniuose kolektyvuose, tokiuose kaip džiazo „big bendai“.

Populiariojoje muzikoje, gitaristai ir atliekantys elektrinės gitaros partijas
dažnai skaito natas iš specialios lentelės (angl. tablature), kurioje nurodyta,
kur groti atitinkamu instrumentu. Tam jiems duota gitaros diagrama arba boso
klaviatūra. Muzika, atliekama iš natų, vadinama „muzika iš lapų“. Tabuliatorių
taip pat naudojo Baroko epochoje užrašyti natas liutnioms, styginiams
instrumentams.

Kad būtų galima atlikti kūrinį iš natų, reikia suprasti muzikinį stilių ir
mokėti groti tai, kas parašyta. Detalės, pažymimos notacijoje, varijuoja tarp
žanrų ir istorinių periodų. Nuo XVII iki XIX amžiaus užrašytos partitūros
reikalavo muzikų ypatingai gerai išmanyti atliekamą stilių. Tarkim, XVII–XVIII
amžiuje solo partijų atlikėjai gaudavo paprastas, stilistiškai neišbaigtas
melodijas, nes buvo įprasta, kad muzikantas pats papuoštų melodiją trelėmis ir
įvairiais potepiais.

Daugumoje kultūrų, pvz., vakarų klasikinėje muzikoje, naudojama muzikos bendro
suvokimo sampratos dalis arba kompozicija. Net jeigu kūrinys užrašytas
preciziškai, atlikėjas vis tiek dar turi pakankamai galimybių keisti. Procesas,
kai atlikėjas sprendžia, kaip jam sugroti anksčiau sukurtą kūrinį, vadinamas
interpretacija.

Muziką dar galima apibūdinti kaip muzikinių garsų kūrybą, garsų pavyzdžius iš
įvairių sąskambių, padedant kompiuterinėms programoms. Muzika, kurioje elementai
parenkami atsitiktinai vadinama atsitiktine muzika ir dažniausiai asocijuojasi
su Džonu Keidžu ir Vitoldu Lutoslavskiu (Witold Lutoslawski)

Kai kūrinyje jaučiama laikų kaita, kūrinys priskiriamas prie rubato tempo,
itališko žodžio, kuris nusako, kad kūrinio tempas keičiasi ir prisitaiko prie
atlikėjo išraiškos tikslo. Net atsitiktinis atsitiktinių garsų išdėliojimas vis
tiek vyksta tam tikru tempu ir taip panaudoja taktą, kaip muzikinį elementą.

Muzikos klauso dauguma žmonių, nepriklausomai nuo socialinio sluoksnio. Klauso
vieni arba eina į koncertus. Skirtingose kultūrose muzikiniai kūriniai atliekami
skirtingai. Europoje ir Šiaurės Amerikoje labai ryški linija tarp „aukštosios
kultūros“ ir „žemos kultūros“. Aukšto kultūros lygio muzikai priklauso Vakarų
kompozitorių baroko, klasicizmo, romantizmo epochų kūriniai; moderniosios eros
simfonijos, solo kūriniai tradiciškai atliekami formaliuose koncertuose salėse
arba bažnyčiose, kur klausytojai tyliai sėdėdami mėgaujasi muzika.

Visai kitokie muzikos stiliai yra džiazas, bliuzas, soul, kantri, grojami
baruose, naktiniuose klubuose, teatruose, kur klausytojai gali gerti, šokti ir
visaip kitaip išreikšti save. Iki vėlyvojo XX amžiaus „aukštos“ ir „žemos“
muzikos formos skyrėsi kokybe, aukštesniu meniniu lygiu.

Kurtieji jaučia muziką per vibracijas kūne, sukeliamas, kai žmogus liečia
rezonuojantį, tuščiavidurį daiktą. Vienas žinomiausių apkurtusių muzikų buvo
Liudvikas van Bethovenas, sukuręs daug sėkmingų darbų netgi po klausos netekimo.
Dar keletas retesnių pavyzdžių – tai nuo dvylikos metų apkurtusi, gerai
vertinama perkusionistė Evelin Gleni (Evelyn Glennie) ir Krisas Bukas (Chris
Buck), smuikininkas virtuozas, irgi praradęs klausą.

Kompozitorių sukurta muzika galima išgirsti viešumoje; tradiciškai gyvo garso
koncerte. Gyva muzika taip pat transliuojama per radijo stotis, televiziją ir
internetą. Kai kurių stilių skambesys priklauso nuo atlikimo gyvai, kituose
stiliuose garsai maišomi ir įrašomi, o jų gyvai niekas negroja. Įrašinėjant,
netgi tuos stilius, kurie iš esmės turėtų būti atliekami gyvai, dažnai
naudojamos specialios pataisymo priemonės, nes tokie įrašai geresnės kokybės,
nei paprastas atlikimas.

Kartais netgi gyvai atliekant kūrinius prireikia įrašų. Štai didžėjai naudoja
muzikines plokšteles, o kai kuriuose XX-ojo amžiaus darbuose juostoje įrašoma
instrumento ar balso solo partijos fonograma. Kompiuteriai ir dauguma klaviatūrų
suprogramuotos taip, kad grotų MIDI muziką. Klausytojai gali tapti dainininkais,
naudodami karaokė, kurią sugalvojo japonai. Ten rodomas video klipas ir groja
muzika be žodžių, taip atlikėjas įdainuoja kūrinį savo balsu.

Profesionalūs muzikai, kai kuriose kultūrose ir žanruose, kuria, atlieka ir
improvizuoja be specialaus pasiruošimo. Muzikos žanrai, kur muzikantas
tradiciškai savamokslis arba mokęsis neformaliai, yra bliuzas, punk, rokas, pop,
hiphopas.

Norint gauti muzikos bakalauro, muzikinio išsilavinimo bakalauro ir menų
bakalauro laipsnius, reikia mokytis maždaug 3-4 metus. Šie laipsniai suteikiami
studentams, susipažinusiems su muzikos teorija ir istorija, daugelis taip pat
studijuoja pasirinktą instrumentą arba mokosi dainavimo technikos, nes tai yra
kurso dalis. Baigę ketverių metų kursą, studentai gali rinktis tolesnes studijas
muzikos magistro, menų magistro, rečiau muzikos menų daktaro laipsniui gauti.
Muzikos magistro laipsnis, kuriam gauti reikia vienerių ar dvejų metų,
suteikiamas tiems, kurie studijavo atlikimą tam tikru instrumentu, balsu arba
kompozicija. Menų magistro laipsniui gauti reikia ginti disertaciją ir laipsnis
suteikiamas studijuojantiems muzikologiją, muzikos istoriją arba muzikos
teoriją.

Profesoriaus laipsniui, suteikiamam tiems, kurie nori dėstyti muzikologiją,
muzikos istoriją ir teoriją universitete, gauti reikia mokytis nuo trejų iki
penkerių metų, gavus magistro diplomą. Per tą laiką studentui reikia užbaigti
kursus, imtis tiriamojo darbo ir apginti disertaciją. Muzikos menų daktaras –
neseniai įsteigtas naujas laipsnis, suteikiamas kvalifikuotiems ir
profesionaliems muzikams, kurie nori dėstyti universitete grojimą ir
kompoziciją. Daktaro laipsniui gauti reikia studijuoti trejus arba penkerius
metus, rengti įvairius projektus, koncertus.

Muzikos mokymo įtraukimas tiek ikimokykliniame, tiek viduriniame išsilavinime
yra bendras ir Šiaurės Amerikoje, ir Europoje, nes dėstant muziką, vaikus norima
išmokyti koncentracijos, skaičiavimo, klausos lavinimo ir bendradarbiavimo, kas
labiau padeda suprasti kalbą, pagerina atmintį, padeda prisitaikyti mokantis
muzikos pakeitus aplinką. Pradinėse mokyklose vaikas mokosi groti instrumentais,
pvz., fleita ar dūdele, dainuoja mažuosiuose choruose, mokosi vakarų muzikos
istorijos. Vidurinėse mokyklose mokiniai jau gauna galimybę groti įvairiose
grupėse, pvz., choruose, marširuojančiose ar džiazo grupėse, orkestruose, o kai
kuriose mokyklose galima lankyti specialias muzikos pamokas.

Vakarų muzikos meno studijos vis labiau panašėja ir už Šiaurės Amerikos bei
Europos ribų – STSI (Space Telescope Science Institute) Balio saloje arba
klasikinės muzikos programos, kurios jau dėstomos Azijos šalyse – Pietų
Korėjoje, Japonijoje, Kinijoje. Tuo pat metu vakarų šalys stengiasi išplėsti
dėstomas temas ir įtraukti ne vakarų muzikos kultūrų pažinimą – Afrikos, Balio
muzikos.

Dauguma žmonių studijuoja ir apie muziką, ir tai vadinama muzikologija.
Seniausiai į muzikologijos terminą įtraukti šie trys dalykai: sisteminė
muzikologija, istorinė muzikologija ir aukštesniojo lygio muzikologija.
Dabartiniame dėstyme, dalykas dažniau skirstomas į muzikos teoriją, muzikos
istoriją ir etnomuzikologiją. Muzikologijos tyrimus visada praturtina darbai
mokslo metų sandūroje. Tyrimai gali praturtinti psichoakustikos sritį. Ne vakarų
muzikos studijavimas ir muzikos kultūrinės studijos, vadinamos etnomuzikologija.

Muzikos pedagogikos bruožai formavosi Antikos laikais ir Viduramžiais.
Viduramžiais muzikos studijos buvo vienas kvadriviumo dedamasis dalykas iš
septynių laisvųjų menų ir buvo dėstomas pagrindiniu ir aukštuoju lygiu.
Kvadriviume muzika, dar dažniau harmonija, buvo priskiriama prie racionaliųjų
proporcijų dalyko.

Zoomuzikologija tiria gyvūnų muziką arba muzikinius aspektus, kuriuos skleidžia
gyvūnai. Kai Džordžas Hercogas (George Herzog) klausė: „ar gyvūnai gali
muzikuoti?“, Fransua Bernaras Maše (François-Bernard Mâche) savo
ornito-muzikologijos darbe Musique, mythe, nature, ou les Dauphins d’Arion
(1983), (panaudojus Ruveto (Ruwet) Language, musique, poésie (1972) knygos
paradigmatinės segmentacijos analizės techniką), rašė, kad paukščių čiulbėjimas
organizuojamas pagal truputį pakeistus repeticijos principus. Žano Žako Natjė
nuomone (1990), „paskutinėje analizėje žmogus sprendžia, kas yra muzikalu, o kas
ne, netgi jeigu garsą išgauna ne žmogus. Jei mes pareiškiame, kad garsas nėra
organizuotas ir suvokiamas (tai yra, neprimenantis muzikos) netiktai tiems,
kurie jį išgavo, bet ir tiems, kurie jį supranta, tai muzika yra absoliučiai
žmoniška.“

Muzikos teorija yra muzikos sritis, paprastai išsiskirianti savo aukštesne
technikos maniera. Plačiai pasaulyje ji dėstoma bet kurioje muzikos srityje,
dažniausiai susijusi su kompozicijos reikalais, bet gali būti dėstoma kartu su
matematika, fizika ir antropologija. Tai, kas bendriausiai dėstoma studijų
pradžioje, yra pagrindai, kaip išreikšti bendrojo praktikos periodo (nuo
renesanso iki romantizmo) stilių arba toninę muziką. Teorija, netgi ta, kuri
tiria muziką nuo renesanso iki romantizmo, gali įgyti daug įvairių formų.
Muzikinė aibių teorija – tai matematinės aibių teorijos pritaikymas muzikoje,
pirmiausia taikomas atonaliai muzikai. Spekuliatyvinė muzikos teorija,
kontrastuojanti su analitine muzikos teorija, yra paskirta analizuoti ir
sintezuoti muzikos duomenis, pvz., suderinimo sistemas kompozicijos
pasiruošimui.

Muzikos istorija prasideda anksčiau nei buvo parašytas žodis, ir yra ypatingai
susijusi su įvairių kultūrų individualumo išraiška. Tai ištisi šimtmečiai ir
tūkstantmečiai. Muzika daug įtakos turėjo žmogui, o tuo tarpu jis –
civilizacijos aušrai. Pradinės muzikos išraiškos randamos Indijoje, Sama Vedoje.
Populiarūs muzikos stiliai plačiai varijavo nuo kultūros iki kultūros, nuo
periodo iki periodo. Skirtingos kultūros grojo skirtingais instrumentais,
naudojo skirtingas technikas. Pati muzikos istorija yra muzikologijos ir
istorijos papildomas dalykas, studijuojant istoriją, muzikos istorija pateikiama
chronologiškai, pirmiausia nuo Vakarų pasaulio. Muzika taip pat dažnai naudojama
įvairioms propagandoms.

Kiekvienos epochos muzika gali būti skirstoma į dar smulkesnius periodus.
Pavyzdžiui, viduramžių muziką muzikologai skirsto dar į grigališkojo choralo, o
kartais netgi į romaninį bei gotikos stilius (romaninis bei gotikos stiliai
ryškiausi architektūroje), tarp baroko ir klasicizmo išskiria rokoko bei
galantiškojo stiliaus muziką, o tarp romantizmo ir XX a. muzikos –
impresionizmą. Pati XX a. muzika turi dar visokiausių krypčių: tai
ekspresionizmas, atonalizmas, neoklasicizmas, avangardizmas, neoromantizmas,
minimalizmas ir t. t.

Dažnai nesutariama, kas vadinama „realiąja“ muzika: vėlesniojo periodo Bethoveno
styginių kvartetai, Stravinsko baletai, serializmas, ‚bibop‘-eros džiazas,
repas, pankrokas ir elektronika vos tik pasirodę ilgą laiką kritikų buvo
vadinami tiesiog ne muzika.

Terminas world music atsirado, kai įtakos ir populiarumo įgijo muzika ne iš
Europos, todėl taikomas muzikai ne iš Europos, nors terminą sugalvojo Wesleyan
universitete, taikydami apibrėžimą visiems įmanomiems muzikos žanrams,
nepamirštant ir Europos kultūrinių tradicijų. (akademiškai, šis terminas XX-ojo
amžiaus viduryje buvo pakeistas į „etnomuzikologiją“ – nepatenkinantį
naujadarą.)

Kai tautoms tapo lengviau komunikuoti, jų muzikos stilius papildė kiti atėję
stiliai. Pvz., Jungtinių valstijų bluegrass stiliaus muzikoje vyrauja
Anglo-airiškos, škotiškos, airiškos, vokiškos ir kiek afro-amerikietiškos
instrumentalo ir vokalo tradicijos, kurios tarpusavyje turėjo susijungti JAV
multi-etninėje „tautų katilo“ visuomenėje.



https://lt.wikipedia.org/wiki/MDMA

MDMA (XTC, ecstasy, pagal IUPAC
1-(benzo[d][1,3]dioksol-5-il)-N-metilpropan-2-aminas) – vienas populiariausių
narkotikų, amfetamino darinys. Lietuvoje dažniausiai žinomas pavadinimu „ratas“,
„ratai“. Nors ratai tai tabletės, į kurias gali įeiti ir kitų narkotinių
medžiagų, dažniau amfetamino (tada „amfiniai ratai“, „delfinai“) ir daug kitų.
Ratams bendra tik tai, kad jie yra dviejų ar trijų medžiagų mišinys, kuriame
beveik visad yra MDMA. Medicinoje MDMA nebevartojamas, nes yra uždraustas. Prieš
jį uždraudžiant buvo naudojamas psichoterapijoje kaip priemonė psichologiniams
barjerams mažinti ir empatijai didinti bendraujant su psichoterapeutu.

MDMA patentas buvo pateiktas Kūčių naktį 1912 metais. Patento savininkas
Vokietijos kompanija Merck. Pirmasis MDMA susintetino vokietis Anton Köllisch
kiek anksčiau tais pačiais metais. Antonas taip ir mirė nesužinojęs, jog
susintetino tokios svarbos junginį, jog jį po mažiau nei šimtmečio daugiau ar
mažiau žinos kiekvienas žmogus. MDMA po kelerių metų buvo beveik pamirštas.

Tik apie 1955 metus su juo vėl pradėjo eksperimentuoti JAV armija. Tada jis gavo
kodinį pavadinimą EA-1475.

Kaip gatvės narkotikas MDMA pradėjo sklisti nuo 1970 metų. Pirmiausia buvo
sutinkamas gėjų klubuose, bet plito greit ir jau 1990 metais paplito tarp
paauglių ir jaunimo. Šiandien tai viena iš 5 populiariausių narkotinių medžiagų.

MDMA akivaizdžiai sukelia toleranciją, bet priklausomybę nuo MDMA labai sunku
įvertinti, tai dažnai labai savita priklausomybės forma. Vokietijos universitetų
atlikta apklausa ([1]) rodo, kad iš 52 parinktų vartotojų net 43 % turi
priklausomybę. Įdomu tai, kad nemalonūs „nutraukimo efektai“ kurie paprastai
siejami su fizine priklausomybe nors ir dažnai pastebimi tarp MDMA vartotojų,
tačiau detalesni tyrimai rodo, kad tokios priklausomybės jiems nėra. Kito tyrimo
duomenimis ([2]) iš pradžių buvo nustatyta priklausomybė tam tikrai grupei
žmonių, bet vėliau nuspręsta, kad jos nėra. Bendrai galima pasakyti, kad MDMA
priklausomybės vertinimai labai kontroversiški, su dažnu siekimu išpūsti padėtį,
todėl tiksliai apibūdinti gryno MDMA priklausomybės formą ir dydį labai sunku.
Labiausiai tikėtina, kad sukeliama stipri psichologinė priklausomybė ir ilgesnį
laiką vartojant lengva, savita fizinės priklausomybės forma.



https://lt.wikipedia.org/wiki/Logistika

Logistika – praktinės ir mokslinės veiklos sritis, apimanti įvairius
materialinių srautų, ypač prekių, judėjimo, prekybinės veiklos organizacinių
procesų klausimus. Taip pat planavimo, įgyvendinimo ir kontroliavimo priemonės,
įskaitant optimalaus krovinių srauto organizavimą, transportavimo, sandėliavimo
ir kitų materialinių ir nematerialinių operacijų valdymą nuo žaliavų ir medžiagų
įsigijimo iki pristatymo gamybos įmonei, vidinės gamybinės žaliavos ir medžiagų
bei pusfabrikačių perdirbimo, gatavos produkcijos, atitinkančios jo interesus ir
reikalavimus, pristatymo vartotojui, taip pat reikiamos informacijos perdavimas,
saugojimas ir apdorojimas.

Nuo pat Lietuvos nepriklausomybės atkūrimo Susisiekimo ministerija ėmėsi
iniciatyvos pertvarkyti transporto ūkį, skatino vežėjų veiklą ir šio verslo
plėtrą. Kiekvienais metais kūrėsi vis naujos vežėjų kompanijos, vis daugiau
vežėjų pradėjo vykdyti tarptautinius vežimus. 1993 m. Lietuvoje buvo tik 88
vežėjai, turintys licencijas vežti keleivius bei krovinius, kurie turėjo tik 960
licencijuotų autobusų ir krovininių automobilių. 2009 metų pradžioje Lietuvos
vežėjai turėjo 6 927 licencijas, suteikiančių teisę vežti keleivius ir
krovinius, o transporto priemonių parką sudarė daugiau kaip 33,8 tūkst.
transporto priemonių, iš kurių daugiau kaip 31 tūkst. buvo krovininiai
automobiliai.



https://lt.wikipedia.org/wiki/Li%C5%A1kiava

Liškiava – kaimas Varėnos rajono savivaldybės teritorijos pietvakariuose, 14 km
į pietvakarius nuo Merkinės, kairiajame Nemuno krante.

Kaimas įsikūręs Dainavos lygumoje, pietvakarių pakraštyje buvęs jau sunykęs
gamtos paminklas Liškiavos atodanga, Dzūkijos nacionalinis parkas. Už 3 km į
šiaurės vakarus telkšo ežeras Liškiavis, iš kurio į Nemuną teka Krūčius.
Liškiavos pagrindinė mokykla yra gretimame Vilkiautinio kaime.

Pietvakariniame kaimo pakraštyje yra Liškiavos piliakalnis (Pilies kalnas),
naudotas nuo III a. pr. m. e. iki IX a. m. e., pietiniame – Liškiavos
alkakalnis. Yra mitologijos paminklai Liškiavos akmuo su „jaučio pėda“ ir
„Raganos akmuo“. Ant Liškiavos piliakalnio XIV a. pabaigoje ar XV a. pradžioje
pradėta statyti mūrinė pilis, bet po kryžiuočių sutriuškinimo Žalgirio mūšyje
statyba nebuvo tęsiama, nes pilis neteko gynybinės reikšmės. Rašytiniuose
šaltiniuose Liškiava minima nuo 1044 m.

Liškiavos kaimas įsikūrė XV a., šio amžiaus antroje pusėje įkurtas Liškiavos
dvaras, pastatyta bažnyčia, kuri nuo XVI a. antros pusės iki 1624 m. priklausė
evangelikams reformatams. 1629 m. Liškiavos valdytojas Mikalojus
Pranskevičius-Radziminskis pastatydino Liškiavos dvaro rūmus. 1644 m. įkurta
parapija. XVII a. pabaigoje – XVIII a. pabaigoje Liškiavą valdė dominikonai,
XVIII a. pirmoje pusėje jie pastatydino mūrinę bažnyčią ir vienuolyno rūmus.
Ketindami kaimą paversti miesteliu, XVIII a. antroje pusėje dominikonai
pasikvietė žydų. XVIII a. buvo parapijos mokykla. 1836–1852 m. vienuolyne veikė
prasikaltusių kunigų pataisos namai. 1907 m. įsteigtas „Žiburio“, 1912–1914 m.
veikė Blaivybės draugijos skyrius.

1914 m. Liškiava degė. 1920–1939 m. pasienio su Lenkijos okupuotu Vilniaus
kraštu, 1939–1940 m. – pasienio su Baltarusijos TSR miestelis. 1931 m. buvo 55
namai, 3 krautuvės, taupomoji skolinamoji kasa. 1941 m. nacių okupacinės
valdžios nurodymu nužudyta apie 200 Liškiavos žydų. TSRS valdžia 1940–1941 m. ir
1944–1953 m. ištrėmė 36 kaimo gyventojus. Nuo 1944 m. rugpjūčio mėn. Liškiavos
apylinkėse veikė Lietuvos partizanų Šarūno būrys. 1950–1992 m. Liškiavos kolūkio
gyvenvietė.

Istorikas Teodoras Narbutas kaimo vardą sieja su Z. Liškos asmenvardžiu. Tai jis
esą Jogailos pavedimu nužudęs Ldk Kestutį ir už šį juodą darbą gavęs žemių prie
Nemuno. XX a. tarpukariu vadinta Liškeva, 3–4-ajame dešimtmetyje buvo vadinama
miesteliu.



https://lt.wikipedia.org/wiki/Kanap%C4%97

Kanapė (lot. Cannabis) – magnolijūnų (Magnoliophyta) gentis, priklausanti
kanapinių (Cannabaceae) šeimai. Tai vienas seniausių kultūrinių augalų.
Skiriamos trys kanapės rūšys: sėjamoji kanapė (Cannabis sativa; jos porūšiai
Cannabis sativa sativa, Cannabis sativa indica ir Cannabis sativa spontanea),
indinė kanapė (Cannabis indica) ir šiukšlyninė kanapė (Cannabis ruderalis).

Cannabis sativa, kitaip sėjamoji kanapė, paplitusi visame pasaulyje; auginama
dėl sėklų, pluošto ir THC; nuo pagrindinio stiebo simetriškos šakos auga
aukštyn; lapų lapeliai siauri; aukštis – ~3-3,5 m, bet gali užaugti iki 6 metrų
aukščio; kilusi iš Centrinės Azijos.

Cannabis indica paplitusi daugiausia Indijoje, Pakistane; auginama dėl sėklų,
THC; nuo pagrindinio stiebo simetriškos šakos auga beveik horizontaliai į šonus;
lapų lapeliai platūs; dažniausias aukštis - ~1,8 m.

Cannabis ruderalis daugiausia paplitusi Šiaurės Europoje ir Rusijoje; auga kaip
piktžolė; kadangi jos žydėjimas, skirtingai nei anų dviejų, nepriklauso nuo
paros tamsaus ir šviesaus periodo santykio, naudojama išvedinėti atšiauriame
klimate augančias marihuanines kanapių veisles; panašios į Cannabis sativa tik
daug mažesnės; užauga iki ~0,6 m.

Cannabis ruderalis (lot. ruderalis 'šiukšlynų, dykviečių') pirmą kartą buvo
aprašyta rusų botaniko Janičevskio 1924 metais. Jis kildino ją iš Pietryčių
Rusijos. Kaip laukinis augalas jos dabar auga nuo Kaukazo iki Kinijos. Manoma,
kad ji pavadinta ruderalis, kadangi šis skurdus augalas augo atšiauriose,
akmenuotose stepėse.

Cannabis Ruderalis yra kresna ir žema. Didžiausias jos aukštis žydėjimo metu
būna nuo 30 iki 60 centimetrų. Palyginus su Cannabis indica, lapai labai trumpi,
beveik nėra šakų, tik vienas smulkus žiedynas ant pagrindinio stiebo. Sėklų
apvalkalas dėmėtas, jos mažesnės nei Cannabis sativa, bet didesnės, nei Cannabis
indica.

Įvairiuose literatūros šaltiniuose galima rasti tokių tradicinių/liaudiškų šios
rūšies pavadinimų, kaip anaša (rus. анаша), konoplia (rus. конопля) , mimea,
momea, mumeea, penka, penča, rusiška kanapė, pirmykštė kanapė, laukinė kanapė,
šiukšlynė, kanapė piktžolė.

Botaniniai sinonimai yra Canabis intersite SOJAK, C. sativa LINNÉ ssp. spontanea
SERBER. ex. SEREBR. et SIZOV, C. sativa LINNÉ var. ruderalis (JANISCHEWSKY), C.
sativa LINNÉ var. spontanea MANSFIELD ir Cannabis spontanea MANSFIELD.

Graikų istorikas Herodotas iš Halikarnaso (490-430 m. pr. m. e.) pirmą kartą
rašytiniuose šaltiniuose papasakojo, kaip skitų gentys šį augalą naudojo dėl
pluošto ir THK. Vėliau archeologiniai kasinėjimai patvirtino Herodotą.
Dabartinės Mongolijos teritorijoje archeologai, tyrinėdami skitų laidojimo
pilkapius, rado smilkytuvo laikiklių, odinių kapšų, pilnų šių kanapių sėklų,
suanglėjusių sėklų likučių. Manoma, kad radiniui apie 2400 metų. Pasak Herodoto
skitai ręsdavo odines palapines ir jas naudodami kaip garines pirtis, kuriose
ant įkaitintų akmenų berdavo Cannabis ruderalis sėklų. Taip elgdavosi garbindami
Didžiąją Deivę ar laidojimo apeigose (skitai, kaip ir lietuviai stipriai laikėsi
mirusiųjų kulto) tik vyrai. Pažymėtina, kad Lietuvoje kanapės, skirtingai nei
linai (daugiau žr. Vaisgamta), buvo laikomos vyrišku augalu ir jas raudavo bei
apdirbdavo tik vyrai.

Anašą Centrinėje Azijoje nuo priešistorinių laikų ritualams naudojo šamanai.
Tokių atvejų pasitaiko ir dabar kai kuriose Rusijos ir Mongolijos vietovėse.
Taip pat žinoma, kad ten gyvenantys žmonės Cannabis ruderalis naudojo įvairioms
ligoms gydyti. Manoma, kad mongolų senoviniai vaistai „bagašan“ ar kitaip
rusiškas „mumijus“ tikriausiai buvo daromi iš rusiškų kanapių, kadagio uogų ir
šikšnosparnių ekskrementų mišinio.

Cannabis sativa Lietuvoje - labai seniai naudojamas kultūrinis augalas. Manoma,
kad kanapės (ir soros) buvo vieni pirmųjų kultūrinių augalų. Jų sėklų ir
kanapinių virvelių liekanų rasta vidurio neolito Narvos kultūros Šventosios
gyvenvietėse (III tūkstantmečio pr. m. e./BC II pusėje). Moteriškieji augalai
vadinti grūdėmis, vyriškieji – pleiskanėmis. Vyriškieji augalai mažesni už
moteriškuosius, greičiau auga ir anksčiau žydi. Augalas vaistingas, maistingas,
greitai auga, atsparus piktžolėms ir kenkėjams.

Sėklos yra maistingos: jose daugiau baltymų ir aminorūgščių, nei grūdinių
kultūrų grūduose. Todėl iš sėklų dažniausiai spaudžiamas aliejus. Iki šių dienų
išlikę vartojimo maistui papročių Žemaitijoje.

Plaušai labai tvirti ir atsparūs vandens poveikiui. Rasta iš kanapių vyta virvė
datuojama 2500 m. pr. m. e. Burinių laivų eroje (XV-XVIII a.) visas laivyboje
naudotas takelažas (virvės, burės ir kt.) buvo gaminami iš šio augalo pluošto.
Daugumos jūreivių rūbai irgi buvo šiurkštūs kanapiniai. Todėl kanapės daugumai
šalių buvo labai svarbi strateginė žaliava.

Standartiniai kanapiniai audiniai panašūs į liną visomis savo savybėmis –
drėgmės sugėrimu, ergonomiškumu. Užtat kanapes yra daug lengviau auginti, nei
linus, ir pluošto derlius būna kelis kartus didesnis iš to paties sklypo ploto.
Esant šiuolaikinėms tekstilės technologijoms galima pagaminti įvairaus storio ir
minkštumo audinius. Kanapių pranašumas prieš medvilnę yra tai, kad jas auginant
nereikia žemės nuodyti milžiniškais chemikalų kiekiais.

Pleiskanių pluoštas yra trumpesnis ir minkštesnis už grūdžių. Jų audinius kartu
su lino nuo seno prekybininkai vadina bendriniu terminu – (nuo henep, pagal
senovinę anglų kalbą). Hemp terminas naudojamas ir augalinio pluošto audiniams
ar pluoštiniams augalams pavadinti. Todėl pagal rašytinius šaltinius sunku
nustatyti, iš kokio konkrečiai augalo buvo pagaminti audiniai, jeigu, kaip
dažnai pasitaiko, vartotas būtent hemp terminas. Tik šiais laikais šiuo terminu
pradeda vadinti vien tik kanapių pluošto audinius.

Po Antrojo Pasaulinio karo kanapių pluoštą iš rinkos beveik visiškai išstūmė
linai ir dirbtiniai pluoštai.

Kanapės stiebai turi daug celiuliozės. Todėl dar viena labai svarbi kanapių
panaudojimo sritis yra popieriaus gamyba. Pirmasis, Kinijoje išrastas ir
pagamintas, popierius buvo kanapinis. Žymioji JAV Nepriklausomybės deklaracija
taip pat surašyta ant kanapinio popieriaus. Iš šio augalo yra daug lengviau
išgauti celiuliozę, nei iš medienos, be to, sunaudojama daug mažiau kenksmingų
chemikalų, todėl kanapių popieriaus fabrikai daug mažiau nuodija aplinką. Pats
popierius gaunamas švaresnis, baltesnis ir stipresnis. Miškui iki kirtimo
užaugti reikia ne mažiau 60 metų. O kanapių derlių tropinio klimato juostose
galima imti kad ir tris kartus per metus.

Augalas taip pat gali būti panaudotas alaus gamyboje vietoj apynių. Lietuvoje
galima auginti pluoštui ir sėkloms kanapių veisles, kuriose būna ne daugiau nei
0,2 procento tetrahidrokanabinolio. Vyriškos lyties augalai dažniausia auginami
pluoštui (senovinis pavadinimas – pleiskanė), moteriški – grūdams (senovinis
pavadinimas – grūdė).



https://lt.wikipedia.org/wiki/Hinduizmas

Hinduizmas (seniau – induizmas; skr. सनातन धर्म = sanātana dharma, hindi हिन्दू
धर्म  = hindū dharm) – religija (arba sąlyginis keleto religinių srovių
apibendrinimas), atsiradusi Indijos subkontinente, vyraujanti Indijos religija.
Terminas „hinduizmas“ yra vakarietiškos kilmės, žinomas nuo viduramžių (hind
pavadinimas persiškas, suteiktas pagal Indo upę) patys hinduistai nuo XIX a.
savo religiją linkę vadinti „Sanatana Dharma“, kas išvertus iš sanskrito reiškia
„amžinasis įstatymas“. Šiuo metu pasaulyje yra netoli milijardo hinduistų (jie
sudaro 80 % Indijos gyventojų). Tai trečia pagal tikinčiųjų skaičių religija
pasaulyje po krikščionybės ir islamo. Didžioji dauguma pasaulio hinduistų gyvena
Indijoje, tačiau jų taip pat nemažai yra Nepale, Bangladeše, Šri Lankoje,
Indonezijoje, kai kuriose Afrikos bei Vakarų šalyse. Vakarų šalyse daugumą
hinduistų sudaro iš Indijos atvykę imigrantai bei jų palikuonys, tačiau taip pat
yra nemažai vakariečių, atsivertusių į šia religiją ar į vieną iš daugybės jos
atšakų (pvz., Tarptautinė Krišnos sąmonės organizacija, Ramakrišnos misija ir
kt.).

Hinduizmas pradėjo klostytis apie I tūkstm. pr. m. e., tačiau į save įtraukė
gerokai senesnę senovės arijų religiją (vedizmą), bei vietinių tautų kultus,
kurie galimai gyvavo dar keli tūkstantmečiai iki indoeuropiečių pasirodymo
Indijoje. Hinduizmo šventaisiais tekstais laikomos Vedos – mitopoetinės sandaros
tik žodine perdava perduodami kūriniai, skirti dievų pašlovinimui. Pats žodis
„veda“ reiškia „vydėjimas, vyda, regėjimas ir žinojimas“. Taip pat prie Vedų
priskiriami jų komentarai, iš kurių žymiausi yra filosofinio pobūdžio kūriniai –
Upanišados. Tiesa, praktiškai hinduizmas remiasi daugiausia „Mahabharatos“,
„Ramajanos“ epų bei įvairių mitologinių pasakojimų Puranų medžiaga. Priešingai
nei abraominės religijos, hinduizmas neturi jokio bendro, pagrindinio
šventraščio, vienų ar kitų tekstų iškėlimas priklauso nuo religinės atšakos.

Hinduizmo religija neretai apibūdinama kaip giminingų religijų kongregacija,
neturinti vieno įkūrėjo (kaip islamas ar krikščionybė) ar vieningos, aiškios ir
visiems bendros doktrinos ar šventraščio. Hinduizmas pasižymi panteono, kultų,
ir krypčių bei sektų įvairove. Dėl tokio pliuralizmo hinduizmui būdingas
sugebėjimas absorbuoti įvairius dievus, kultus, požiūrius. Hinduistų supratimu
religinė tiesa yra transcendentinė, neišreiškiama žodžiais, todėl įvairios
doktrinos vertinamos tik kaip skirtingi – ilgesni ar trumpesni – šios tiesos
suvokimo keliai. Bendras hinduizmo pagrindas yra socialinė institucija – kastų
sistema ir vedų, kaip autoritetų, pripažinimas. Brahmanizuotame hinduizme
svarbios samsaros, majos doktrinos – tikima, kad be matomos realybės (majos) yra
amžina egzistencija be kaitos. Pagrindinis hinduistų siekis yra išsivaduoti iš
reinkarnacijų rato (samsaros) ir patekti į amžinąją būtį. Tačiau šios sąvokos
hinduizme nėra nei universalios, nei visuotinai žinomos.

Hinduizmo ištakomis galima laikyti indoeurpietišką senovės arijų religiją
(vedizmą) ir ankstyviausių autochtoninių subkontinento gyventojų kultus. Apie
Indo slėnio civilizacijos laikų (apie 2500–1600 pr. m. e.) religiją žinoma labai
nedaug, tačiau spėjama, kad vandens baseinai, deivės, medituojančio asketo,
buivolo, gyvatės simboliai, turėję religinę arba bent kultinę prasmę, ir kiti
nebūdingi arijų religijai elementai, buvo integruoti hinduizmą ir ilgainiui
užėmė jame svarbią vietą.

Senovės arijų tikėjimas atsispindi jų šventuosiose tekstuose – Vedose ir dažnai
vadinamas vedine religija, arba vedizmu, kaip savita religija egzistavusiu
maždaug iki VI m. e. a. Vedos („vydėjimas, vai(z)da“), nuo gilios senovės
laikomos amžinai egzistuojančia, niekieno nesukurta tiesa, išminčių (rišių)
išgirsta apraiška (šruti), jų įsiminta ir atliekams vedų kalba (Vedos užrašytos
tik XIX a.). Vedas sudaro keturi rinkiniai (samhitos), sukurtos maždaug XV–V a.
pr. m. e.: Rigveda (giesmės), Jadžurveda (mantros –ištarmės, vartojamos apeigų
metu), Samaveda (išgiedojimai), ir kiek vėliau sukurta Atharvaveda (maldos,
užkeikimai, ritualinės formulės, himnai). Kiekviena samhitą papildo brahmanos
(ritualų aprašymai), aranjakos („miškų knygos“, skirtos atsiskyrėliams asketams)
ir upanišados (filosofinio pobūdžio traktatai). Tūkstančiai vedinių tekstų
sudaro hinduizmo kanoną, kurį tik labiau apsišvietę tikintieji geriausiu atveju
žino iš ištraukų arba atpasakojimų. Atskiras kanono dalis ir šventas formules
mintinai moka ritualus atliekantys brahmanai ir dvasiniai mokytojai (guru).

Vedinė religija turėjo bendrų bruožų su kitų senovės indoeuropiečių, ypač
indoiranėnų religiniais įvaizdžiais. Arijai garbino griaustinio ir lietaus dievą
Indrą, pasaulinės tvarkos kūrėją Varuną, saulės dievą Sūrją, ugnies dievą Agnį
ir daug kitų dievų, jų religija laikoma politeistine, panašiai kaip senovės
graikų bei romėnų, tačiau ji neturėjo griežto panteono, dievų hierarchijos. Iš
vedinio periodo hinduizmas perėmė vedų tekstus ir politeizmą, tačiau, nežiūrint
sakralinio Vedų pobūdžio, radikaliai pakeitė panteono sudėtį: svarbiausieji Vedų
dievai laikui bėgant neteko reikšmės, juos pakeitė dievai, kurie Vedose buvo
antraeiliai arba visai neminimi.

Esmingiausias vedinės religijos elementas buvo aukojimo ritualai, ir amžiams
bėgant jų vykdytojai brahmanai sudarė atskirą luomą, pretendavusį į
aukščiausiąją vietą besiformuojančioje kastų sistemoje, aukščiau kšatrijų –
karių ir valdovų, vaišijų – eilinių bendruomenės narių ir šudrų – tarnų. Dėl
ypatingos brahmanų vietos hierarchijoje kai kurie istorikai vedinę religiją
vadina brahmanizmu, kiti šiuo terminu apibrėžia pereinamąjį laikotarpį (apie
VI–II a. pr. m. e.) tarp vedizmo ir klasikinio hinduizmo formavimosi pradžios.
Tuo laikotarpiu vyko luomų fragmentacija į smulkesnes kastas (džati), atsirado
mokymas apie pareigas priklausomai nuo varnos ir gyvenimo stadijos (Varnašrama
Dharma), žmogaus gyvenimo tikslus (purušartha), sielų transmigraciją, karmą,
individualios sielos (atmano) ir kosminės dvasios (Brahmano) tapatybę.

Klasikinio hinduizmo formavimasis užėmė ilgą laikotarpį maždaug nuo II a. pr. m.
e. iki V a., kada populiariausiais dievais tampa Šiva (sutapatintas su vediniu
Rudra) ir Višnus, ir atitinkamai hinduizme išryškėja dvi pagrindinės srovės –
šaivizmas ir vaišnavizmas. Tačiau tai nebuvo skilimas į antagonistiškas ar
konkuruojančias sektas: vienybę simbolizavo Trimūrti („trejybės“) įvaizdis –
figūra su trimis (Brahmos, Višnaus ir Šivos) veidais. To laikotarpio pabaigoje
plinta ir deivių kultas: pradedama garbinti Višnaus žmona Lakšmi, Šivos žmona
Parvati (Durga). Vedos ir toliau buvo laikomos kanonu, kai kurių jų dalių, ypač
upanišadų, svarba padidėjo, tačiau rėmėsi klasikinis hinduizmas daugiausia
naujais smriti („įsiminto“, „padavimų“) tekstais, kurių autoriais laikomi
žmonės, legendiniai arba iš tiesų gyvenę autoriai. Smriti literatūra apjungia
epą ir religinio bei pasaulietinio turinio traktatus.

Šiuo laikotarpiu baigiamos kurti ir išpopuliarėja didelės apimties epinės poemos
(itihasos – „istorijos“) Mahabharata ir Ramajana, kuriose taip pat daug
religinio ir filosofinio pobūdžio kūrinių, tarp jų ir vienas svarbiausių
hinduizmo tekstų Bhagavadgyta. Kitą smriti dalį sudarė dharmašastros
(„dharminiai traktatai“), kuriose aiškinami įvairūs hinduizmo ir indų visuomenės
gyvenimo aspektai; (žinomiausi yra manusmriti, apie II–III a.) ir dharmasutros –
savotiški vadovėliai bei traktatai apie tikinčiųjų, pirmiausia – brahmanų
pareigas ir gyvenimo būdą. Eiliniams tikintiesiems šalia epo svarbiausiu žinių
apie tikėjimą šaltiniu tampa Puranos – mitologiniai pasakojimai apie pasaulio
kilmę, įvairius dievus (daugiausia Višnų ir Šivą bei jų skirtingus įsikūnijimus)
ir valdovus. Pagrindinių Puranų yra 18.

Atotrūkį nuo vedinės religijos nulėmė kelios aplinkybės. Amžiams bėgant, išblėso
prisiminimai apie arijų protėvynę šaltesniuose kraštuose, pusiau klajoklinį
gyvenimo būdą, didelę postūmį brahmanizmo sunykimui padėjo atsiradęs budizmas ir
džainizmas. Gamtinės sąlygos, politiniai ir socialiniai pokyčiai, valstybių ir
miestų augimas, ypač Guptų imperijos klestėjimo laikotarpis (IV–VI a.) paveikė
ir pasaulėžiūrą. Saulės dievas Sūrja, karingasis Indra ir kiti vedinio panteono
dievai darėsi mažiau svarbūs, formavosi pasaulėjauta, apjungianti stabilumą
(Višnus kaip visatos saugotojas) ir cikliškumą (Šiva kaip griovėjas ir
statytojas). Guptų laikais vietoj ankstyvesnių nedidelių medinių šventovių
pradėta statyti iš akmens, plytų, uolų. Hinduizmas plito tarp autochtoninių
dravidų ir kitų nearijinių etnosų. Plitimo procesas, dabar dažnai apibrėžiamas
sanskritizacijos terminu, vyko dviem, dažniausiai tarpusavyje susietais būdais.
Nearijų genčių ir politinių junginių vadai, siekdami aukštesnio statuso,
pasikviesdavo brahmanus, kurie atlikdavo ritualus ir sukurdavo fiktyvias
genealogijas, įrodančias dinastijos kilmę iš kšatrijų varnos; tokiu būdu valdovų
kvietimu būdavo įkuriamos agraharos – brahmanų bendruomenės, kurios nuomojo
dovanotus sklypus vietiniams žemdirbiams. Masiniame lygyje hinduizmas plito,
vietiniams gyventojams perimant esmines indų normas (pirmiausia nevalgyti
jautienos) ir papročius. Laikui bėgant, tokia bendruomenė gaudavo kastos
statusą, paprastai – hierarchijos apačioje (šudrų varnoje). Konfesinė naujų
grupių integracija buvo gana paviršutiniška: pripažinę brahmanų autoritetą ir
perėmę kai kurias indų normas, konvertitai ir toliau garbino savo dievus, kurie
buvo įjungiami į indų panteoną, ir kitus sakralinius objektus. Kai kurie nearijų
dievai užėmė labai svarbią vietą indų panteone: Krišna (kaip Višnaus
įsikūnijimas), Šivos sūnus – Ganeša (su dramblio galva), beždžionių dievas
Hanumanas ir daug kitų. Ypatingos įtakos turėjo derlingumo – Žemės-motinos,
gimdytojos kultai, iš kurių hinduizme išsivystė moteriškojo prado Šakti kultas
(šaktizmas, tantrizmas), deivių garbinimas (Durga, Kali, Lakšmi, Sarasvati) ir
erotiniai bei seksualiniai Šivos (lingamas – falas kaip Šivos simbolis) ir
Krišnos kulto aspektai.

Viduramžiais nauja tendencija hinduizme buvo bhakti – atsidavimo, meilės
personaliniam dievui judėjimas. Nors toks požiūris skelbiamas jau
Bhagavadgytoje, kur Krišna aiškina meilę dievui kaip efektyviausią išsigelbėjimo
kelią, bhakti pradininkais laikomi IV a. religinių himnų autoriai ir atlikėjai
tamilų krašte. Šivos garbintojai najanarai ir Višnaus garbintojai alvarai
giedojimu gimtąja kalba ir šokiu išreikšdavo savo meilę dievui. Bhaktų religinė
lyrika davė labai stiprų postūmį Indijos tautų literatūrinių kalbų raidai.
Bhaktų judėjimas sustiprėjo vėlyvesniais šimtmečiais, kada į Indiją pradėjo
skverbtis islamas ir galiausiai musulmonai tapo beveik viso subkontinento
valdovais. Šiaurės Indijoje (ir šventajame Varanasio mieste) buvo sugriautos
beveik visos indų šventovės. Reakcija į religinę kai kurių valdovų musulmonų
netoleranciją buvo naujų bhakti krypties sektų plitimas (ypač Bengalijoje),
filosofinis atsidavimo dievui pagrindimas (Valabha, 1479–1531, Čaitanja
Mahaprabhu, 1486–1533), taip pat nauji mokymai (sikhizmas). Islamas buvo pirmoji
konfesija, kurios hinduizmas nesugebėjo absorbuoti, greičiau atvirkščiai – jis
atliko pirmą didelį skilimą Indijos civilizacijoje: naują tikėjimą priėmė
ketvirtadalis subkontinento gyventojų, dėl religinių skirtumų kai kuriuose
etniniuose regionuose (Pandžabe, Bengalijoje) moderniaisiais laikais susiformavo
skirtingos tautos.

Indija yra sekuliarinė valstybė, sekuliarizmą suvokiant kaip valdžios nesikišimą
į religinius reikalus. Draudžiama bet kokia diskriminacija religiniu pagrindu.
Neliečiamųjų kastų nariams, dabar vadinamiems M. K. Gandhi įvestu terminu
haridžanai („dievo žmonės“), rezervuojamos vietos valstybinėje tarnyboje bei
aukštosiose mokyklose. Ribos tarp kastų tapo mažiau akivaizdžios, ypač darbo
vietose, būna santuokų tarp skirtingų kastų narių. Pamažu silpnėja
politeistiniai hinduizmo bruožai: vis daugiau tikinčiųjų laiko skirtingus dievus
vieno dievo simboliais arba bent apraiškomis.

Hinduizmas lieka Indijos civilizacijos pagrindu ir turi nemažai bruožų, kurie jį
daro patraukliu ne vien išpažinėjams. Išpopuliarinta ir masėms pritaikyta joga,
meditacija, meilės kultas, tolerancija skirtingoms pažiūroms, kosmogoninės
koncepcijos, sielos ir pasaulinės dvasios arba dievo tapatumo ir daug kitų
hinduizmo elementų tampa šiuolaikinės globalinės civilizacijos dalimi.

Hinduizmo mitologija susiklostė iš senosios vedinės mitologijos ir vietinių,
nearijų tautų tikėjimų. Senuosius Vedų dievus pakeitė dievų trejybės (trimūrti)
išpažinimas, paskirų dievų kultai. Hinduizmo mitologinis pagrindas išdėstytas
daugiausia epuose, Puranose, vėlyvesniuose sanskrito bei vietinių Indijos kalbų
literatūriniuose kūriniuose.

Terminas dharma („tai, kas palaiko“), kuriuo indai apibrėžia savo ir religijas,
turi daug reikšmių: tikėjimas, etinė ir kosminė tvarka, pareiga, įstatymas. Jos
samprata priklausomai nuo atšakos skiriasi. Tai liečia visus tikybos ir
religinės praktikos aspektus – nuo pasaulio sukūrimo iki skirtingų socialinių
grupių pareigų ir gyvenimo būdo.

Hinduizmas neturi vieningos kosmogonijos. Vedose apie kosmogoniją beveik
nekalbama, tik vėlyvuosiuose himnuose yra pamąstymų apie visatos prigimtį
(Nasadyja sūkta, Hiranjagarbha). Vėliau visatos sutvėrimo darbas priskiriamas
Brahmai, sukūrusiam viską iš pirminės materijos, anot kitų tekstų visata yra
Brahmos apraiška. Pagal žinomą puraninį variantą, pradžioje dievas Narajanas
(Višnus) plaukiojęs pirmykščiuose vandenyse ant gyvatės Anantos. Iš jo bambos
išaugo lotosas, kuriame gimė dievas Brahma, savo keturiomis burnomis
deklamuodamas Vedas. Brahma tada sukūrė kiaušinį, iš kurio atsirado visi
pasauliai.

Anot puranų, pasaulį sudaro trys lygiai: dangus, žemė ir požeminė karalystė.
Danguje ir pragare yra septyni aukštai, o Žemę sudaro septyni žemynai,
centriniame žemyne į pietus nuo Meru kalno – visatos centro – yra Bharatavarša
(Indija). Teigiama, kad Visata nėra amžina, ji egzistuoja vieną mahajugą
(„didžiąją epochą“), kuri tęsiasi 12 000 dieviškųjų metų, arba keturias jugas
(epochas): Krta (laikoma aukso amžiumi, kada žmonės laimingai gyvendavo 4000
metų) – 4800 dieviškųjų metų, Treta – 3600, Dvapara – 2400, Kalijuga (dabartinė,
blogiausia) – 1200. Dieviškieji metai trunka 360 žmogiškųjų metų, taigi,
pasaulis egzistuoja 5 184 000 000 žemiškųjų metų, po to sugriaunamas (pagal
viena versiją tai padaro Šiva (griovėjas) Maha-Kalos – „Didžiojo laiko
pavidalu“) ir vėl atkuriamas. 2000 mahajugų yra kalpa, savo ruožtu lygi vienai
Brahmos dienai. Brahma yra pragyvenęs pusę savo amžiaus, trunkančio 100 metų.
Tačiau jo mirtis nebus visko pabaiga, nes Brahmų yra begalybė.

Cikliškumas yra būdingas indų pasaulėžiūros bruožas. Viskas atsiranda,
egzistuoja (palaikymu rūpinasi Višnus), miršta, vėl atgimsta. Tuo galima
paaiškinti, kodėl Indijos civilizacija, skirtingai nei kitos didžiosios
civilizacijos, nesukūrė istoriografinės tradicijos. Individo gyvenimas taip pat
suvokiamas kaip begalinės ciklų serijos dalis.

Šalia cikliškumo antra svarbi indų pasaulėžiūros ypatybė yra formos kaita.
Daugelis hinduizmo dievų pasireiškia skirtingu pavidalu, susilieja vienas su
kitu. Višnaus skirtingos formos yra Pradžapatis, Narajanas, Vasudeva, jis turi
10 inkarnacijų (avatarų): tarp kurių yra gyvūnų (žuvis, vėžlys, šernas), Rama,
Krišna, Buda, Kalkis (būsimoji avatara); reikalui esant Višnus gali net
pasirodyti jaunos gražuolės pavidalu. Šiva, reprezentuojantis grėsmingus gamtos
aspektus ir kartu maloningas, asketas ir falo dievas, yra Pašupatis (Gyvulių
viešpats), Aghora (Bebaimis); Šivos žmona Parvati (Kalnietė) yra kartu Kali
(Juodoji), Durga (Neprieinamoji).

Žmogaus siela įsikūnyja viename kūne, tačiau po fizinio kūno mirties ji tuoj
pat, arba praleidusi tam tikrą laiką pragare arba danguje, atgimsta naujagimio –
žmogaus ar kito gyvūno pavidalu. Atgimimo procesą (samsarą), taip pat
laikotarpio danguje arba pragare trukmę reguliuoja karma – praeitame gyvenime
sukauptų gerų ir blogų darbų balansas. Šio balanso pagrindas yra religinių
vertybių sistema, indų etika, kuri žymiai skiriasi nuo krikščioniškosios. Indų
tradicija pripažįsta tikslų įvairovę ir nustato skirtingas normas individui,
priklausomai nuo jo narystės kastoje ir amžiaus. Šią nuostatą išreiškia terminas
svadharma – „kiekvienam savo dharma“.

Purušarthos („žmogaus naudos“) samprata deklaruoja keturis žmogaus gyvenimo
tikslus: artha, kama, dharma, mokša. Arthos sąvoka reiškia naudą plačiausia šio
žodžio prasme: turtą, gerbūvį, aktyvią veiklą, valdymą, vadybą, – svarbu tik
siekiant šių tikslų nedaryti žalos kitiems. Kama yra malonumas: muzika, poezija,
fizinė meilė. Indijos civilizacija yra vienintelė didžioji civilizacija, kurioje
meilės menas ir technika nagrinėjami specialiuose traktatuose (žinomiausias
Vatsjajanos Kamasutra sukurta apytikriai II a. pr. m. e. – IV a.), o erotinės
skulptūros puošia šventoves (Khadžuraho ir kt. Indijoje bei Nepale).

Dharmos sąvoka purušarthos rėmuose paprastai patikslinama kaip varnašrama dharma
ir reiškia pirmiausia pareigas, priderančias individui kaip kastos (varna)
nariui ir priklausomai nuo gyvenimo stadijos (ašrama). Kaip kastos narys
brahmanas privalo mokytis ir mokyti kitus, gali skaityti ir aiškinti Vedas,
karys kšatrijas negali atsisakyti kautis (ši idėja vystoma Bhagavadgytoje),
šudra turi sąžiningai atlikti ritualiniu požiūriu nešvarius darbus, negali
skaityti Vedų, ir t. t. Prisilaikydamas savo kastos dharmos, individas didina
savo gerų darbų sumą, gerina savo karmą, ir atvirkščiai – kastos normų
nesilaikymas yra didžiausias nusižengimas, už kurį galimas ir greitas atpildas
dar šiame gyvenime – individo pašalinimas iš kastos (o kartu ir iš bendruomenės)
pančajato (kastos tarybos) sprendimu.

Ašramų principo laikymasis ne toks kategoriškas, varnašrama dharma yra daugiau
idealus gyvenimo modelis. Pirma, jis rekomenduojamas tik trijų aukštųjų varnų
nariams (brahmanams, kšatrijams, vaišjams). Antra, privalomos tik dvi pirmosios
iš keturių stadijų:

Paskutinės dvi stadijos siejamos su ketvirtuoju egzistenciniu tikslu – mokša,
išsilaisvinimu iš samsaros, amžino įsikūnijimų srauto. Hinduistų supratimu
aukščiausia transcendentine realybė, amžinas ir visaapimantis principas, Visatos
ir visko egzistavimo pagrindas ir tikslas, visko pradžia ir pabaiga – Brahmanas.
Brahmanas, panašiai kaip kinų dao, yra visur. Brahmaną tikintieji gali
sutapatinti su aukščiausiuoju dievu (Višnumi, Šiva). Gyvuose padaruose brahmano
dalelytė yra atmanas, tačiau dėl karmos poveikio individualus atmanas susietas
su samsara.

Būdingas hinduizmui pliuralizmas pasireiškia ir tuo, kad skirtingai nei
semitinės kilmės religijose (krikščionybėje, islame) pripažįstami skirtingi
išsilaisvinimo keliai. Bhagavadgytoje Višnaus avatara Krišna kalba apie tris
kelius (margas): karma-margą – veiklos, kastos normų vykdymo kelią,
džnana-margą – žinojimo, pažinimo kelią ir bhakti-margą – atsidavimo, meilės
kelią. Krišna aiškina, kad karmą sukuria ne veiksmas savaime, o rezultato
troškimas. Be aistros atliekant savo pareigą, nedidėja individo prisirišimas
prie samsaros pasaulio, ir galima pasiekti išsilaisvinimą. Žinojimo kelias
suponuoja tiesos – atmano ir Brahmano tapatumo – suvokimo būdą, praktikuojant
jogą, meditaciją, studijuojant šventąsias knygas, tradicines filosofines
sistemas (joga, mimansa, njaja, vaišešika, sankhja, vedanta). Tačiau
efektyviausias kelias yra bhakti: dievas savo malone gali anuliuoti karmą ir
išlaisvinti sielą. Kelio pasirinkimas priklauso nuo individo savybių, taip pat
jo ritualinio statuso: džnana-marga prieinama tik aukštųjų kastų nariams,
kuriems leidžiama skaityti Vedas, tačiau bhakti gali praktikuoti visi.

Nuo tradicinių išsilaisvinimų būdų skiriasi tantrizmas, kuris remiasi ne
Vedomis, smriti ir puranomis, o tantrų mokymu apie šakti, manomai susiformavusiu
Vadžrajanos budizmo įtakoje. Tantrizmas, kaip ir šaktizmas, akcentuoja
moteriškojo prado svarbą, taip pat meditaciją, sutapatinant su visata
mikrokosmosą (kūną), kuriame yra energetiniai centrai – čakros ir siekiant
aktyvizuoti latentinę energiją Kundalini. Kaip vienas išsilaisvinimo būdų
pripažįstamas ritualinis lytinis aktas.

Hinduistų, kaip ir kitų religijų praktika apima kasdieninius ritualus, gyvenimo
ciklo įvykius ir religines apeigas šventovėse. Praktikuojantys hinduistai ryte
ir vakare atlieka sandhja ritualą, į kurį įeina apsiplovimas, malda, šventos
formulės – mantros (ypač Gajatri-mantra, iš Rigvedos), simbolinė auka (gėlės,
vanduo) dievams.

Svarbiausi gyvenimo ciklo įvykiai yra pašventimas, vestuvės, laidotuvės.
Pašventimas (upanajana) atliekamas 8–12 metų trijų aukštųjų varnų berniukams.
Šventojo siūlo perrišimas per kairįjį petį simbolizuoja antrąjį gimimą, todėl
šių varnų nariai vadinami dukart gimusiais. Ceremoniją atlieka brahmanas
tardamas Gajatri ir kitas mantras. Pastaraisiais dešimtmečiais ritualą imituoja
ir žemesnių kastų nariai, ir dėl šios priežasties neretai įvyksta konfliktai su
aukštųjų kastų atstovais.

Hinduistai praktikuoja mirusiųjų kremaciją. Tai atliekama vadovaujant brahmanui.
Pelenus rekomenduotina išberti šventoje vietoje, geriausia – į Gangą.

Indų šventovės skirtos konkretiems dievams, kurių statulos statomos gilumoje,
specialioje celėje. Švenčių metu atliekama šventovės dievo garbinimo ceremonija
(pūdža) atnašaujant simbolines aukas: gėles, vaisius, smilkalus. Apeigų metų
giedamos giesmės, groja tradicinė muzika (kuklesnėse šventovėse pasitenkinama
įrašais).

Indai turi daugybę religinių švenčių, tačiau tik keliolika iš jų švenčia visi
indai visoje šalyje. Populiariausia šventė yra Holi, kurios kilmė nelabai aiški.
Ji švenčiama vasario-kovo pilnatį ir viename kalendoriuje laikoma naujaisiais
metais. Holi siejama su meilės dievu Kamadeva, todėl šventė turi saturnalijos
bruožų. Pirmąją dieną sudeginama didžiulė baidyklė (demonės Holikos arba meilės
dievo Kamos), antrąją ir trečiąją dieną indai apibarsto vienas kitą spalvotais
dažais (milteliais arba skysčiu, dažnai ir purvu), kai kuriuose regionuose
imituojamos kovos tarp vyrų ir moterų.

Pagal kitą kalendorių Naujieji metai yra Divali šventė (spalio-lapkr. mėn.) –
žibintų šventė, kurios metu garbinama turto, sėkmės ir šeimos deivė Lakšmi.
Lempučių arba žibintų girliandomis papuošiami namai. Laikoma, kad Divali naktį
mirusiųjų sielos aplanko savo buvusius namus, todėl fejerverkais ir raketomis
bandoma jas nuvyti.

Dasera švenčiama spalio pradžioje, kai atsibunda dievai, o žmonės vėl gali
užsiimti žemės ūkio ir kariniais reikalais. Šventės metu garbinami padargai ir
ginklai, todėl ji turi ryškiai išreikštą militarinį pobūdį. Beveik visoje
Indijoje ji siejama su deivės Durgos kova su nelabaisiais, kai kuriuose
regionuose šventės metu garbinamas Rama kaip idealus valdovas ir jo pergalė
prieš demoną Ravaną. Ta proga sudeginamos milžiniškos nelabųjų iškamšos,
miestuose sunaudojama labai daug pirotechnikos.

Vienas specifinių hinduizmo bruožų yra piligrimystės į šventas vietas: prie
šventovių kalnuose, upių (ypač jų santakų). Dauguma pilgrimystės objektų
vietinės reikšmės, kiti – regioninės, kai kurie sutraukia piligrimus iš visos
šalies: šventasis miestas Varanasis Gangos ir Jamunos (Džamnos) santakoje,
Ajodhja (laikoma Ramos rezidencija), Haridvaras („Dievo vartai“) Himalajų
priekalnėse prie Gango posūkio į lygumą, Mathura (Krišnos vaikystės ir jaunystės
miestas) ir kt. Piligrimystės tikslas – apsiplovimas šventos upės vandenyje.
Kiekviena šventa vietovė lankoma tam tikru laiku kasmet ar rečiau (Haridvaras
kas 12 metų).

Joga yra indų filosofijos mokymas, apimantis įvairius fizinius ir mentalinius
pratimus kaip asanas, pranajamą, meditaciją bei askezę.



https://lt.wikipedia.org/wiki/Ekvadoras

Ekvadoro Respublika (Ekvadoras) – valstybė Pietų Amerikoje. Ribojasi su
Kolumbija šiaurėje, Peru rytuose ir pietuose bei Ramiuoju vandenynu vakaruose.

Ikikolumbiniu laikotarpiu Ekvadoro teritorijos vakarinės sritys (geografiniai
Kostos ir Sieros regionai) buvo neatsiejama Andų civilizacijos dalis. Ekvadoras
beveik sutapo su jos kultūriniu Šiaurinių Andų regionu. XXXV–XV a. pr. m. e.
pakrantėje egzistavusi Valdivijos kultūra buvo pirmoji keramiką vartojusi Pietų
Amerikos kultūra. Jau nuo tada Pakrantės indėnai vystė prekybą tiek su piečiau
buvusiomis tautomis, tiek su Amazonija, prekiaudami svarbiausiu vietos
produktu – dailiomis jūrinėmis kriauklėmis, kurios Anduos buvo naudojamos kaip
muzikos instrumentai, arba ritualinėms, meno reikmėms.

Nuo V a. pr. m. e. tiek pakrantės upių slėniuose, tiek Andų slėniuose klestėjo
įvairios lokalios kultūros, tarp kurių žymesnės buvo Bahia, Chama Koake, La
Tolita, Mantenja, Uankavilkas ir kt. Andų teritorijoje konsolidavosi stiprios
indėniškos valstybės, kurias sukūrė uankabambai, kanjariai, puruhai, širiai. XV
a. šias valstybes į savo sudėtį įjungė Inkų imperija, ir tai buvo šiauriausia
imperijos dalis: Ekvadoro teritorija įėjo į šiaurinę Imperijos provinciją –
Činčasuju.

XVI a. Ekvadoras tapo Ispanijos kolonija. 1563 m. čia suformuotas
administracinis vienetas Karališkoji Kito audiencija, priklausęs Peru
vicekaralystei. Audiencija tuo metu valdė ir didelę dalį dabartinės Peru bei
Kolumbijos. 1717 m. nuo Peru atskyrus Naujosios Granados vicekaralystę,
audiencija perėjo jos sudėtin.

Nuo tada Ekvadoro istorija buvo tampriai susijusi su gretimos Kolumbijos
istorija, nes Vicekaralystė buvo valdoma iš Bogotos. Kuomet Vicekaralystė
1822 m. gegužės 22 d. atsiskyrė nuo Ispanijos, Ekvadoras liko Naujosios Granados
(žinomos kaip Didžioji Kolumbija) sudėtyje, ir tik 1830 m. Ekvadoras tapo
nepriklausoma nuo Kolumbijos respublika.

Nuo pat įsikūrimo, per XIX ir XX a. šalyje viešpatavo nestabilumas, greitai
keitėsi valdžios, o 1972 m. jos peraugo į karinių chuntų laikotarpį. Šalies
vystymąsi dar labiau sunkino nuo 1822 m. neišspręstas teritorinis konfliktas su
Peru: Ekvadoras turi pretenzijų į dideles Peru Amazonijos sritis. Tai net keletą
kartų įžiebė karus tarp dviejų valstybių.

Nuo 1979 m. Ekvadoras eina demokratiniu keliu. Dabartinis prezidentas yra
Rafaelis Korea.

Ekvadoras įsikūręs ties pusiauju, Ramiojo vandenyno pakrantėje. Kranto linijos
ilgis 2337 km. Linija nesmarkiai raižyta, tik pietuose gilyn įsiterpia
Gvajakilio įlanka. Joje yra Punos sala. Be to, Ekvadorui priklauso 1000 km į
vakarus nuo žemyno nutolęs Galapagų salynas.

Žemyninė Ekvadoro dalis skirstoma į tris ryškiai besiskiriančias gamtines
sritis: pakrantės lygumą (Costa), Andų kalnų juostą (Sierra) ir Amazonės žemumą
(El Oriente). Andų kalnai kaip ir kitur savo centrinėje dalyje, per Ekvadorą
driekiasi trimis grandinėmis: Rytų Kordiljera, Vidurio (arba Karališkąja)
Kordiljera ir Vakarų Kordiljera. Kalnuose iškilę daug veikiančių ir jau
užgesusių ugnikalnių: Čimborasas (aukščiausias šalyje – 6268,2 m), Kotopachis
(antras pagal aukštį veikiantis ugnikalnis Žemėje – 5897 m), Iljinisa,
Tungurahua, Pičinča, Kajambė, Antisana, Sangajus ir kt.

Žemumose būdingas pusiaujinis klimatas. Amazonijoje temperatūra vyrauja
~25-28 °C, per metus iškrenta iki 5000 mm kritulių. Pakrantėje klimatas
kontrastingesnis dėl Peru srovės įtakos. Vidutinė metinė temperatūra nuo 23 °C
pietuose iki 26 °C šiaurėje. Kritulių kiekis mažėja einant iš šiaurės į pietus.
Kalnuose klimatas gerokai skiriasi priklausomai nuo aukščio ir šlaitų padėties.
Kite per metus temperatūra svyruoja tarp 10-19 °C, vidutinis kritulių kiekis
1200 mm.

Į vakarus nuo kalnų tekančios upės trumpos, vandeningos, priklauso Ramiojo
vandenyno baseinui (Guajasas, Esmeraldasas), rytinės dalies upės priklauso
Amazonės baseinui (Putumajas, Napas, Kurarajus, Aguarikas, Pastasa, Tigrė).
Didesnių ežerų nėra (tik kalderiniai, senvagės).

Pakrantėje būdingos savanos, drėgnieji miškai, mangrovės, pietinėje dalyje –
pusdykumės. Kalnų šlaituose auga drėgnieji rūko miškai, aukštikalnių
plynaukštėse – stepės ir pievos. Orjentėje plyti Amazonijos džiunglės.

Nafta nuo seno yra pagrindinis Ekvadoro eksporto produktas, taip pat
eksportuojami bananai, krevetės, žuvies produktai, kava, kakava, miško
produktai, cukrus, ryžiai. Importuojami automobiliai, telekomunikacijos įranga.
Pagrindiniai šalies mainų partneriai yra JAV, Kolumbija, Peru, Venesuela,
Brazilija.

Pagal 2007 m. duomenis, 55 % Ekvadoro gyventojų sudaro metisai, kurie yra
maišyti ispanų kolonistų ir vietinių indėnų palikuonys. Indėnai sudaro apie 24 %
šalies populiacijos. 16 % gyventojų yra baltaodžiai, nemaišyti ispanų kolonistų
palikuonys ir imigrantai iš kitų Europos šalių. Likusius 5 % sudaro ispanų
atvežti juodaodžiai vergai iš Afrikos. Be valstybinės ispanų kalbos gyventojai
vartoja kečujų ir šuarų kalbas, taip pat kai kurias vietines indėnų kalbas.

95 % Ekvadoro gyventojų yra Romos katalikai ir dar 4 % – protestantai. Tiesa,
kaimuose katalikybė kartais yra susimaišiusi su vietiniais tradiciniais
tikėjimais. Daugelis Ekvadoro festivalių ir kasmetinių paradų yra paremti
religinėmis šventėmis ir dažniausiai į juos yra įmaišomi įvairūs ritualai bei
simboliai.

Dauguma gyventojų yra susitelkę centrinėse šalies provincijose palei Andų kalnus
arba netoli Ramiojo vandenyno kranto. Teritorijos į rytus nuo kalnų yra
apgyvendintos retai. Didžiausi šalies miestai Gvajakilis (2 mln. gyventojų) ir
sostinė Kitas (1,4 mln.) savo dydžiu smarkiai lenkia visas kitas Ekvadoro
gyvenvietes.

Ekvadoro virtuvė gan skirtinga priklausomai nuo regiono – kalnuose būdingi
patiekalai iš ryžių, kukurūzų, bulvių, paukštienos, jautienos, jūros kiaulyčių,
pakrantėje gaminama daug patiekalų iš jūros gerybių (žuvies, krevečių, omarų),
bananų, žemės riešutų. Džiunglėse svarbiausias ingredientas – valgomasis
manijokas.

XVI–XVIII a. šalyje susiformavo Kito meno mokykla, kurios atstovai Oswaldo
Guayasamín, Eduardo Kingman, Enrique Tábara, Estuardo Maldonado savo kūryboje
jungė tiek modernaus, tiek indėniško meno motyvus. Žymiausi šalies literatūros
atstovai yra Jorge Enrique Adoum, Jorge Carrera Andrade, Fanny Carrión de
Fierro, Luis Costales, Juan Montalvo ir kt.

Populiariausia sporto šaka Ekvadore – futbolas. Nors ir neturėdama ryškių
žvaigždžių, Ekvadoro futbolo rinktinė du kartus dalyvavo pasaulio čempionatuose,
o LDU Quito klubas 2008 m. laimėjo „Libertadores“ taurę. Nors afrikietiškos
kilmės gyventojų šalyje nedaug, būtent jie sudaro didžiąją dalį rinktinės narių.
Šalyje taip pat gan populiarus tenisas, regbis, bulių kautynės bei vietinis
tinklinio variantas. Olimpinėse žaidynėse Ekvadorui aukso medalį yra pelnęs
ėjikas Jefferson Pérez.



https://lt.wikipedia.org/wiki/Balkanai

Balkanai arba Balkanų pusiasalis – pusiasalis Europos pietuose, rytinėje dalyje.
Plotas apie 666,7 tūkst. km², gyventojų apie 60 mln. Pusiasalio teritorijoje yra
Albanija, Bosnija ir Hercegovina, Bulgarija, Turkija (Trakija), Kroatija,
Kosovas, Makedonija, Valakija, Serbija, Juodkalnija bei Slovėnija. Pusiasalį
vakaruose skalauja Adrijos jūra, pietvakariuose Jonijos jūra, o rytuose –
Juodoji jūra. Su pagrindine Europos žemyno dalimi ribojasi plačia juosta,
šiaurine riba laikomos Dunojaus ir Savos upės. Graikija dažniausiai Balkanams
nepriskiriama, kadangi ji priklauso Viduržemio jūros valstybėms.

Žodis Balkanai yra turkiškos kilmės ir reiškia 'kalnas'. Paviršius labai
įvairus, išraižytas giliais slėniais, įvairiomis kryptimis besidriekiančiais
kalnais ir nedidelėmis, bet gausiomis lygumomis, iš kurių plačiausios yra rytų
Trakijoje, rytų Rumelijoje ir Dunojaus žemupyje. Kalnai skiriami į 3 grupes:
dinarų sistema, Makedonijos-Trakijos sistema ir Balkanų kalnai. Šiaurėje
Balkanai ribojasi su Julijaus Alpėmis ir Karpatais. Per Balkanus teka Dunojus,
Sava, Vardaras, Marica. Didžioji Morava. Yra dideli Skadaro (Škoderio), Ochrido,
Prespos ežerai.

Balkanuose klimatas yra žemyninis, su šiltomis vasaromis ir šaltomis ir su
sniegu žiemomis. Pietinėje pusiasalio ir Adrijos jūros ir Egėjo jūros vyrauja
Viduržemio jūros klimatas. Juodosios jūros vyrauja jūrinis klimatas ir drėgnas
subtropinio klimatas. Daugiausia kritulių iškrenta vakariniuose Dinarų kalnų
šlaituose – aplink Kotoro įlanką iki 5000 mm per metus.

Balkanų pusiasalis pasižymi didele etnine įvairove, dėl ko juose nuolat vyksta
svarbūs socialiniai ir politiniai procesai, susiję su tautų sambūviu. Vyrauja
pietų slavai (bulgarai, serbai, bosniai, kroatai, slovėnai, makedonai,
juodkalniečiai) ir romaniškos rumunų ir moldovų tautos. Šnekama bulgarų,
makedonų ir slovėnų kalbomis. Serbų, kroatų, bosnių ir juodkalniečių kalbos –
labai panašios, ir anksčiau buvo įvardijamos kaip viena serbų-kroatų kalba.
Rumunų ir moldovų kalbos, faktiškai yra ta pati, dėl politinių priežasčių
skilusi, rumunų kalba, nors moldovai anksčiau ir naudojo kirilicos, ne rumunų
naudojamą, lotynišką raštą. Dėl tautų įvairovės yra net susiformavęs terminas –
balkanizacija, reiškiantis tautų susiskirstymą į mažesnes, jų fragmentaciją.

Balkanai – savitas kultūrinis regionas, kurio šalys susietos tarpusavyje tam
tikrais kultūriniais bruožais. Į šį regioną nuo Ankstyvųjų viduramžių plito
kultūra, paremta Bizantijos modeliu: čia išplatinta ortodoksinė krikščionybė,
kultūrine kalba buvo laikoma graikų kalba, paplito graikų raštas bei iš jo
kilusios rašto sistemos kirilica ir glagolica. Balkanų šalys sudaro atskirą
pasaulio civilizaciją.

Balkanai yra strateginėje vietoje, jie yra tarsi tiltas iš pietų ir vakarų
Europos į Aziją. Juos įvairiu mastu buvo užkariavę daug kitų tautų – totoriai,
turkai, rusai ir kt.

Prieš Pirmąjį pasaulinį karą čia vyko intensyvios išsivadavimo nuo Osmanų
imperijos kovos – Balkanų karai.

Žlugus Tarybų Sąjungai daug kraujo buvo pralieta dėl Jugoslavijos federacijos
žlugimo. Pačioje XX amžiaus pabaigoje iškilo ir Kosovo problema.



https://lt.wikipedia.org/wiki/%C5%A0ven%C4%8Dionys

Švenčionys – miestas rytų Lietuvoje, Vilniaus apskrityje, 84 km į šiaurės rytus
nuo Vilniaus, apie 5,5 km nuo Lietuvos pasienio su Baltarusija. Švenčionių
rajono savivaldybės centras, Švenčionių miesto seniūnija, apylinkių seniūnijos
centras. Keliai į Vilnių, Švenčionėlius, Ignaliną, Adutiškį, Lentupį.

Mieste yra Švenčionių Visų Šventųjų bažnyčia (pastatyta 1898 m.), stačiatikių
cerkvė, sentikių cerkvė, Nalšios muziejus (įkurtas 1945 m. kaip kraštotyros
muziejus), savivaldybė, kinoteatras, paštas (LT-18001), rajono centrinė
ligoninė, socialinių paslaugų centras, globos namai.

Mieste išlikusi buvusi lietuvių pradžios mokykla ir gimnazija, Lietuvių mokytojų
sąjungos Švenčionių skyrius (veikė 1918–1919 m.), Švenčionių buvusi lietuvių
gimnazija (1924–1938 m.).

Švenčionių kraštas nuo seno buvo Nalšios žemės širdis. XIII a. metraščiuose
minima istorinė aukštaičių genties žemė Nalšia, kuri kartu su kitomis aukštaičių
genties Deltuvos, Lietuvos žemėmis, sudarė Lietuvos kunigaikštystę, kuri buvo
dabartinės Lietuvos užuomazga. Manoma, kad jau XIII a. Švenčionys galėjo būti
valsčiaus centras. Pagal senumą miestas apytikriai toks kaip ir Vilnius. Jo
atsiradimas siejamas su legenda. Esą čia buvusi senovės baltų nalšėnų ar
lietuvių šventvietė: vieni mano, kad tai giria, kiti – kad kalnas, ežeras. Nuo
to kildinamas ir Švenčionių pavadinimas.

Vytauto Didžiojo laikais Švenčionyse buvo Ldk Švenčionių dvaras. XV a.
Švenčionyse ir jo apylinkėse Vytautas įkurdino totorius, kurių palikuonys buvo
sumanūs amatininkai, todėl miestas buvo vienas iš viduramžių amatų centrų.
1414 m. Vytautas pastatydino Švenčionių bažnyčią. 1486 m. Švenčionys jau
vadinami miesteliu. XVI a. vystėsi amatai, buvo audimo, pakinktų, odos
dirbtuvės.

1800 m. Švenčionys gavo miesto teises. 1812 m. liepos mėnesį pro miestą
pravažiavo Napoleonas Bonapartas su savo kariuomene. 1831 m. sukilimo metu
miestą buvo užėmę sukilėliai, 1831 m. balandžio 11 d. įvyko Švenčionių kautynės
tarp sukilėlių ir Rusijos kariuomenės. Miesto vardas minimas Levo Tolstojaus
romane „Karas ir taika“. 1920–1939 m. miestą buvo okupavusi Lenkija, tada
atiteko Baltarusijos SSR, o 1940 m. rugpjūčio 3 d. grįžo Lietuvai. 1941–1943 m.
čia buvo getas. 1942 m. gegužės 19-20 d. Švenčionių žudynių metu nužudyta apie
400 vietos gyventojų. Karo metu aplink miestą veikė Švenčionių Armijos Krajovos
apylinkė.

Švenčionių miestą garsina „Švenčionių vaistažolių fabrikas“, įkurtas 1883 m.,
1928 m. atsirado antras vaistažolių fabrikas. 1933 m. prie miesto prijungtas
Ligumy (Podligumy) kaimas.

1946 m. rugpjūčio 3 d. tapo apskrities pavaldumo miestu. Dėl savo nuošalios
padėties, nelabai palankių gamtinių sąlygų Švenčionys neišaugo į stambesnį
pramonės centrą. Sovietmečiu veikė „Žeimenos“ siuvimo fabrikas, vaistažolių
perdirbimo fabrikas.

Miesto vardo kilmė neaiški. Galima būtų manyti, kad jis kilęs nuo ežero Šventas
vardo, arba netoli šio ežeryno buvusios upelės Šventės (dabar nežinoma). Arba
kilęs nuo miestelio gyventojų sugalvoto pavadinimo - Šventėnai. Tačiau ežeras
yra už keliolikos kilometrų į šiaurę nuo miesto, kas yra gana didelis atstumas
vardų daryboje. Kita vertus, miesto pavadinimas gali būti tiesiog kilęs nuo
pavardės Švenčionis daugiskaitos, nors šioji pavardė apylinkėse dabar nėra
aptinkama. Ši pavardė greičiausiai yra kilusi nuo Kaišiadorių ar Jiezno krašto,
kadangi ji dažniausiai yra aptinkama būtent ten, o be to, netoli nuo šių miestų
yra keletas ežerų vardu Švenčius. Tačiau tariant, kad miesto vardo kilmė yra
asmenvardinė, reikėtų daryti prielaidą, kad tas asmuo ar jo šeima atkako iš tų
laikų mastu tolimo krašto.

Apylinkėse plyti Švenčionių aukštuma. Miestas įsikūręs ypatingoje vietoje –
giloko (30–40 m) seno sausaslėnio dugne, kuriame tebesrūva menkas, čia pat
prasidedantis Kūnos aukštupys. Senslėnio posūkyje yra miesto centras su aikšte,
senesnėmis gatvėmis ir pastatais. Aplinkui kyla šlaitai, stūkso aukštumos.
Miestas nuo tų šlaitų pasirodo staigiai – iš tolo jo nė iš vienos pusės
nematyti. Kito tokio panašaus senslėnio be didesnės upės, o su miestu Lietuvoje
nėra.



https://lt.wikipedia.org/wiki/Vincas_Mykolaitis-Putinas

Vincas Mykolaitis-Putinas (1893 m. sausio 6 d. Pilotiškėse, Marijampolės
apskritis – 1967 m. birželio 7 d. Kačerginėje, Kauno rajonas. Palaidotas
Vilniaus Rasų kapinėse.) – XX a. pradžios Lietuvos poetas ir prozininkas,
dramaturgas. Labiausiai žinomas savo simbolistiniais eilėraščiais ir romanu
„Altorių šešėly“.

Tėvai buvo pasiturintys valstiečiai, auginę gausią šeimą. Vincas buvo vyriausias
sūnus. Mokėsi Marijampolės gimnazijoje, baigęs keturias klases 1909 m. įstojo į
Seinų kunigų seminariją. 1911 m. Putino slapyvardžiu išspausdino pirmąjį
eilėraštį „Šaltinyje“. Vėliau eilėraščius spausdino „Šaltinyje“, „Ateityje“,
„Draugijoje“.

Nors kunigų seminariją baigdamas suabejojo dėl kunigo pašaukimo, bet vis dėlto
1915 m. buvo įšventintas kunigu. Kunigo darbo nedirbo ir 1915–1917 m. toliau
studijavo Peterburgo dvasinėje akademijoje. 1917 m. išleido pirmąjį lyrikos
rinkinį „Raudoni žiedai“. Gavęs stipendiją studijoms Vakarų Europoje, 1918 m.
išvyko į Šveicariją, 1918–1923 m. Fribūro ir Miuncheno universitetuose studijavo
filosofiją bei filosofijos ir meno istoriją.

1923–1929 m. Lietuvos universitete dėstė naująją lietuvių literatūrą, visuotinės
literatūros įvadą, lietuvių literatūros lyrikos raidą ir estetiką. 1928 m. gavo
profesoriaus vardą. 1924–1932 m. kultūrinio žurnalo „Židinys“, 1938 m. – žurnalo
„Dienovidis“ redaktorius. 1933–1937 m. Lietuvių rašytojų draugijos pirmininkas.

1927 m. išleistas jo simbolistinių eilėraščių rinkinys „Tarp dviejų aušrų“,
1933 m. pabaigė rašyti romaną „Altorių šešėly“. 1935 m. oficialiai atsisakė
kunigystės ir vedė. Po metų išleido dar vieną svarbų poezijos rinkinį „Keliai ir
kryžkeliai“.

Sovietams okupavus Lietuvą, 1940–1954 m. Vilniaus universiteto profesorius.
Naujųjų 1941-ųjų metų proga jis rašė: „Linkiu, kad 1941 m. kultūrinį Lietuvos
gyvenimą atgaivintų išmintingos Stalino konstitucijos dvasia ir kad jos
nuostatomis būtų tvarkomi visi mūsų respublikos reikalai“. Prasidėjus antrajai
sovietų okupacijai į Vakarus nepabėgo. 1945–1946 m. Lietuvių literatūros
instituto direktorius. Nuo 1941 m. LSSR mokslų akademijos akademikas.

Tuo laikotarpiu parašė pirmąsias romano „Sukilėliai“ dalis (liko nepabaigta),
vėl pradėjo kurti poeziją. Išvertė užsienio rašytojų ir poetų kūrinių. Mirė
1967 m. netoli Kauno, Kačerginėje, palaidotas Vilniaus Rasų kapinėse. Žmona
Emilija Kvedaraitė-Mykolaitienė palaidota Biržų rajone, kapinėse prie Deikiškių
koplyčios.

Šis žymiausias Putino poezijos rinkinys siejamas su simbolizmu. Ši meno kryptis
poetui padarė didelę įtaką studijuojant Rusijoje bei Vakarų universitetuose. Jam
pačiam simbolizmas buvo naujas romantinio judėjimo etapas – terpė išsiskleisti
asmenybei.

Putino simbolistinei poezijai būdingi du bruožai. Pirmiausia juntamas pasaulio
harmonijos ir žmogaus susiliejimo su pasauliu patyrimas. Bet tuo pačiu nuolat
seka ir niekad nesibaigianti disharmonija ir konfliktas. Kaip ir ankstesnėje
kūryboje poetui svarbi gamta. „Lyrinis aš“ čia žvelgia į didžiules panoramines
erdves, padedančias pajusti būties visumą. Simboliais perteikiami vidiniai
prieštaravimai, savo kelio ieškojimas (ciklai „Viršūnės ir gelmės“, „Pesimizmo
himnai“, poema „Vergas“, eil. „Margi sakalai“, „Rūpintojėlis“).

Putino romanas „Altorių šešėly“ – pirmasis lietuvių psichologinis
intelektualinis romanas, kuriame nuosekliai gilinamasi į pagrindinio veikėjo
mintis, išgyvenimus, jausmus, psichologiją. Sprendžiama labai daug psichologinių
problemų: kunigystės, gyvenimo kelio ieškojimo, menininko asmenybės laisvės.
Pastaroji bene pati svarbiausia. Romaną sudaro trys dalys, kiekvienoje iš jų
Liudas Vasaris pakyla į naują savęs pažinimo ir laisvėjimo etapą, sutinka vis
kitą moterį, lemtingai darančią įtaką jo gyvenimui. Nuosekli, gerai apgalvota
romano kompozicija, preciziškas pasakojimo stilius, taikli psichologinė
savianalizė, ryškūs personažų charakteriai, intensyvus siužetas lėmė romano
sėkmę. Prie nepaprasto kūrinio populiarumo prisidėjo autobiografiškumas ir
kunigų gyvenimo atskleidimas.



https://lt.wikipedia.org/wiki/Tamplieriai

Tamplieriai (pranc. templiers, nuo temple - šventykla) – riterių ordinas, kurį
Šventojoje žemėje 1119 m. po Pirmojo kryžiaus žygio įkūrė nedidelė riterių
grupė. Ordinas egzistavo apie du šimtmečius ir buvo išformuotas 1312 metais.
Kartu su joanitais tai buvo vienas iš pirmųjų karinių dvasinių ordinų.

XII-XIII a. ordinas buvo labai turtingas, jam priklausė plačios žemės valdos
tiek kryžiuočių įsteigtose valstybėse Palestinoje ir Sirijoje, tiek Europoje.
Popiežius, kuriam ordinas tiesiogiai buvo pavaldus, templieriams suteikė plačias
bažnytines ir juridines privilegijas. Neretai ordinas atliko kryžiuočių įsteigtų
Rytuose valstybių karinės apsaugos funkcijas, nors jo įsteigimo metu pagrindiniu
tikslu buvo deklaruotas į Šventąją žemę atvykstančių maldininkų gynimas. 1291 m.
kryžiuočiai iš Palestinos buvo išvyti Egipto sultono, o templieriai ėmėsi
prekybos ir lupikavimo, sukaupė didelius turtus. Jų santykiai su popiežiumi ir
Europos monarchais suprastėjo.

1307-1314 m. Prancūzijos karalius Filipas IV, stambūs feodalai ir katalikų
bažnyčia ėmėsi ordino narius suiminėti, kankinti ir žudyti, o 1312 m. popiežius
Klemensas V ordiną panaikino.

1119 m. Kryžiaus žygių į Šventąją žemę metu prancūzų riteris Hugues de Payns ir
aštuoni jo giminaičiai riteriai davė neturto ir priklausomybės įžadus Jeruzalės
patriarchui, prisiimdami atsakomybę už keliaujančiųjų maldininkų saugumą.
Karalius Balduinas II paskyrė jiems vietą būstinei Saliamono šventyklos
pietrytiniame sparne. Riterius vienuolius imta vadinti „Jeruzalės šventovės
neturtingaisiais Kristaus broliais“. Riteriai vienuoliai vilkėjo baltais
apsiaustais, papuoštais aštuonkampiais raudonais kryžiais (kankinystės simbolis)
ir nešiojo baltą lininį diržą (tyros širdies simbolis).

Apie ordiną ir jo veiklą mažai kas žinoma iki 1128 m., kai popiežius Honorijus
II Trua susirinkime oficialiai pripažino ordiną ir paskyrė didįjį magistrą. Trua
susirinkime dalyvavę vienuoliai Prancūzijoje ir Anglijoje pradėjo aktyviai ir
sėkmingą verbavimo į ordiną kampaniją. Tuo tikslu daugelis jų grįžo į tėvynę,
pats Hugues de Payns aplankė Šampanę, Anžu, Normandiją ir Flandriją, taip pat
Angliją ir Škotiją. Ordinas greit plėtėsi, į jį įstojo daug kilmingų bajorų.
Krikščioniško pasaulio galingieji ordinui skyrė didžiules dovanas. Tai užtikrino
stabilią ordino ekonominę padėtį Vakaruose, ypač Prancūzijoje, dėl to jis buvo
laikomas prancūzišku ordinu.

1139 m. kovo 29 d. popiežius Inocentas II išleido bule, pavadintą Omne Datum
Optimum, pagal kurią tamplieriai galėjo laisvai kirsti bet kokias sienas, buvo
atleidžiami nuo mokesčių ir nebuvo pavaldūs niekam išskyrus patį Romos popiežių.

XIII a. antroje pusėje Ordinas tapo savarankiška valstybe su savo kariuomene,
teismais, policija, finansais. Jis susidėjo iš provincijų, kurioms vadovavo
komtūrai. Ordino broliai skirstėsi į riterius, kaplanus ir tarnaujančiuosius
brolius. Tamplieriais galėjo tapti tik nevedę vyrai, kilę iš kilmingų šeimų ir
nepriklausantys kitiems ordinams. Tamplierių ordino įtaka ir turtai kėlė pavydą
ir nepasitikėjimą kitų ordinų ir net karalių tarpe. Ordino riteriai sėkmingai
vertėsi ūkine, bankine bei prekybine veikla, jiems priklausė didžiulės
latifundijos. Jie turėjo savo bankus Londone ir Paryžiuje.

1187 m. tamplieriai patyrė skaudų pralaimėjimą prieš saracėnų sultoną Saladiną
mūšyje prie Hatino. Daug riterių žuvo. Jeruzalė buvo užimta saracėnų. Po keleto
metų tamplieriai buvo priversti pasitraukti iš Sirijos. Jie persikėlė į Kiprą, o
vėliau iš ten dalis grįžo į Prancūziją. Didžiojo magistro pavedimu tamplierių
turtas buvo pargabentas į Paryžių ir padėtas į centrinį tamplierių banką. Jį
sudarė 150 000 aukso lydinių ir gausybė sidabro. Į šį didžiulį turtą XIV amžiaus
pradžioje sumanė pasikėsinti Prancūzijos karalius Pilypas IV Gražusis, nurodęs
ordino didžiajam magistrui paklusti ir jam tarnauti. Tačiau didysis magistras
Žakas de Molė (Molay) šį karaliaus reikalavimą atmetė. Prasidėjo užkulisinė ir
atvira kova su tamplieriais, kaltinant juos įvairiomis nedorybėmis bei erezija,
Kristaus mokslo paniekinimu, kenkimu Bažnyčiai, vaikų tvirkinimu ir pan. Iš
pradžių ordiną šioje kovoje rėmė popiežius, turėjęs savo sąskaitų su Prancūzijos
karaliumi. Vėliau Prancūzijos karaliui pavyko įkalbėti Romos popiežių Klemensą V
stoti jo pusėn. 1307 m. karaliaus nurodymu Žakas de Molė ir Prancūzijoje esantys
tamplieriai buvo suimti, o jų turtas konfiskuotas. Žiaurių kankinimų metu
tamplieriai buvo priversti prisipažinti nebūtomis nuodėmėmis. 1312 m. balandžio
5 d. popiežius Klemensas V išleido bulę, nukreiptą prieš ordiną. Ordinas buvo
uždraustas. Paryžiuje buvo surengtas 540 tamplierių teismo procesas. Nepaisant
riterių pareiškimų, kad jų prisipažinimai buvo išgauti kankinimais, jų nebuvo
pasigailėta. Daugelyje Prancūzijos miestų tamplieriai buvo sudeginti ant laužų.
Ordiną uždraudus, didysis magistras ir dar keturi aukšti ordino pareigūnai iš
pradžių buvo nuteisti kalėti iki gyvos galvos. Bet kadangi po to didysis
magistras staiga viešai atsisakė savo parodymų, jis, kaip neatgailaujantis
eretikas, buvo sudegintas 1314 m. kovo 19 d. Paryžiuje, Notre Damo aikštėje.



https://lt.wikipedia.org/wiki/Saul%C4%97

Saulė – artimiausia Žemei žvaigždė, ryškiausias mūsų dangaus objektas. Žemė ir
kitos Saulės sistemos planetos, tiek sudarytos iš kietos medžiagos, tiek dujų
milžinai, skrieja aplink Saulę. Kiti kūnai, skriejantys aplink Saulę dėl jos
gravitacinės traukos, yra asteroidai, kometos ir kometoidai, transneptūniniai
objektai ir dulkės.

Išskyrus nedideles išimtis (branduolinė energija), Saulė yra vienintelis
energijos šaltinis Žemei, ir beveik visos gyvybės rūšys priklauso nuo
fotosintezės, kuri galima tik dėl Saulės energijos. Žemę pasiekia tik 47 proc.
saulės energijos, 19 proc. sulaiko atmosfera, likę 34 proc. grįžta atgal į
kosmosą.

Saulė yra G2 spektrinės klasės pagrindinės sekos žvaigždė. G2 spektrinė klasė
yra geltonųjų nykštukių tipas, o tai reiškia, kad ji yra mažesnė ir už vidutines
žvaigždes, ir net šimtus kartų mažesnė už žydrąsias ar raudonąsias milžines.
Tokio tipo žvaigždžių gyvavimo ciklas yra apie 10 milijardų metų, o Saulei šiuo
metu yra apie 4,57 mlrd. metų.

Saulė maždaug 220 km/s greičiu skrieja aplink mūsų (Paukščių Tako) galaktikos
centrą, nuo kurio nutolusi maždaug 28 000 šm.

⊙ {\displaystyle \odot }  – tai simbolinis Saulės žymėjimas, R ⊙ {\displaystyle
R_{\odot }} reiškia Saulės spindulį.

Viršutinis Saulės atmosferos sluoksnis vadinamas Saulės vainiku, kuriame galima
stebėti įdomius reiškinius – Saulės dėmes, chromosferinius žybsnius,
protuberantus, Saulės fakelus ir su jais susijusius chromosferos darinius
flokulus.

Spinduliavimo metu Saulė netenka ~4,5 mln. tonų per 1 s, maždaug tiek pat
prarandama ir dėl Saulės vėjo veiklos (žr. taip pat Saulės spinduliuotė).

Nors Žemė skrieja aplink Saulę, stebėtojas, esantis Žemėje, mato priešingą
vaizdą – dangaus skliaute Saulė juda iš vieno žvaigždyno į kitą ir taip per
metus apeina 13 žvaigždynų (Žuvys, Avinas, Tauras, Dvyniai, Vėžys, Liūtas,
Mergelė, Svarstyklės, Skorpionas, Gyvatnešis, Šaulys, Ožiaragis, Vandenis), iš
kurių 12 vadinami Zodiako žvaigždynais (Gyvatnešis – ne Zodiako žvaigždynas).
Kadangi Žemės pusiaujas yra pasviręs į orbitos aplink Saulę plokštumą 23° 27′
kampu, šis Saulės kelias dangaus skliautu nesutampa su dangaus pusiauju ir yra
pasviręs lygiai tokiu pačiu kampu. Šis Saulės kelias vadinamas ekliptika.
Ekliptika kerta dangaus pusiaują dviejuose taškuose: pavasario lygiadienio taške
(kovo 21 d.) ir rudens lygiadienio taške (rugsėjo 23 d.) – kai Saulė patenka į
tuos taškus, dienos ilgumas yra lygus nakties ilgumui, visur Žemėje.

Dėl Žemės susiplojimo svyruoja jos sukimosi ašis – du jos sankirtos su dangaus
sfera taškai (dangaus poliai) keliauja dangaus skliautu, vienas, matomas Šiaurės
pusrutulyje – prieš laikrodžio rodyklę, kitas, matomas Pietų pusrutulyje – pagal
laikrodžio rodyklę, ir per 26000 metų kiekvienas iš jų nubrėžia 23,5° spindulio
apskritimą su centru ekliptikos poliuje(en), kuris yra Slibino žvaigždyne ir
Aukso Žuvies žvaigždyne atitinkamai. Šis svyravimas vadinamas precesija. Dėl šio
reiškinio nuolat reikia patikslinti žvaigždžių koordinates, kinta ekliptika.

Kartais, judėdami savomis orbitomis, trys dangaus kūnai – Saulė, Mėnulis ir
Žemė, – išsirikiuoja vienoje linijoje. Tuomet stebėtojas iš Žemės mato reiškinį,
vadinamą saulės užtemimu. Mėnulis uždengia Saulės diską, o tuo metu Žemė patenka
į Mėnulio šešėlį. Per metus įvairiose Žemės vietose būna 2-5 Saulės užtemimai:
daliniai arba visiški.

Kadangi nuo Saulės priklauso visa Žemės gyvybė, nuo seno žmonija teikė jai
ypatingą reikšmę. Daugelis ankstyvųjų kultūrų Saulę garbino kaip dievybę.
Reguliarus kasdienis ir kasmetinis Saulės sugrįžimas buvo laukiamas su baime
arba bandomas užsitikrinti įvairiais kultiniais ir maginiais ritualais. Ypatingą
baimę keldavo Saulės užtemimai.



https://lt.wikipedia.org/wiki/Rietavas

Rietavas (žem. Rėitavs) – miestas Žemaitijoje, Telšių apskrityje, 25 km į pietus
nuo Plungės. Išsidėstęs Žemaičių aukštumos rytuose ir Endriejavo kalvagūbrio
vakaruose. Rietavo savivaldybės centras, Rietavo miesto seniūnija, apylinkių
seniūnijos centras.

Yra Rietavo Šv. arkangelo Mykolo bažnyčia (pastatyta 1873 m.), Oginskių dvaras,
Oginskių koplyčia. Veikia Oginskių kultūros istorijos muziejus, ligoninė,
kultūros centras, paštas (LT-90018). Aplink miestą plyti Rietavo miškai, už 9 km
į šiaurės vakarus nuo Rietavo išteka Jūra (upė).

Minimas nuo 1253 m. Viduramžiais priklausė Ceklio žemei. 1527 m. minimas Rietavo
valsčius ir miestelis, 1529 m. pastatyta pirmoji Rietavo bažnyčia, nuo 1533 m.
žinomas kaip miestas. 1667 m. minimas Rietavo pavietas. Gyvenvietė garsėjo
prekymečiais. Spėjama, kad apie 1700 m. per Rietavą į Lietuvą iš Europos įvežtos
bulvės. Magdeburgo teisės suteiktos 1792 m.

XIX a. Rietavas buvo svarbus švietimo centras, kadangi 1812–1909 m. jis
priklausė Oginskiams, puoselėjusiems kultūra ir švietimą. Irenijus Oginskis
pasistatė rezidenciją, iškilo dvaro rūmai, Rietavo bažnyčia, I. Oginskis palaikė
1831 m. sukilimo idėjas, Rietave veikė sukilėlių amunicijos ir ginklų fabrikas.
Sukilimui pralaimėjus, 1835 m. I. Oginskis reformavo baudžiavinį valstiečių
valdymą ir įvedė savivaldą. Vakarų Europos pavyzdžiu jis stengėsi plėtoti
pramonę – čia įkurta geležies liejykla, žemės ūkio padargų fabrikas, lentpjūvė.
Amžiaus viduryje didikai įkūrė žemės ūkio mokyklą, kuri veikė 1859–1863 m.

Rietavas XIX a. pabaigoje tapo pažangių to meto technologijų diegimo pirmūnu.
1882 m. į Plungę (dar vienus Oginskių rūmus) nutiestas pirmoji Lietuvoje
telefono linija. 1892 m. čia pradėjo veikti pirmoji elektrinė Lietuvoje, 1892 m.
balandžio 17 d. per Velykas Rietavo dvare, parke ir bažnyčioje įžiebtos
pirmosios Lietuvoje elektros lemputės.

1874–1903 m. Rietave veikė muzikos mokykla. 1883 m. organizuotas 60 žmonių
simfoninis orkestras. Oginskių galybė išblėso, kai 1909 m. mirė Bogdanas
Oginskis. Po to rūmuose įvykęs didelis gaisras sunaikino per ilgus metus kauptus
meno kūrinius ir vertingą biblioteką.

Sovietmečiu veikė tarybinis ūkis-technikumas, įkurtas Rietavo dvaro pastatuose
(likę tik fragmentai), prie technikumo pastatytas mokymo kompleksas.

Vietovardžio kilmė neaiški. Kazimieras Būga iškėlė hipotezę, kad Rietavas – tai
sulenkinta (Retowo) žemaitiško pavadinimo Rietuva lytis (esą sulenkinta dėl
Oginskių įtakos). Rietuva, savo ruožtu, galėtų būti kildinama iš bendrinio
žodžio rietuvė – „ko nors (paprastai malkų) tvarkingai sukrauta krūva;
taisyklinga forma sudėta statybinė medžiaga, štabelis“. Tačiau pastarasis žodis
yra aptinkamas rytų Lietuvoje, o ne Žemaitijoje – šiose vietose tam vartojamas
žodis rieklė, nors ir esama žodžio rieti – „dėti malkas į riekeles, dailiai,
tvarkingai krauti“. Tačiau 1253 m. minint Retowe yra mažai tikėtina, kad
lietuviai gaminosi medžio kuro atsargas tokiu būdu. Apskritai, K. Būgos versijai
labai stinga svarių argumentų.

Gali būti, kad tai besąs senoviškas baltiškas pavadinimas, nors priesaga ir
atrodo kaip slaviška. Tokiu atveju šaknis riet- galėtų būti siejama su jau
minėtu rieti, rietuoti – „šleivoti, eiti“, rietėti – „riedėti, ristis“, rietas –
„šlaunis, kulšis, staibis; koja“.

Per miestą eina  164  Mažeikiai–Plungė–Tauragė , o į pietus nuo Rietavo
susikerta su  197  Kryžkalnis–Rietavas–Vėžaičiai , prasideda rajoniniai keliai
 3209  Rietavas–Žadvainai–Judrėnai  ir  3239  Rietavas–Tverai–Varniai .



https://lt.wikipedia.org/wiki/Rasa_Budbergyt%C4%97

Rasa Budbergytė (g. 1960 m. gegužės 8 d. Plungėje) – teisininkė, Lietuvos
politinė veikėja, buvusi teisingumo viceministrė, valstybės kontrolierė, Europos
Audito rūmų narė, 2016 m. ėjo finansų ministrės pareigas. Nuo lapkričio 14 d.
išrinkta LR Seimo nare.

Tėvams persikėlus gyventi į Prienus, mokėsi Prienų 1–ojoje vidurinėje mokykloje,
kurią baigė 1978 m. 1979–1983 m. su pagyrimu baigė teisę Vilniaus universiteto
(VU) Teisės fakultete. Specializacija – civilinė teisė.

Nuo 1983 m. rugpjūčio iki 1985 m. vasario mėn. Marijampolės miesto valdybos
Bendrojo skyriaus vedėja, nuo 1985 m. kovo iki 1992 m. kovo Lietuvos TSR
socialinės apsaugos ministerijos Invalidų reikalų skyriaus vadovaujanti
inspektorė, Įstatymų rengimo skyriaus vyresnioji konsultantė, nuo 1992 m.
balandžio iki 1993 m. sausio LR tarptautinių ekonominių santykių ministerijos
Teisės ir sutarčių skyriaus patarėja, nuo 1993 m. sausio iki 1993 m. balandžio
Lietuvos Respublikos Ministro Pirmininko padėjėja, nuo 1995 m. spalio mėn. iki
1997 m. sausio AB „Lelija” juriskonsultė, nuo 1997 m. iki šiol VU Teisės
fakulteto Darbo teisės katedros asistentė, nuo 1997 m. sausio iki 1998 m.
rugsėjo mėn. Teisingumo ministerijos sekretorė, nuo 1998 m. rugsėjo mėn. iki
2000 m. gruodžio mėn. teisingumo viceministrė, nuo 2001 m. vasario iki 2001 m.
gegužės Lietuvos teisės universiteto Teisės fakulteto Šeimos teisės ir civilinio
proceso katedros lektorė, nuo 2001 m. liepos iki 2001 m. gegužės mėn. Vidaus
reikalų ministerijos (VRM) sekretoriaus pavaduotoja, nuo 2002 m. gegužės mėn.
VRM sekretorė.

1992–1993 m. darbo grupių teisės ekspertė derybose su Pasaulio banku, Japonijos
Eximbanku dėl paskolų sutarčių; Lietuvos Respublikos vyriausybinės delegacijos
narė derybose su Tarptautiniu valiutos fondu, Pasaulio banku, Europos
rekonstrukcijos ir plėtros banku. 1998–2000 m. Vyriausybės Peticijų komisijos
pirmininkė; Nepilnamečių justicijos programos valdymo komiteto pirmininkė;
Antstolių institucinės reformos darbo grupės pirmininkė; 1998–2002 m. Valstybės
įmonės „Valstybės turto fondas” valdybos narė.

2005 m. vasario 4 d. – 2010 m. balandžio 15 d. buvo Lietuvos Respublikos
Valstybės kontrolierė. Dirbdama šiose pareigose 2008 m. „Veido“ žurnalo
apklausoje išrinkta Metų valstybės tarnautoja. Būdama Valstybės kontroliere,
2005 m. išrinkta Europos aukščiausiųjų audito institucijų organizacijos
(EUROSAI) Valdančiosios tarybos nare. Nuo 2006 m. iki 2008 m. dirbo šios EUROSAI
pirmininko pavaduotoja.

Nuo 2010 m. gegužės 1 d. iki 2016 m. birželio mėn. buvo Lietuvos deleguota
atstovė Europos audito rūmuose. Po Europos Audito Rūmų reorganizavimo 2010 m.
birželio 1 d., tapo I Kolegijos „Gamtos išteklių išsaugojimas ir valdymas“ nare
ir pakaitine CEAD kolegijos „koordinavimas, vertinimas, užtikrinimas ir plėtotė“
nare. 2014 m. išrinkta I Kolegijos seniūne. Pareigas ėjo vienerius metus.
2016 m. birželio 20 d. paskirta į LR finansų ministrės pareigas.

Laimėjo 2016 m. Lietuvos Respublikos Seimo rinkimuose. Lietuvos Respublikos
Seime eina Europos reikalų komiteto pirmininko pavaduotojos ir Audito komiteto
narės pareigas. Audito komitete kuruoja šias sritis:



https://lt.wikipedia.org/wiki/Psichologija

Psichologija (iš graik. ψυχή – siela ir λόγος – mokslas) – socialinis mokslas,
tiriantis psichinius reiškinius, jų kilmę, raidą, reiškimosi formas ir
mechanizmus.

Šiuolaikinė psichologija apima įvairias žmogaus psichinio gyvenimo sritis, todėl
skirstoma į atskiras šakas, kurios skiriasi tyrimo objektu, metodais, rezultatų
pritaikymo sferomis. Yra ir tarpšakiniai dalykai, tokie kaip pozityvioji
psichologija, evoliucinė psichologija ir t. t.

Psichologijos, kaip mokslo, istorija trumpa, nes savarankišku mokslu ji tapo tik
XIX amžiuje. Iki tol psichologija buvo filosofijos mokslo dalis.

Atstovai – V. Vundtas (Wilhelm Wundt, 1831–1920), E. Tičineris (E. Titchener).
V. Vundtas 1879 metais Leipcige įkūrė pirmąją psichologinių tyrimų laboratoriją.
Su šiuo faktu siejamas psichologijos, kaip savarankiško mokslo, atsiradimas.
Šios krypties atstovai teigė, kad psichologijos uždavinys – tirti žmogaus
sąmonės struktūrą, susijusią su patyrimu. Turi tirti tai, kas vyksta mūsų viduje
ir ką mes galime sąmoningai suvokti ir nupasakoti. Sąmonę jie suskaldė į
elementus: pojūčius, vaizdus, jausmus, kurie jungiasi pagal asociacijų
dėsningumus. Sukūrė tyrimo metodą – introspekciją (savistabą). Laboratorinėmis
sąlygomis tiriamajam buvo pateikiami įvairūs stimulai, kuriuos tiriamasis turėjo
stebėti ir nusakyti, kas vyksta sąmonėje. Tačiau šis metodas susilaukė daug
kritikos – tai, apie ką žmogus gali papasakoti, nėra tas pats, kas vyksta jo
sąmonėje. Kadangi kiekvieno patyrimas skirtingas, tyrimo duomenys būdavo labai
įvairūs ir būdavo sunku juos pakartoti. Be to, struktūralistinis požiūris į
sąmonę yra labai supaprastintas.

Atstovai – V. Džeimsas (William James, 1842–1910), R. Vudvortsas (R. Woodworth,
1862–1962), H. Spenseris (H. Spenser, 1820–1903). Teigė, kad psichologijos
uždavinys – tirti tai, kaip psichika padeda žmogui prisitaikyti prie aplinkos.
Buvo priimta Č. Darvino mintis, kad evoliucijos procese išlieka tik stipriausi.
Buvo manoma, kad prisitaikymo prie aplinkos dėsnis tinka ir žmonėms. V. Džeimsas
teigė, kad žmogaus sąmonė atlieka prisitaikymo prie aplinkos funkciją.
Psichiniai procesai buvo siejami su smegenų veikla. Sąmonė atrenka tai, kas
susiję su poreikiais ir suteikia psichinei būčiai formą.

Privalumas – sąlygojo spartų taikomosios psichologijos vystymąsi XX amžiaus
pradžioje.

Egzistencinė psichologija asmeninės psichologijos kryptis, glaudžiai susijusi su
egzistencializmo filosofija. Egzistencinė psichologija kalba apie paprastus
dalykus, bet jie svarbūs žmogui.

M. Heidegeris – įvedė būties pasaulio sampratą. Das Sein (vok. būti čia) –
savastis negali atskirai egzistuoti nuo pasaulio. Savasties funkcija – atverti
tą pasaulį. būties pasaulyje sampratą. Kalba apie būtį, pasaulį, o ne apie
savastį. Das Sein sąvoka išreiškia žmogaus ir pasaulio vienovę, jie negali
egzistuoti vienas be kito, negali būti suprasti vienas be kito. Būtis – mūsų
išgyvenamas žinojimas, kad mes esame egzistuojame. Žmogus išskyrus būtį šiame
pasaulyje neturi nesirinkimo, žmogus negali pasirinkti socialinių gyvenimo
aplinkybių (įmesties į pasaulį sąvoka).

Anot šios psichologijos krypties atstovų, žmogus neturi galimybės kontroliuoti
savo biologinės ir socialinės padėties – žmonės esti „įmesti į šį pasaulį“.
Kitas egzistencinės psichologijos ir filosofijos atstovas, Martinas Haidegeris,
tvirtino, kad dėl tokios padietės žmogaus egzistavimą sąlygoja 4 veiksniai –
egzistencinio būtinumo pagrindas:

Atstovas – S. Freudas (Sigmund Freud, 1856–1939), A. Freud, C. G. Jungas, A.
Adleris. Tai bene plačiausiai žinoma ir įtakingiausia psichologijos kryptis. S.
Freudas buvo praktikuojantis psichiatras, ir stebėdamas savo pacientus, suprato,
kad jų elgesį sąlygoja pasąmonės jėgos, pavadintos potraukiais, kurių pagrinde
glūdi instinktai. Sąmonės lygmenyje jie uždrausti, todėl išstumiami į pasąmonę.
Tačiau tie potraukiai pasireiškia sapnuose, kalbiniuose apsirikimuose,
nukrypimuose nuo adekvataus elgesio. Pagrindinis instinktas, išstumiamas iš
sąmonės, yra seksualinis, nes jo apraiškos labiausiai ribojamos visuomeniniame
gyvenime. Tačiau seksualinis potraukis (libido) skatina veikti ir laipsniškai
vystosi bręstant asmenybei.

Bene labiausiai paplitusi šiuo metu psichologijos kryptis. Atstovai – A. Maslow
(Abraham Maslow), K. Rodžersas (C. Rogers), V. Franklis (V. Frankl) ir kt.
Pagrindinis tyrimo objektas – unikali žmogaus asmenybė, atvira keitimuisi ir
saviaktualizacijai. Nuostata – kiekvienas žmogus turi galimybę pasirinkti savo
likimą ir jį valdyti. Tai pozityvus požiūris į žmogų, besiremiantis meile ir
pasitikėjimu. Kiekvienas paminėtų atstovų sukūrė savo teoriją, tačiau šiai
krypčiai bendri yra šie teiginiai:



https://lt.wikipedia.org/wiki/Programavimo_kalba

Programavimo kalba – dirbtinė kalba, skirta programoms užrašyti. Programavimo
kalbų pagalba sukurtos programos valdo elektroninių įrenginių, o ypač
kompiuterių veikimą.

Programavimo kalbos aprašymas susideda iš sintaksinių bei semantinių taisyklių,
kurios, atitinkamai, nusako jos struktūrą ir prasmę. Daugumos programavimo kalbų
sintaksinės ir semantinės taisyklės yra tam tikra forma aprašomos jų
specifikacijose, kai kurių iš jų yra oficialiai paskelbtos – įgyvendintos (pvz.,
priimtais ISO standartais), tuo tarpu kitos yra įgyvendintos dominuojančiais
sertifikatais (pvz., Perl).

Kalbos, kurios nėra skirtos atlikti skaičiavimams, tokios kaip žymėjimų kalbos,
pavyzdžiui, HTML, arba formalios gramatikos, pvz., BNF, paprastai nėra laikomos
programavimo kalbomis. Programavimo kalbos (pilnos arba nevisai pilnos Tiuringo
kalbos) gali būti integruotos į šias ne skaičiavimais atlikti skirtas kalbas.

Kai tik atsirado pirmi (primityvūs) kompiuteriai, jiems pradėtos rašyti
programos kalbomis, atitinkančiomis asemblerio kalbą.

Vykdymo tipas – būdas, kaip programos kodas paverčiamas kompiuteriui
suprantamomis instrukcijomis ir vykdomas.



https://lt.wikipedia.org/wiki/Piet%C5%B3_Kor%C4%97ja

Koreja, oficialiai vadinama Korėjos Respublika, kor. 대한민국,[tɛhanminɡuk̚]) –
valstybė rytų Azijoje, pietinėje Korėjos pusiasalio dalyje, seniau buvusios
vieningos Korėjos pietinė dalis. Šiaurėje ribojasi su šiaurinę pusiasalio dalį
užimančia Šiaurės Korėja, vakaruose – su Kinija, rytuose – su Japonija. Pietų
Korėjos sostinė ir didžiausias miestas – Seulas, vienas didžiausių
metropolitinių miestų.

Korėjos istorija siekia 5000 m. ir yra viena seniausių pasaulio civilizacijų
pasaulyje. Korėjos istorijos pradžia laikomi 2333 m. pr. m. e., kai Tankuno buvo
įkurta Kočiosono karalystė. Pirmieji gyventojai šioje teritorijoje apsigyveno
maždaug Žemesniajame Paleolite. 668 m., valdant Sillai, suvienijus Tris Korėjos
karalystes, Korėja tapo viena šalimi iki Korėjos imperijos pabaigos 1910 m. Po
padalijimo į Šiaurės ir Pietų Antrojo pasaulinio karo metais, pastaroji 1948 m.
pasuko demokratijos keliu. Pasibaigus karo veiksmams tarp Korėjų šalį kurį laiką
valdė karinės vyriausybės, ėmė sparčiai augti ekonomika ir įsitvirtino pilna
demokratija.

Pietų Korėja yra prezidentinė respublika, suskirstyta į 17 administracinių
vienetų. Tai išsivysčiusi šalis su aukšta gyvenimo kokybe, ketvirta didžiausia
ekonomika Azijoje ir penkiolikta pasaulyje. Šalies ekonomika pagrįsta eksportu,
pagrindiniams produktams esant elektroninėms prekėms, automobiliams, laivams,
naftos produktams ir robotų technikai. Pietų Korėja yra JTO, Pasaulio prekybos
organizacijos, OECD ir Didžiųjų ekonomikų G-20 narė, taip pat viena pirmųjų APEC
ir EAS narė, viena didžiųjų NATO nepriklausančių JAV sąjungininkių.

Pietų Korėjos istorija formaliai prasideda 1948 m. rugpjūčio 15 d., kuomet buvo
įkurta Korėjos Respublika. Prieš tai visas Korėjos pusiasalis buvo okupuotas
Japonijos (1910–1946 m.), tačiau po jos pasidavimo Antrajame Pasauliniame kare
1945 m. rugpjūčio 15 d. laimėjusios šalys perėmė valdymą ir padalino Korėja nuo
38 lygiagretės atitinkamai į pietinę ir šiaurinę dalį. Tų pačių metų rugpjūčio
24 d. sovietai įžengė į Pchenjaną ir įsteigė savo karinę valdžią, o už poros
savaičių, rugsėjo 8 d., amerikiečiai įkūrė Jungtinių Valstijų karinę valdžią
Seule. Veikiamos prasidedančio Šaltojo karo, abi pusės siekė, kad būsima
valstybė atitiktų jų globalius strateginius tikslus, ir palaikė joms palankias
šalies politines jėgas. Dėl to su Sovietų Sąjungos pagalba šiaurėje įsitvirtino
stalinistinis-komunistinis vienpartinis režimas su Kim Ir Senu priešakyje, o
pietuose – JAV palaikoma demokratinė santvarka, kurioje vyravo konservatyvūs
dešinieji.

Pirmuoju Pietų Korėjos prezidentu tapo I Singmanas. Vos pavykus stabilizuoti
padėtį šalies viduje, 1950 birželio 25 d. prasidėjo Korėjos karas, kurio metu
amerikiečiai kovojo Pietų Korėjos, o kinai – Šiaurės Korėjos pusėje. Karas,
pareikalavęs 2,5 mln. aukų, baigėsi 1953 m. paliaubomis, taikos sutartis nebuvo
pasirašyta. Tarp Šiaurės ir Pietų Korėjos suformuota demilitarizuota zona,
abiejose jos pusėse šalys tebėra sutelkusios didžiules karines pajėgas.

I Singmanas antrą kartą laimėjo prezidento rinkimus ir 1954 m. priėmė
Konstitucijos pataisas leidžiančias jam pretenduoti į trečią kadenciją. 1960 m.
kilus studentų mitingams dėl autoritarinės jo politikos, I atsistatydino.
Trumpam nauju prezidentu tapo Jun Boson, kuris siekė stiprinti demokratiją,
tačiau jam padėties stabilizuoti nepavyko ir 1961 m. gegužės 16 d. įvyko karinis
perversmas, vadovaujamas Pak Čionghy. Pastarasis šalį valdė iki jo nužudymo
1979 m. Pak valdymo laikotarpiui buvo būdingas spartus šalies ekonominis
vystymasis ir politinės represijos.

Po Pak mirties šalyje vėl kilo politinio nestabilumo laikotarpis, trumpam buvo
išrinktas demokratinių reformų siekęs prezidentas Čoi Kjūha, kuris buvo
priverstas palikti postą po karinio perversmo, įvykdyto generolo Čion Duhan,
šalį valdžiusio iki 1988 m. Jo valdymo laikotarpiu šalies ekonomika vis dar
sparčiai augo (apie 10 % kasmet), tačiau buvo pastebimos lėtėjimo tendencijos.
Politikoje įžvelgiama nemažai autoritarizmo bruožų.

Paskutiniaisiais Čion Duhan valdymo metais vis labiau stiprėjo gyventojų ir
opozicijos nepasitenkinimas esama padėtimi, kuris peraugo į Birželio demokratinį
judėjimą. 1987 m. pabaigoje buvo pakeista Konstitucija ir įvyko visuotiniai
rinkimai, kuriuos laimėjo No Tėu. Jis aktyviai ėmėsi veiksmų atitolinti šalį nuo
autoritarizmo, panaikino suvaržymus žiniasklaidai, žmonių susibūrimams į
politines partijas, paleido politinius kalinius.

1992 m. gruodį vykusius rinkimus laimėjo Kim Jongsam. Jis buvo pirmasis civilis
tapęs prezidentu nuo Pak Čionghy laikų. Kim Jongsam paskelbė kovą prieš
korupciją ir ėmėsi daugelio ekonominių reformų, siekdamas atgaivinti šalies
ekonomiką, tačiau jo administracija patyrė nesėkmę, kuomet 1997 m. Pietų Korėjos
ekonomika žlugo dėl 1997 metų Azijos finansinės krizės, o pačio Kim Jongsam
sūnus įsivėlė į korupcijos skandalą.

1997 m. pirmą kartą per Pietų Korėjos istoriją įvyko taikus valdžios perdavimas
iš valdančiosios partijos opozicinei. Rinkimus laimėjo Kim Dedžiunas,
pasižymėjęs kaip stiprus demokratijos šalininkas ir santykių su Šiaurės Korėja
gerintojas, už ką 2000 m. gavo Nobelio Taikos premiją. Jo dėka 1997–2008 m. buvo
vykdoma Saulės Šviesos politika, kuria siekta stiprinti Šiaurės ir Pietų
bendradarbiavimą.

Pietų Korėja yra prezidentinė respublika. Penkerių metų kadencijai renkamas
prezidentas yra vyriausybės vadovas. Jis su parlamento pritarimu skiria ministrą
pirmininką ir kabineto narius.

Kaip ir daugelyje demokratijų, P. Korėjoje veikia trys valdžios: vykdomoji,
teisminė ir įstatymų leidžiamoji. Įstatymų leidžiamosios ir vykdomosios valdžios
veikia visų pirma valstybiniu lygmeniu, nors įvairios ministerijos vykdomojoje
valdžioje taip pat vykdo vietines funkcijas. Vietinės vyriausybės yra pusiau
autonominės ir turi savo paties vykdomuosius ir leidžiamuosius organus. Teisminė
valdžia veikia tiek valstybiniu, tiek vietiniu lygmeniu. Aukščiausias teisminės
valdžios organas yra Aukščiausiasis Teismas.

Pietų Korėja yra konstitucinė demokratija. Korėjos Respublikos Konstitucija
apibrėžia P. Korėjos politinės, teisinės ir ekonominės sistemos pagrindus. Šis
įstatymas ne kartą buvo taisytas nuo pirmo jo paskelbimo po nepriklausomybės
atgavimo 1948 m., tačiau visi pataisyti variantai turėjo bendrų bruožų, šalis
buvo prezidentinė, išskyrus antrosios respublikos laikotarpiu. Pirmieji
tiesioginiai rinkimai taip pat vyko 1948 m. Nors laikotarpiu tarp XX a.
septintojo ir devintojo dešimtmečio šalį valdė karinės diktatūros, šalis
išsivystė iki liberalios demokratijos – šiandien CŽV faktų knygoje Pietų Korėjos
politinė sistema apibūdinama kaip „pilnai funkcionuojanti modernioji
demokratija“.

Pietų Korėjos parlamentas, vadinamas Nacionaliniu Susirinkimu arba Kukhoi (국회),
renkamas ketverių metų kadencijai ir susideda iš 299 narių. Iš jų 243 renkami
vienmandatėse apygardose, o likusieji pagal proporcinę rinkimų sistemą. Pietų
Korėjoje yra dvi pagrindinės politinės partijos – Didžioji Nacionalinė partija
(hanara) ir Demokratų partija. Šalia jų yra daug smulkesnių partijų, parlamente
vietų turi septynios.

Pietų Korėja įsikūrusi pietinėje Korėjos pusiasalio dalyje ir yra apie 1100 km
nutolusi nuo Azijos pagrindinės dalies. Kalnuoto pusiasalio krantus vakaruose
skalauja Geltonoji jūra, rytuose – Japonijos jūra, pietuose – Korėjos sąsiauris
ir Rytų Kinijos jūra.

Pietų Korėjos teritoriją daugiausiai sudaro kalvos ir kalnai. Nemaža dalis žemės
ariama. Žemumos, kurių daugiausia yra vakaruose ir pietryčiuose, sudaro tik apie
30 % viso žemyninio ploto. Pietų Korėjos teritoriją galima suskirstyti į 4
pagrindinius regionus: rytinį su aukštais kalnais ir siauromis pakrantės
lygumomis, vakarinį plačių pakrančių lygumų regioną su upės baseinais ir
kalvomis, pietvakarinį, su kalnais bei slėniais, bei pietrytinį, kur dominuoja
platūs Nakdongo upės baseinai.

Prie vakarinių ir pietrytinių Pietų Korėjos pakrančių stūkso apie 3 tūkstančius
salų, kurių didžioji dauguma mažos ir neapgyvendintos. Čedžu, 1845 km² ploto
sala, esanti 100 km nuo pietinio kranto, yra didžiausia valstybei priklausanti
sala. Saloje taip pat yra aukščiausia P. Korėjos viršūnė – 1950 m virš jūros
lygio esantis neveikiantis ugnikalnis Halasanas. Labiausiai į rytus nutolusios
salos – Ulelendo ir Liankūro uolos (Korėjoje vadinamos Dokdo), piečiausios –
Marado ir Sokotros uolos.

Šaliai būdingas drėgnas žemyninis klimatas ir drėgnas subtropinis klimatas.
Klimatui įtaką daro Rytų Azijos musonas. Vasarą iškrinta daugiau kritulių, ypač
esant mėnesį trunkančiai džangmai (장마), kuri prasideda birželio gale. Žiemos gan
šaltos, o vasaros gan karštos: Seule vidutinė sausio temperatūra svyruoja nuo
−7 °C iki 1 °C, o vidutinė rugpjūčio temperatūra – nuo 22 °C iki 30 °C. Žiemos
šiltesnės ties pietų pakrante ir gerokai šaltesnės kalnuotose vietovėse. Į
pietinius krantus vasarą dažnai atkeliauja taifūnai, sukeliantys didelius vėjus
ir smarkų lietų. Vidutinis metinis kritulių kiekis svyruoja nuo 1370 milimetrų
Seule iki 1470 milimetrų Busane.

Pietų Korėja yra stipri ekonominė jėga ir ketvirta turtingiausių valstybių
Azijoje. Šalies ekonomika gerai išvystyta, pagal BVP šalis yra trylikta
pasaulyje ir ketvirta tarp Azijos šalių. P. Korėjoje įvykęs spartus ekonominis
augimas dažnai vadinamas Han upės stebuklu.

Dar ketvirtajame dešimtmetyje šalis buvo viena skurdžiausių šalių Azijoje. Tam
ypatingai daug įtakos turėjo Japonijos okupacija, kurios metu buvo savanaudiškai
naudojami ištekliai, ir galutinai šalį nusiaubęs Korėjos karas. Buvusio šalies
lyderio Generolo Pak Čionhi dėka, 1962 m. šalies ekonomika pradėjo sparčiai
augti. P. Korėja iš skurdžios agrarinės šalies tapo pasiturinčia, aukštos
kokybės moderniąsias technologijas gaminančia šalimi.

Daugelis pietų korėjiečių gyvena miestuose dėl aštuntame, devintame ir
dešimtmetyje vykusios migracijos iš kaimų šalies spartaus ekonomikos augimo
metu. Sostinė Seulas yra didžiausias šalies miestas ir pagrindinis pramonės
centras.

Nors per pastaruosius amžius daug azijiečių migravo į Korėjos pusiasalį, labai
mažai liko gyventi ten nuolat. Vietinių mažumų skaičius buvo labai nežymus.
Pietų Korėjoje užsienio kilmės žmonių, tokių kaip žmonės iš Vakarų, Kinijos,
Japonijos, buvo labai mažai, išskyrus tuos, kurie atvyko į šalį verslo reikalais
ir kurių gyvenimas Pietų Korėjoje buvo laikinas.

Pagal 2010 m. duomenis šalyje gyveno 1,26 mln. užsieniečių (apie 2,5% visų
gyventojų), tarp jų – 28 500 JAV kareivių.

2005 m. apklausos duomenimis, 46,5 % pietų korėjiečių neišpažįsta jokios
religijos, 29,3 % yra krikščionys (18,3 % protestantai, 10,9 % katalikai),
22,8 % yra budistai, likusieji priklauso naujiesiems religiniams judėjimams –
džongizmui, daisunizmui, čondoizmui ir uonbulizmui.

Didelis įtakos turistų srautui iš Pietryčių Azijos turėjo „Korėjos banga“ 2005
metais. Šalį išpopuliarino korėjietiški serialai, kino filmai bei muzika, kurios
per televiziją buvo rodomos kaimyninėse valstybėse.

Taip pat šalį visame pasaulyje išgarsino 1988 metų Seulo olimpinės žaidynės bei
2002 metų pasaulio futbolo čempionatas, kuris vyko Korėjoje ir Japonijoje. Šie
renginiai labai padidino tarptautinių turistų skaičių.

Pietų Korėja savo tradicine kultūra dalijasi su Šiaurės Korėja, nors dvi Korėjos
išvystė visai skirtingas šiuolaikinės kultūros formos nuo to laiko, kai
pusiasalis 1945 m. buvo padalintas. Dar Korėjai jautus labai stiprią kaimyninės
Kinijos įtaką, šalis sugebėjo išvystyti unikalų ir atskirą kultūrinį identitetą
nuo didžiosios kaimynės. Pietų Korėjos Kultūros ir turizmo ministerija aktyviai
remia tradicinius menus, o kartu ir moderniąsias jų formas. P. Korėjos
industrializacija ir urbanizacija smarkiai pakeitė korėjiečių gyvenimą, o
pasikeitus gyvensenai, pasikeitė ir gyventojų susitelkimo centrai – kaimų
gyventojai kėlėsi į didmiesčius, ypač sostinę Seulą, mažėjo šeimų, kuriose
gyveno kelios kartos, skaičius.

Šalyje 9 objektai įtraukti į UNESCO pasaulio paveldo sąrašą (2009 m. buvo
įtrauktas devintasis objektas – Karališkieji Čosono dinastijos kapai.

Pietų Korėjoje vyraujanti kultūra, kuriai priklauso TV dramos, filmai ir
populiarioji muzika ne tik yra įgavusi populiarumą šalyje, bet ir yra įgijusi
pakankamą populiarumą įvairiose pasaulio vietose. Šis fenomenas, vadinamas
„Hallyu“, arba „Korėjos srove“, išplito daugelyje Azijos ir kitų žemynų šalių.

Iki XX a. dešimtojo dešimtmečio Korėjos muzikoje dominavo trotai ir baladės, kol
1992 m. iškilo repo grupė Seo Taiji and Boys, savo dainose įpynusi repo, roko ir
techno elementų, ir pakeitusi iki tol vyravusias moderniosios muzikos
tradicijas. Taip atsirado populiarioji Korėjos muzika, dar žinoma kaip K-Pop.
Hip hopas, šokių muzika ir baladės tapo dominuojančiais Korėjos muzikos scenoje,
nors trotai vis dar populiarūs tarp vyresnio amžiaus korėjiečių. Daug
korėjietiško popso žvaigždžių yra gerai žinomos užsienyje, ypač Azijoje.

Korėjiečių virtuvė, hankuk jori (한국 요리) arba hanšik (한식), vystėsi per socialinių
ir politinių pokyčių šimtmečius. Patiekalai ir jų ingredientai skiriasi
priklausomai nuo regiono. Vis dėlto daugelyje korėjietiškų patiekalų daug aštrių
padažų, dominuoja ryžiai, makaronai, tofu, daržovės, žuvis ir mėsa.

Korėjiečių meną stipriai paveikė budizmas ir konfucianizmas. Gerai žinomi
keraminiai ir porcelianiniai dirbiniai: bekdžia ir bučiong. Korėjiečių arbatos
gėrimo ceremonija, Pansori, Talčum ir Bučečum, yra viena populiariųjų scenos
meno rūšių. Hanbok yra tradicinis korėjiečių drabužis, šiomis dienomis dėvimas
per tradicinius festivalius ir šventes.

Tekvondo, vienas populiariausių kovos menų, susiformavo Korėjoje. XX a.
ketvirtajame ir penktajame dešimtmečiuose modernios šio kovos meno taisyklės
buvo standartizuotos, ir jis 2000 m. tapo oficialia Olimpine rungtimi. Kiti
korėjiečių kovos menai: taikkjen, hapkido, tang soo do, kuk sool von, kumdo ir
subak.

Beisbolas į Korėją atkeliavo 1905 m. ir nuo to laiko tapo populiariausiu tarp
žiūrovų sportu Pietų Korėjoje. Pirmoji P. Korėjos profesionalaus sporto lyga
buvo Korėjos beisbolo organizacija, įsteigta 1982 m. 2006 m. pasaulio beisbolo
pirmenybėse šalis buvo trečia, 2009 m. – antra, o 2008 m. vykusiose olimpinėse
žaidynėse – aukso medalį.

1988 m. Pietų Korėjoje vyko Seulo olimpinės žaidynės, per kurias šalis buvo
ketvirta pagal medalių skaičių (12 aukso, 10 sidabro ir 11 bronzos medalių).
Pietų Korėjos sportininkai geriausiai pasirodo šaudymo iš lanko, šaudymo, stalo
teniso, badmintono, trumpo ruožo greitojo čiuožimo, rankinio, laisvojo stiliaus
imtynių, beisbolo, dziudo, tekvondo ir sunkiosios atletikos rungtyse. Pietų
Korėjoje taip pat vyko Azijos žaidynės 1986 m. (Seule) ir 2002 m. (Busane) ir
dar planuoja vykti 2014 m. (Inčone). Taip pat šalyje vyko 1999 m. Azijos žiemos
žaidynės, 1997 m. žiemos universiadą bei 2003 m. vasaros universiadą. 2002 m.
Pietų Korėjoje ir Japonijoje vyko XVII pasaulio futbolo čempionatas. Nuo 2010
metų čia vyksta Formulės 1 etapas.



https://lt.wikipedia.org/wiki/Mol%C4%97t%C5%B3_rajono_savivaldyb%C4%97

Molėtų rajono savivaldybė – administracinis teritorinis vienetas Lietuvos
rytuose. Centras – Molėtai.

Molėtų rajone vyrauja smulkus ir vidutinis verslas, veikia 350 įvairių įmonių,
mažai pramonės, todėl pagrindinė rajono vystymosi kryptis yra rekreacija.

Molėtų rajono savivaldybės teritorija yra Aukštaičių aukštumoje, didžiausias
aukštis 228 m, prie Kojeliškių kaimo. Sausio vidutinė temperatūra apie -4,5 °C,
liepos 17,0 °C. Per metus iškrinta 650 mm kritulių.

Kraštas vaizdingas ir įdomus savo apylinkėmis. Tarp didesnių kalvų ir mažų
kalvelių tyvuliuoja apie 231 ežeras (Molėtų rajono ežerai, didžiausi – Stirniai,
Baltieji ir Juodieji Lakajai, Galuonai, Kertuojai, Siesartis, Aiseto ir Asvejos
dalys), ošia žali pušynai, į kuriuos vasarą susirenka daug turistų. Pro rajoną
teka Virinta, Siesartis (Šventosios kairieji intakai).

Dirvožemiai daugiausia balkšvažemiai, rudžemiai, yra durpžemių. Miškai užima
28,6% savivaldybės teritorijos; didžiausi – Poviliškio miškai, Rudesos miškai.
Vyrauja pušynai, yra eglynų, drebulynų.

Gamtos paminklai: 3 botaniniai (Alkūnų, Beržos. Virintos ąžuolai), 8 geologiniai
(Jurktškio, Kreiviškių. Lakajos, Mindučių, Paduobužės, Skudutiškio, Trumponių
akmenys ir Valiulio akmuo).

Miškų, ežerų turtingose Molėtų apylinkėse žmonės gyveno jau prieš mūsų erą.
Kauno istorijos muziejuje yra medžiagos apie naujojo akmens amžiaus
(4000–2000 m. pr. m. e.) kaimų stovyklas Kulionyse (Inturkės seniūnija) ir
Vorėnuose (Suginčių seniūnija). Apie senovės žmonių gyvenimą Molėtų apylinkėse
byloja Rutėnų (Balninkų seniūnija), Avilčių (Alantos seniūnija) ir kiti
senkapiai, Suginčių, Kulionių, Perkalių piliakalniai, kuriuose kasinėjant
randama žmonių kaulų, namų apyvokos ir kitų daiktų.

Molėtų rajonas sudarytas 1950 m. birželio 20 d. iš buvusios Utenos apskrities 30
apylinkių ir Širvintų apskrities 2 apylinkių. 1950–1953 m. priklausė Vilniaus
sričiai. 1954 ir 1956 m. šiek tiek keitėsi rajono ribos. 1962 m. rajonui
perduota Vilniaus rajono 5 apylinkės, Anykščių rajono 2 apylinkės ir Ukmergės
rajono 1 apylinkė, taip pat dalis panaikinto Nemenčinės rajono. 1965 m. šiek
tiek pakeistos ribos, 1971 m. panaikintos 2 apylinkės, 1977 m. kelios apylinkės
sujungtos.

1995 m. įsteigta Molėtų rajono savivaldybė. 2009 m. sausio 29 d. savivaldybės
tarybos nutarimu Nr. B1-2 įkurtos 48 seniūnaitijos.

Atstovaujamoji valdžia – Molėtų rajono savivaldybės taryba, vykdomoji valdžia –
Molėtų rajono savivaldybės administracija.

Visoje Molėtų rajono savivaldybės teritorijoje pagaminama 0,3% Lietuvos pramonės
produkcijos (2003 m.). Pramonės svarbiausi šakos – maisto (mėsos, krakmolo,
konditerijos gaminių), trikotažo, siuvimo (bendrovės „Lelija“ Molėtų filialas),
medienos apdirbimo („Sodo namas“) pramonė. Yra statybos bendrovių („Molesta“,
„Lakaja“, „Melinga“). Pramonės įmonių daugiausia Molėtuose.

Žemės ūkio naudmenos užima 47% savivaldybės teritorijos ploto, iš jų 81% –
ariamoji žemė, 17% – pievos ir natūralios ganyklos, 2% – sodai ir uogynai
(2005 m.). Ūkio vidutinis dydis 5,4 ha, 49,8% pasėlių užima javai, 29,2% –
daugiametės žolės, 12,1% – bulvės. 2006 m. pagaminta 1,2% Lietuvos
gyvulininkystės produkcijos (1,6% pieno). Veisiama 1,6% visą Lietuvoje veisiamų
galvijų (0,1% karvių), 5,5% avių, 2,4% arklių, 1,1% ožkų, 0,8% kiaulių
(2007 m.).

Per metus apsilanko apie 150 000 turistų, iš jų - 2 000 iš užsienio. Per Molėtų
rajono savivaldybės teritoriją eina plentas Vilnius–Utena. Molėtų aerodromas yra
Radžiūnuose.



https://lt.wikipedia.org/wiki/Krymo_autonomin%C4%97_respublika

Krymo autonominė respublika (ukr. Автономна Республіка Крим, APK, rus.
Автоно́мная Респу́блика Крым, АРК, totor. Qırım Muhtar Cumhuriyeti, QMC) –
vienintelė Ukrainos autonominė respublika šalies pietuose. 2014 metų kovo mėn.
aneksuota Rusijos (kaip Krymo federalinė apygarda), tarptautinės bendruomenės
Krymo aneksija pripažįstama neteisėta.

Įkurta 1991 m. vasario 12 d. Ribojasi su Chersono sritimi šiaurėje; skalaujama
Azovo jūra šiaurės rytuose ir Juodąja jūra vakaruose, pietuose bei pietryčiuose.
2007 m. metais gyveno 1 994 300 gyventojų. Sostinė – Simferopolis.

Pusiasalį skalauja Juodoji ir Azovo jūros, su žemynine dalimi susijungia
šiaurėje, Perekopo sąsmauka. Mažavandenės upės: Juodoji (Čiornaja), Belbekas,
Kačia, Alma, Salhiras. Šiaurės Kryme, prie sąsmaukos, yra kanalas. Pietuose yra
labai daug kurortų.

Stepių Kryme klimatas vidutinis ir sausas, Kalnų Kryme – Viduržemio jūros.
Vidutinė sausio temperatūra 1-4 °C, liepos 24 °C. Šiaurėje 300–500 mm kritulių
per metus, pietuose 1000–1200 mm.

Pusiasalio šiaurėje – lygumos (Stepių Krymas), o pietuose – kalnai (Krymo
kalnai).

Krymas per savo istoriją buvo ne kartą užkariautas ir valdytas įvairių tautų ir
valstybių. Ankstyvojoje istorijoje jį valdė graikai, gotai, hunai, bulgarai,
chazarai, Kijevo Rusia, Bizantija, kipčiakai, Osmanai, Aukso Orda ir mongolai.
XIII a. dalį Krymo valdė Venecija ir Genuja, po jų čia gyvavo Krymo chanatas,
kuris atiteko Osmanų imperijai. Rusija Krymą valdė nuo XVIII iki XX a. Antrojo
pasaulinio karo metu buvo užimtas vokiečių.

I tūkstantmetyje pr. m. e. Kryme gyveno taurų ir skitų gentys. VI–V a. pr. m. e.
graikai čia įkūrė savo kolonijas. Pagal jų pavadinimą Kalnų Krymą graikai vadino
Taurija arba Tauride (Ταυρίς, Ταυρίδα). V a. pr. m. e. Kerčės rajone susidarė
Bosforo valstybė, III a. pr. m. e. Stepių Kryme – Skitų valstybė. Prieš pat erų
sandūrą dalį pusiasalio užgrobė Roma. III–IV a. į Krymą veržėsi gotai, hunai ir
kitos gentys, Bosforo ir Skitų valstybės žlugo. Nuo IV–V a. pusiasalis pateko
Bizantijos įtakos sferon, čia formavosi įvairios nedidelės valstybėlės, iš kurių
stambiausia – Teodoro kunigaikštystė (XIII–XV a.). Krymo rytinė dalis nuo X a.
priklausė Kijevo Rusiai. Tuo metu Kryme gyveno skitų, taurų, gotų, sarmatų,
alanų, chazarų, pečenegų palikuonys, pakrantėse – dar ir slavai bei graikai.
XIII a. įsiveržė mongolai-totoriai, susiformavo Aukso Ordos vasalinė valstybė.
XIII–XV a. Kryme buvo Genujos pirklių prekyviečių.

1443 m., žlugus Aukso Ordai, įsikūrė Krymo chanatas, nuo 1475 m. Turkijos
vasalas.

1783 m. Krymas pateko Rusijos valdžion. Krymo karo metu 1853–1856 m. čia vyko
pagrindiniai mūšiai. Rusija gėdingai pralaimėjo karą prieš jungtines osmanų,
britų, prancūzų ir sardiniečių pajėgas. Rusija turėjo visiškai neutralizuoti
savo laivyną Juodojoje Jūroje ir atiduoti Valakiją ir Moldaviją osmanų
kontrolei.

1921 m. spalio 10 d. įkurta Krymo autonominė respublika Rusijos sudėtyje.
1945 m. birželio 30 d. autonomija panaikinta, Krymas tapo sritimi, o 1954 m.
vasario 19 d. TSRS Aukščiausiosios Tarybos Prezidiumo įsaku perduotas (pasirašė
Klimentas Vorošilovas, perdavė Georgijus Malenkovas) Ukrainai (Rusijos ir
Ukrainos tautų draugystės vardan, pažymint 300-ąsias Perejaslavo sutarties tarp
Ukrainos kazokų ir Rusijos metines). Ukrainai buvo iškeltas uždavinys sausringą,
be žemės ūkio, pramonės ir infrastruktūros sritį per kuo trumpesnį laiką
industrializuoti ir pritaikyti Sovietų Sąjungos piliečių poilsiui. 1944 metais,
J. Stalino teroro metu iš Krymo į Vidurio Aziją buvo ištremta daug totorių.
Antrojo pasaulinio karo metu čia vyko daug įnirtingų mūšių. 1991 m. vasario 12
d. įkurta Krymo respublika.

Rusijos Federacijos prezidentas Vladimiras Putinas 2014 metų kovo mėnesį, po V.
Janukovičiaus nušalinimo, įvedė į Krymo teritoriją Rusijos karius. Kovo 16 dieną
vykęs tarptautinės bendruomenės nepripažįstamas referendumas parodė, kad už
Krymo prijungimą prie Rusijos Federacijos pasisako 96,77 proc. Krymo
balsavusiųjų. Po to įvyko Rusijos Krymo aneksija.

Kovo 21 d. Rusijos prezidentas pasirašė įstatymą, įteisinantį Krymą Rusijos
sudėtyje. Kovo 24 d. Krymo vėliava buvo pridėta prie Rusijos regionų vėliavų
šalies parlamente. Dar po penkių dienų Krymo laikas buvo pasuktas valanda į
priekį sulyginant jį su Maskvos laiku. Birželio 1 d. Krymas oficialiai pradėjo
naudoti Rusijos rublį kaip nacionalinę valiutą.

Sevastopolio miestas – specialųjį statusą turintis Ukrainos miestas; autonominei
respublikai nepriklauso.

Pagal vienintelį 2001 m. Ukrainos gyventojų surašymą po TSRS žlugimo Kryme
gyveno 2,4 mln. žmonių. Krymo gyventojų sudėtis istoriniais laikais buvo
daugianacionalinė. Pagal 2001 m. surašymo duomenis gausiausios etninės Krymo
gyventojų grupės buvo rusai (60,40 %), ukrainiečiai (24,01 %) ir Krymo totoriai
(10,21 %). Pastarieji iki 1944 m. gegužės 18 d., kai buvo pradėtas priverstinis
Krymo totorių keldinimas į Vidurinę Aziją, sudarė 20 % Krymo gyventojų. XX a.
9-to dešimtmečio pabaigoje prasidėjo Krymo totorių grįžimas į istorinę tėvynę
Kryme.

Daugelis rusų, ukrainiečių, graikų ir bulgarų išpažįsta stačiatikybę, Krymo
totoriai, totoriai ir uzbekai – islamą (sunitų pakraipos), daugelis
azerbaidžaniečių – musulmonai šiitai. Taip pat paplitę protestantai, katalikai
ir judėjai.

Pagal 2001 m. surašymo duomenis gimtąja kalba nurodė rusų kalbą 79,1 %
gyventojų, ukrainiečių kalbą – 9,6 % gyventojų (t. y., 2,5 mažiau nei gyvena
ukrainiečių, nes daugelis Krymo ukrainiečių yra rusakalbiai), Krymo totorių
kalbą – irgi 9,6 % gyventojų.

Pagal apklausos, kurią 2004 m. atliko Kijevo tarptautinis sociologijos
institutas, duomenis rusų kalbą bendravime (dažnai kartu su kitomis kalbomis)
naudoja 97 % Krymo gyventojų.

Maisto pramonė, mašinų (laivų, prietaisų, televizorių ir kt.) gamyba, chemijos
ir lengvoji pramonė, statybinių medžiagų gamyba. Kasama geležies rūda,
išgaunamos gamtinės dujos. Auginamos grūdinės (kukurūzai, kviečiai, miežiai,
ryžiai ir kt.) bei techninės (saulėgrąžos, tabakas, linai ir kt.) kultūros, daug
daržovių, vaisių (ypač – vynuogių). Sovietmečiu pusiausalyje buvo pradėtos Krymo
atominės elektrinės statybos, kurios, įsiterpus „žaliesiems“, buvo nutrauktos.

XIX a. caro šeima bei Rusijos kilmingieji pietinėje Krymo pakrantėje įsirengė
vasaros rezidencijas. Nuo tada Krymas tapo žinomas kaip atostogų bei poilsiavimo
vieta. Prie Juodosios jūros ilsėjosi nemažai garsių menininkų, rašytojų (pvz.,
kaip Antonas Čechovas), kurie dėl šilto ir neatšiauraus Krymo klimato netgi
apsigyveno.

Krymo pietinėje dalyje, ties Ursufu, iki šiol veikia Tarptautinis vaikų poilsio
ir sveikatingumo centras Artekas.

Pagrindiniai kurortai: Jalta, Mischoras, Alupka, Simeizas, Hurzufas, Alušta,
Feodosija, Eupatorija.



https://lt.wikipedia.org/wiki/Kauno_rajono_savivaldyb%C4%97

Kauno rajono savivaldybė – administracinis teritorinis vienetas Lietuvos
viduryje, išsidėsčiusi aplink Kauno miestą, kuriame yra rajono administracija;
pats miestas turi atskiros Kauno miesto savivaldybės statusą.

Rajoną kerta „Via Baltica“,  A1  Vilnius–Kaunas–Klaipėda  magistralės,
tarptautiniai geležinkeliai IX ir IXD. Karmėlavoje yra tarptautinis oro uostas,
netoli jo kuriama laisvoji ekonominė zona.

Pro rajoną teka Nemunas (vidurupis), Neris (žemupis), Nevėžis (žemupis), Jiesia
(žemupis), rajono vakaruose – Dubysa, tyvuliuoja Kauno marios. Telkšo 7 Kauno
rajono ežerai, 14 tvenkinių.

Didžiausi miškai: Dubravos, Padauguvos, Varluvos, Zapyškio. Retų ir egzotiškų
augalų yra Girionių parke, jame yra Pakalniškių ekologinis takas. Cinkiškėje yra
Žalgirio memorialinis parkas.

Įkurtas 1955 m. liepos 1 d. iš didžiosios dalies naikinamų Vilijampolės rajono
ir Panemunės rajono. 1957 m. šiek tiek pakeistos rajono ribos. 1961 m. Palemonas
prijungtas prie Kauno, panaikintos 4 apylinkės. 1962 m. prijungta didžioji dalis
panaikinto Vilkijos rajono ir prijungtas Jonavos rajonas; po 5 apylinkes
perduota Kėdainių, Ukmergės ir Jurbarko rajonams. 1965 m. vėl sudarius Jonavos
rajoną, jam perduota Jonava ir 4 apylinkės, dalis Kauno rajono teritorijos
prijungta prie Kėdainių, Raseinių ir Jurbarko rajonų. 1975 ir 1976 m. šiek tiek
pakeistos rajono ribos.

Vietos savivaldos pagrindų įstatymu, priimtu 1990 m. vasario 12 d., Kauno
rajonui priskirtas aukštesniosios pakopos – savivaldybės statusas. Nuo 1990 m.
kovo 24 d. renkama Kauno rajono savivaldybės taryba. 1995 m. savivaldybė
priskirta Kauno apskričiai. 2007 m. gruodžio 21 d. įkurtos Batniavos seniūnija
ir Linksmakalnio seniūnija. 2009 m. liepos 9 d. savivaldybės tarybos sprendimu
Nr. TS-291 įsteigtos 254 seniūnaitijos.

Atstovaujamoji valdžia – Kauno rajono savivaldybės taryba, vykdomoji valdžia –
Kauno rajono savivaldybės administracija.

Vilkijoje yra etninės kultūros muziejus ir amatų mokykla, Babtuose –
kraštotyros, Saliuose – spaustuvės muziejus. Prie Kačerginės įrengta „Nemuno
žiedo“ lenktynių trasa. Išlikę 19 dvarų (Raudondvaris, Babtynas), senoji
Zapyškio bažnyčia, naujas Paštuvos vienuolynas.



https://lt.wikipedia.org/wiki/Kauno_marios

Koordinatės: 54°51′10″N 24°10′02″E﻿ / ﻿54.85278°N 24.16722°E﻿ / 54.85278;
24.16722

Kauno marios – didžiausias dirbtinis vandens telkinys Lietuvoje, Nemuno slėnyje,
aukščiau Kauno hidroelektrinės užtvankos, 223,4 km nuo Nemuno žiočių. Marios ir
jų pakrantės priklauso Kauno marių regioniniam parkui.

Prie marių, netoli Rumšiškių, įkurtas Lietuvos liaudies buities muziejus. Kauno
marių apylinkės lankomos poilsiautojų – pakrantėse yra poilsiaviečių, veikia
jachtklubas.

Žemutinėje marių dalyje (~25 km, tarp užtvankos ir Strėvos žiočių) vanduo
užliejęs visą Nemuno slėnį. Čia Kauno marios plačiausios ir giliausios. Krantai
labai vingiuoti, ypač žemutinėje dalyje.

Vidutinėje atkarpoje (~22 km, tarp Strėvos žiočių ir Darsūniškio) užlieta tik
dalis slėnio; marių plotis 500-800 m, gylis 10-12 m.

Dešiniajame marių krante įrengta Kruonio hidroakumuliacinė elektrinė (vandens
lygis 109,5 m aukščiau Kauno marių lygio). Vandens lygis vasarą svyruoja 1,5 m,
prieš pavasario potvynį pažeminamas ~4 m. Kauno marios sulaiko pavasario
ledonešį, saugo Kauno miestą nuo potvynių. Darsūniškį ir Birštoną, esančius prie
Kauno marių, nuo užliejimo saugo pylimai, sausinimo kanalai, vandens
perpumpavimo stotys. Per Kauno HE užtvanką eina Kauno-Marijampolės plentas.

5 salos: dvi Dabintos (39,2 ir 2,1 ha), dvi Paukščių (4,6 ir 4,5 ha) ir sala
ties Arlaviškėmis. Į Kauno marias įteka: iš dešinės – Verknė, Sobuva, Astraga,
Lapainia, Strėva, Praviena, Karčiupis, Kruna; iš kairės – Šventupė, Žaisa.

Kauno HE pradėta statyti 1955 m., Kauno marios suformuotos 1959 m. rugpjūtį
užtvenkus Nemuną. Upės vanduo per 9 mėnesius pakilo 19,5 metro, marių užlietoje
teritorijoje iškeldintos 45 gyvenvietės (kaimai, vienkiemiai ir Rumšiškių
miestelis – visų pirma sena bažnyčia ir varpinė). Marios užliejo 0,1 proc.
Lietuvos ploto (63,5 km²), apie 20 kaimų. Ruošiant būsimųjų marių dugną buvo
iškirsti slėnyje augę miškai, sodai, žemėmis užversti sodybų šuliniai, iškeltos
kaimų kapinaitės. Birštonas ir Darsūniškis liko neužlieti dėl to, kad buvo
įrengti pylimai, sausinimo kanalai, vandens perpumpavimo stotys.

Gyvenvietės pateikiamos nuo Kauno miesto prieš Nemuno srovę. Iš viso užlietos 45
gyvenvietės.

1961 m. gegužės 16 d. LTSR AT prezidiumas taip reglamentavo gyvenviečių
pokyčius:



https://lt.wikipedia.org/wiki/Jugoslavija

Šis straipsnis – apie socialistinę valstybę, egzistavusią 1945–1992 m. Apie
1918–1945 m. egzistavusią Jugoslaviją žiūrėkite straipsnį Jugoslavijos
karalystė. Apie vėliau egzistavusią Jugoslaviją žiūrėkite straipsnį Jugoslavijos
Federacinė Respublika.

Jugoslavijos Socialistinė Federacinė Respublika (Jugoslavija) – valstybė
egzistavusi nuo 1945 m. lapkričio 29 iki 1992 metų. Europos pietryčiuose,
Balkanų pusiasalio centrinėje ir š. v. dalyje. Vakaruose priėjo prie Adrijos
jūros, š. vakaruose ribojosi su Italija, šiaurėje su Austrija ir Vengrija,
rytuose su Rumunija ir Bulgarija, pietuose su Graikija, pietvakariuose su
Albanija.

Susikūrė 1945 m. lapkričio 29 d., pakeitė iki tol gyvavusią Jugoslavijos
Demokratinę Respubliką. 1991 m. birželio 25 d. iš Jugoslavijos sudėties
pasitraukė Slovėnija ir Kroatija, 1991 m. rugsėjo 5 d. Makedonija, 1992 m.
balandžio 5 d. Bosnija ir Hercegovina. 1992 m. balandžio 28 d. žlugo
Jugoslavijos Socialistinė Federacinė Respublika, susikūrė Jugoslavijos
Federacinė Respublika.

Pagal santvarką Jugoslavija buvo socialistinė federacinė respublika. Pagal 1974
konstituciją aktyviąją rinkimo teisę turėjo piliečiai, sulaukę 18 m.
Aukščiausiasis valstybės valdžios organas buvo Skupščina, susidedanti iš 2 rūmų:
Sąjungos večės (220 delegatų, renkamų 4 metams bendruomenių skupščinų po 30 iš
kiekvienos respublikos ir po 20 iš auton. krašto) ir Respublikų ir autonominių
kraštų večės (88 delegatai, renkami respublikų ir autonominių kraštų skupščinų
po 12 iš respublikos ir po 8 iš krašto).

Kolektyvinis valstybės vadovas buvo Skupščinos prezidiumas, susidedantis iš 9
narių (8 renkamų po 1 iš kiekvienos respublikos ir autonominio krašto
skupščinos, taip pat ir Jugoslavijos komunistų sąjungos pirmininkas, kuris
galėjo būti Skupščinos išrinktas prezidiumo pirmininku ir Jugoslavijos SFR
prezidentu). Respublikų ir autonominių kraštų skupščinų pasiūlymu 1974 m.
Jugoslavijos SFR prezidentu neterminuotai išrinktas Josipas Brozas (Titas).
Prezidentas buvo ginkluotųjų pajėgų vyriausiasis vadas, Liaudies gynybos tarybos
pirmininkas. Prezidiumo nariai buvo atskaitingi juos išrinkusioms respublikos ar
krašto skupščinoms.

Kiekviena respublika ir autonominis kraštas turėjo savo konstituciją, parengtą
1974 federacijos konstitucijos pagrindu, skupščiną bei vykdomąją večę. Vietos
valdžios organai buvo bendruomenių skupščinos, susidedančios iš 3 večių:
vieningojo darbo večės (delegatus rinko darbo kolektyvai), vietinių sandraugų
večės (delegatus renko teritoriniai susivienijimai) ir visuomeninės politinės
večės (delegatus renko gyventojai iš visuomeninių politinių organizacijų
pateiktų kandidatų).



https://lt.wikipedia.org/wiki/J%C4%97zus_Kristus

Jėzus Kristus (Jėzus iš Nazareto arba tiesiog Jėzus; gimė apie 6 ar 4 m. pr. m.
e., mirė apie 30 m.) – svarbiausia asmenybė krikščionybėje. Manoma, jog Jėzus
Kristus išpildė Senojo Testamento pranašystes, kurių svarbiausia buvo jo
nukryžiavimas. Kristaus mokinių - apaštalų - misijos metu, jo pasekėjai imti
vadinti krikščionimis. Krikščionys tiki, kad Jėzaus Kristaus mirtis ir
prisikėlimas atkūrė praeityje prarastą žmogaus galimybę į amžinąjį gyvenimą.

Krikščionybėje Jėzus Kristus yra laikomas Dievo Sūnumi ir sykiu Dievu, Islame
jis laikomas pranašu, Judaizmas neigia jo sąsajas su Dievu.

Daugiausiai yra žinoma apie paskutiniuosius Jėzaus gyvenimo metus, ypač apie
paskutiniąją savaitę, iš Evangelijų.

Šiuo metu beveik visi istorikai vieningai sutaria, kad Jėzus Kristus tikrai
egzistavo ir buvo istorinė asmenybė.

„Kristus“ yra teologinis vardas, kilęs iš graikiško Χριστός (Christos), versto
iš hebrajų Mašiach (Mesijas), reiškiančio „pateptasis“.

Tikima, kad pirmoji pranašystė jau buvo duota Edeno sode, iš karto po nuopuolio.
Pradžios knyga 3 skyrius:

14 VIEŠPATS Dievas tarė žalčiui: „Kadangi tu tai padarei, esi prakeiktas tarp
visų gyvulių ir tarp visų žvėrių. Ant pilvo šliaužiosi ir dulkes ėsi visas savo
gyvenimo dienas. 15 Aš sukelsiu priešiškumą tarp tavęs ir moters, tarp tavo
ainijos ir jos ainijos; ji trupins tau galvą, o tu kirsi jai į kulną. "

Tikima, kad Kristaus (Mesijo) atėjimą pranašavo ne vienas Senojo Testamento
pranašas. Yra apie 300 pranašysčių, kurios išsipildė Jėzuje. Dar tiek pranašavo
apie antrąjį Jėzaus atėjimą, kurio krikščionys laukia ateityje.

Pakartoto Įstatymo knygoje (19sk.), kurios autoriumi tradiciškai laikomas Mozė,
gyvenęs apie 1500–1300 iki Kristaus, rašoma:

18 Išugdysiu jiems pranašą kaip tave iš jų giminių ir įdėsiu savo žodžius į
pranašo lūpas. Jis pasakys jiems visa, ką būsiu jam įsakęs. 19 Jei kas nors
neklausys žodžių, kuriuos pranašas kalbės mano vardu, aš pats pašauksiu jį už
tai atsakyti.

4 Tačiau jis prisiėmė mūsų negalias, sau užsikrovė mūsų skausmus. O mes laikėme
jį raupsuotu, Dievo nubaustu ir nuvargintu. 5 Bet jis buvo sužalotas dėl mūsų
nusižengimų, ant jo krito kirčiai už mūsų kaltes. Bausmė ant jo krito mūsų
išganymui, ir mes buvome išgydyti jo žaizdomis. 6 Visi mes pakrikome lyg avys,
kiekvienas eidamas savo keliu, o VIEŠPATS užkrovė jam mūsų visų kaltę.

Dievobaimingai merginai vardu Marija pasirodė angelas ir paskelbė apie tai, kad
ji taps nėščia iš Šventosios Dvasios ir pagimdys vaiką. Marijos vyru tapo
Juozapas, priklausęs karališkajai Dovydo giminei. Evangelijos pasakoja, kad
Juozapas sužinojęs, jog Marija nėščia, norėjo ją slapta atleisti, tačiau sapne
jam pasirodęs angelas papasakojo apie tai, kad gimsiąs vaikas yra iš Dievo.

Mesijas Jėzus gimė Betliejaus mieste, kaip pranašavo pranašas Michėjas,
Judėjoje, Erodo Didžiojo ir Romos imperatoriaus Augusto valdymo laikais. Vaikelį
pavadino Jėzumi, kaip liepė angelas. Jėzus kartu su savo tėvu buvo dailidės ir
gyveno Nazareto mieste, Galilėjoje, todėl dažnai Jis buvo vadinamas Jėzumi
Nazariečiu.

Šventasis Raštas kalba, kad Jėzus turėjo brolius Simoną, Jokūbą, Judą ir Juozapą
(jie minimi Mt.13:57). Žodis broliai čia gali reikšti ir „pusbrolius“. Vienas
jų, Jokūbas, tapo pirmuoju Jeruzalės bažnyčios vyskupu, taip pat parašęs Naujojo
Testamento Jokūbo laišką. Judas tapatinamas su Judo laiško autoriumi.

Tarnystę Jėzus pradėjo nuo to, kad pasikrikštijo pas tuometinį pranašą Joną
Krikštytoją. Tuomet, praleidęs 40 dienų pasninkaudamas dykumoje, Jėzus
apsigyveno Kafarnaume šalia Genezareto ežero. Kristus surinko 12 mokinių (Luko 6
sk.):

13 Išaušus rytui, jis pasišaukė savo mokinius ir iš jų išsirinko dvylika; juos
ir pavadino apaštalais: 14 Simoną, kurį praminė Petru, jo brolį Andriejų, Jokūbą
ir Joną, Pilypą ir Baltramiejų, 15 Matą ir Tomą, Alfiejaus sūnų Jokūbą ir
Simoną, vadinamą Uoliuoju, 16 Jokūbo sūnų Judą ir Judą Iskarijotą, vėliau tapusį
išdaviku. Po Judo išdavystės ir mirties, jį pakeitė Motiejus.

Kristaus laiku valdančioji bažnyčia (judėjai) už religine išdavystę norėjo
nužudyti Jėzų. Tačiau Kristus buvo mylimas ir turėjo daug pasekėjų. Todėl buvo
neįmanoma jį suimti dienos metu. Vienas iš Jėzaus artimiausių mokinių, Judas
Iskariotas, už 30 sidabrinių mokestį išdavė Mesiją. Yra žinoma, kad Judas buvo
Jėzaus ir Jo mokinių iždininkas.

Naktį Jėzų suėmė, išniekino ir išjuokė. Tuo tarpu jis nesipriešino ir nepratarė
nė žodžio. Išaušus rytui, vietinis valdytojas Poncijus Pilotas, norėdamas įtikti
žydams, liepė nukryžiuoti Kristų Golgotos (Kalvarijos) kalne, imperatoriaus
Tiberijaus valdymo laiku.

50 Tuomet Jėzus, dar kartą sušukęs skardžiu balsu, atidavė dvasią. 51 Ir štai
šventyklos uždanga perplyšo pusiau nuo viršaus iki apačios, ir žemė sudrebėjo,
ir uolos ėmė skeldėti. 52 Atsivėrė kapų rūsiai, ir daug užmigusių šventųjų kūnų
prisikėlė iš numirusių. 53 Išėję iš kapų po prisikėlimo, jie atėjo į šventąjį
miestą ir daug kam pasirodė. 54 Šimtininkas ir kiti su juo sergintys Jėzų,
pamatę žemės drebėjimą ir visa, kas dėjosi, labai išsigando ir sakė: „Tikrai
šitas buvo Dievo Sūnus!“ (Mato 27:50-54)

Po trijų dienų kai buvo palaidotas, Kristus, kaip ir žadėjo būdamas gyvas, –
prisikėlė. Evangelistas Matas tai aprašo taip:

1 Po šabo, auštant pirmajai savaitės dienai, Marija Magdalietė ir kita Marija
ėjo aplankyti kapo. 2 Staiga smarkiai sudrebėjo žemė: Viešpaties angelas nužengė
iš dangaus, nurito šalin akmenį ir atsisėdo ant jo. 3 Jo išvaizda buvo it žaibo,
o drabužiai balti kaip sniegas. 4 Išsigandę jo, sargybiniai sudrebėjo ir pastiro
lyg negyvi. 5 O angelas tarė moterims: „Jūs nebijokite! Aš žinau, kad ieškote
Jėzaus, kuris buvo nukryžiuotas. 6 Jo čia nebėra, jis prisikėlė, kaip buvo
sakęs. Įeikite, apžiūrėkite vietą, kur jo gulėta. 7 Ir skubiai duokite žinią jo
mokiniams: 'Jis prisikėlė iš numirusių ir eina pirma jūsų į Galilėją; tenai jį
ir pamatysite'. Štai aš jums tai paskelbiau“. 8 Jos greitomis paliko kapą,
apimtos išgąsčio ir didelio džiaugsmo, ir bėgo pranešti mokiniams. 9 Ir štai
priešais pasirodė Jėzus ir tarė: „Sveikos!“ Jos prisiartino ir, puolusios žemėn,
apkabino jo kojas. 10 Jėzus joms pasakė: „Nebijokite! Eikite ir pasakykite mano
broliams, kad keliautų į Galilėją; ten jie mane pamatys“. (Mato 28: 1-10)

14 Galop pasirodė visiems Vienuolikai, kai jie sėdėjo už stalo; priekaištavo
jiems už netikėjimą ir širdies kietumą, kad netikėjo tais, kurie buvo matę jį
prisikėlusį. 15 Ir jis tarė jiems: „Eikite į visą pasaulį ir skelbkite
Evangeliją visai kūrinijai. 16 Kas įtikės ir pasikrikštys, bus išgelbėtas, o kas
netikės, bus pasmerktas. 17 Kurie įtikės, tuos lydės ženklai: mano vardu jie
išvarinės demonus, kalbės naujomis kalbomis, 18 ims plikomis rankomis gyvates
ir, jei išgertų mirštamų nuodų, jiems nepakenks. Jie dės rankas ant ligonių, ir
tie pasveiks“. 19 Baigęs jiems kalbėti, Viešpats Jėzus buvo paimtas į dangų ir
atsisėdo Dievo dešinėje. (Morkaus 16: 14-19)

Dauguma šiuolaikinių istorikų mano, jog Jėzaus istorija gana ilgą laiką buvo
perduodama iš lūpų į lūpas ir buvo pirmąkart užrašyta tik praėjus
keliasdešimčiai metų nuo nukryžiavimo. Seniausias žinomas Jėzaus paminėjimas yra
pirmojo amžiaus vidurio apaštalo Pauliaus laiškai, tačiau Paulius rašo Jėzų
tematęs vizijose.

Daugelis Evangelijos tekstų (pagal Matą, Morkų ir Luką) panašumų duoda pagrindą
spėjimams, kad atskiras pastraipas jie nurašinėjo vienas nuo kito, kartais
papildydami ar pataisydami. Tačiau kartais spėjama buvus senesnį, neišlikusį
dokumentą, kurį žinojo visų trijų Evangelijų autoriai.

Vardas Chrestos tais laikais buvo ypač paplitęs tarp vergų ir atleistinių,
senovės Romos antkapių užrašuose jis rastas aštuoniasdešimt kartų.

XVIII amžiuje atsirado istorikų, bandžiusių abejoti Jėzaus Kristaus asmenybės
istoriškumu, jie sukūrė vadinamą „Kristaus mito teoriją“. Jos tikslas buvo
lyginamosios mitologijos metodais įrodyti, jog nemaža dalis istorijų apie Jėzaus
gyvenimą yra nukopijuotos iš įvairių to istorinio periodo pasakų ir sakmių, kas
kelia nepasitikėjimą šaltinių istoriškumu.

Šiuo metu mito teorijos pasekėjai mokslinėje bendruomenėje sudaro neženklią
mažumą ir jų pažiūros nėra pripažįstamos plačiojoje akademinėje bendruomenėje.



https://lt.wikipedia.org/wiki/Ignalinos_rajono_savivaldyb%C4%97

Ignalinos rajono savivaldybė – administracinis teritorinis vienetas rytų
Lietuvoje, Utenos apskrityje, pasienyje su Baltarusija. Centras – Ignalina.

Ignalinos rajono plotas – 1447 km², tai sudaro 20,8 % Utenos apskrities
teritorijos (antras pagal dydį), žemės ūkio paskirties žemė sudaro 52,3 %,
miškai – 33,7 %, pelkės – 10,9 %, vandens telkiniai – 7,7 % viso ploto.

Rajone yra aukštų kalvų, tarp kurių aukščiausos – Nevaišių kalnas (288 m) ir
Būdakalnis (285 m), taip pat yra žymi kalva Ladakalnis, nuo kurios atsiveria
panorama į ežerus. Teka Dysna ir jos intakas Birvėta, eina Dysnos, Žeimenos ir
Šventosios vandenskyra. Telkšo 203 ežerai (žr. Ignalinos rajono ežerai,
didžiausi – Dysnai, Dringis, Dūkštas, Apvardai, Lūšiai, Baluošas), 1 tvenkinys.
Didžiausias miškas – Ažvinčių giria.

Rajonas sudarytas 1950 m. birželio 20 d. iš buvusios Švenčionių apskrities 44
apylinkių. 1950–1953 m. rajonas priklausė Vilniaus sričiai. 1957 m. šiek tiek
pakeistos ribos. 1959 m. prijungta panaikinto Dūkšto rajono 12 apylinkių ir
Dūkštas, 1962 m. – Švenčionių rajono 2 apylinkės. 1975 m. vėl šiek tiek
pakeistos ribos. 1977 m. įkurta Sniečkaus miesto tipo gyvenvietė.

1995 m. įsteigta Ignalinos rajono savivaldybė. 2003 m. dalis teritorijos
(šiaurinė Rimšės seniūnijos dalis) perduota Visagino savivaldybei. 2009 m.
sausio 28 d. savivaldybės tarybos sprendimu Nr. T-396 įsteigtos 47
seniūnaitijos.

Savivaldybės atstovaujamoji valdžia – Ignalinos rajono savivaldybės taryba,
vykdomoji valdžia – Ignalinos rajono savivaldybės administracija.



https://lt.wikipedia.org/wiki/Frankfurtas_prie_Maino

Frankfurtas prie Maino – penktasis pagal dydį miestas Vokietijoje. Miestas yra
Heseno žemėje, prie Maino upės ir yra Europos centrinio banko būstinė bei
Vokietijos finansų centras. Antrasis pagal dydį Europos oro uostas, Gėtės
universitetas, viena didžiausių pasaulyje Frankfurto mugė.

Dauguma Frankfurte gyvenančių imigrantų yra iš Turkijos, būvusių Jugoslavijos
šalių ar Italijos. Frankfurte gyvena apie 175 skirtingų tautybių žmonių.
Populiacija – 732 688 žmonės (2015 m. duomenys). Dienos metu jame būna daugiau
nei 1 000 000 žmonių, kadangi daug jų suvažiuoja iš aplinkinių miestelių darbui.
Gyventojų tankumas yra 2 611 žmonių/km².

Ilgą laiką Frankfurte vyravo protestantai. Tačiau, XIX amžiuje mieste apsigyveno
daug katalikų. Dabar apie 45 % gyventojų yra protestantai, o katalikai sudaro
37 %. Kitų religijų išpažinėjai sudaro 18 % – tai musulmonai ir žydai.
Frankfurte yra pirma pagal dydį bendruomenė Vokietijoje po Berlyno.

Frankfurto plotas yra 248,31 km². Miestas išsidėstęs abiejose Maino upės pusėse.
Pietinėje miesto dalyje yra Frankfurto miesto miškas. Tai didžiausias
Vokietijoje miškas, esantis mieste.

Mieste 1974 m. vyko X pasaulio futbolo čempionatas, 1988 m. – VIII Europos
futbolo čempionatas, o 2006 m. – XVIII pasaulio futbolo čempionatas. Žymiausi
futbolo klubai:



https://lt.wikipedia.org/wiki/Dz%C5%ABkija

Dzūkija, kitaip Dainava, Pietų Aukštaitija – vienas iš 5 (etninės) Lietuvos
etnokultūrinių regionų. Lietuvos Respublikai priklausančios Dzūkijos dalies
autochtonai yra vad. dzūkai, kalbantys daugiausia lietuvių kalbos aukštaičių
tarmės pietų aukštaičių, arba vad. „vakarinių dzūkų“/„dzūkų trakiškių“ patarme.
Pietinė, priklausanti Baltarusijai ir Lenkijai Dzūkijos dalis XIX-XX a. buvo iš
esmės polonizuota, todėl daugumą jos gyventojų sudaro lenkai ir baltarusiai.

Anot kalbininkų, Dzūkijos vardas kilo iš kt. etnokultūrinių regionų lietuvių
viso pietrytinio etnolingvistinės Lietuvos pakraščio (=XX a. 3-7 dešimtmečių
lietuvių tarmių kartoschemų „dzūkų tarmės“ arealo) gyventojams XVIII ar XIX a.
duotos pravardės, pašiepiančios vietos šnektoms itin būdingą dzūkavimo reiškinį;
literatūroje terminas Dzūkija vartojamas nuo XIX a., o pačių dzūkų kalboje (kaip
dzūkų savivardis) – tik nuo XX a.

Lietuvoje Dzūkijos etnokultūrinis regionas dažnai įvardijamas ir „istorizuotu“
(rašytojo Vinco Krėvės kūrinių išpopuliarintu) Dainavos terminu, – nepaisant to,
kad XIII–XVI a. istorijos šaltiniai liudija pastarąjį terminą viduramžių
lietuviams tereiškus jotvingių kraštą, o archeologijos, toponimikos,
etnografijos ir kt. mokslinių disciplinų duomenys rodo, kad nuo VI–VII a. šios
genties atstovų gyventa tik dab. (lingvistinės) Dzūkijos pietvakariuose, t. y.
Seinų, Lazdijų, Druskininkų ir iš dalies Merkinės bei Marcinkonių apylinkėse.

Dabar Dzūkija dažniausiai suvokiama kaip pietų aukštaičių patarmės arealas, t.
y. kaip buv. Trakų kunigaikštystės (siaurąja prasme, t. y. be Gardino ir
Žemaičių kunigaikštysčių), kurią tikriausiai jau XIII a. ribojo Nemuno, Neries,
Vokės bei Merkio slėniai, ir buv. Gardino kunigaikštystės šiaurinės dalies
teritorija; kita vertus pastaruoju metu bandoma gaivinti ir senąją
dialektologinę, t. y. nuo Seinų iki Daugpilio besidriekiančios [1] „Dzūkijos“
sampratą.

Istorinė (gyvavusi iki XIX a. vidurio) Dzūkija apima Varėnos rajoną, Alytaus
rajoną, Alytaus savivaldybę, beveik visą Kaišiadorių rajoną, rytinę Prienų
rajono dalį, Trakų rajoną, vakarinę Šalčininkų rajono dalį, Lazdijų rajoną,
Elektrėnų savivaldybę, taip pat dalį dab. Lenkijos Palenkės vaivadijos (bet ne
Suvalkai 1, Seinai, Punskas) ir dalį dab. Baltarusijos Gardino srities
(Gardinas, Ščiutinas, Rodūnia, Lyda ir kt.). Rytuose ir šiaurės rytuose Dzūkija
ribojasi su (Rytų) Aukštaitija, vakaruose – su Suvalkija.

Didžiąją Dzūkijos dalį užima miškai (Gudų giria ir. kt.),– todėl rečiausiai
gyvenamose krašto dalyse gyventojų tankumas yra mažesnis nei 10 žm./km². Be
didžiulių miškų, regione dar yra didžiausia Lietuvos Respublikos teritorijoje
pelkė – Čepkelių raistas. Didžiausios Dzūkijos upės yra Nemunas, Neris, Merkys,
Juodoji Ančia, Ūla, Katra, Ditva ir Strėva.

Didžiausi istorinės Dzūkijos miestai yra Gardinas, Lyda, Suvalkai (nors jis
priskiriamas Suvalkijai 1) ir Alytus,– pastarasis dažnai pavadinamas „Dzūkijos
sostine“, bet dab. Dzūkijos istorinio prototipo (iki 1413 m. gyvavusios Trakų
kunigaikštystės) politinio centro funkcijas visuomet atlikdavo kita gyvenvietė
(iš pradžių – tikriausiai Merkinė, kuri bent iki XV a. buvo pusę Trakų
kunigaikštystės apėmusios Merkinės žemės centras, nuo XIII a. pab. (?) – Senieji
Trakai, nuo XIV a. 8 dešimtmečio – Trakai).

Iš penkių Lietuvos nacionalinių parkų du yra Dzūkijoje: 1991 m. į rytus nuo
Varėnos esančioje teritorijoje įsteigtas Dzūkijos nacionalinis parkas, o 1992 m.
Trakuose ir jų apylinkėse ėmė veikti Trakų istorinis nacionalinis parkas.



https://lt.wikipedia.org/wiki/Dragon_Ball

Dragon Ball (jap. ドラゴンボール = Doragon Bōru, liet. Drakonų kova) – japonų manga
komiksai, parašyti ir įliustruoti Akiros Torijamos. Jie buvo serializuoti
žurnale „Weekly Shōnen Jump“ nuo 1984 iki 1995 m., vėliau leidykla „Shueisha“
519 skyrių surinko į 42 tomus (jap. 単行本 = tankōbon).

Akirą Torijamą sukurti „Dragon Ball“ įkvėpė klasikinis kinų romanas „Kelionė į
vakarus“ (kin. 西遊記, pinyin: Xīyóujì). Serialas pasakoja apie pagrindinio veikėjo
Son Goko nuotykius nuo ankstyvos vaikystės iki brandaus amžiaus. Istorija
pasakoja, kaip Son Gokas mokosi kovos menų ir stengiasi surinkti septynis
drakono rutulius, kurie iškviečia norus pildantį drakoną. Savo kelionės eigoje
Gokas susiranda keletą draugų ir kaunasi su įvairiausiais priešais, kurių
dauguma, taip pat kaip ir Gokas, siekia surinkti drakono rutulius, kad galėtų
išpildyti savo piktus kėslus. Seriale vyrauja draugystės, konkurencijos,
praradimų bei pergalės troškimo temos.

„Toei Animation“ 42 tomus adaptavo į 2 dalių („Dragon Ball“, „Dragon Ball Z“)
anime serialą. Be to, „Toei“ dar išleido 19 animuotų filmų ir 3 specialias TV
serijas, taip pat ir serialo tęsinį – „Dragon Ball GT“. 2009 m. „Toei“ pradėjo
retransliuoti „Dragon Ball Z“, pakeisdami pavadinimą į „Dragon Ball Kai“ ir
paspartindami serialo siužeto plėtojimąsi. 2015 m. liepos 5 d. eteryje pasirodė
naujas serialas pavadinimu „Dragon Ball Super“. Keletas kompanijų išleido
susijusios įvairaus asortimento produkcijos, kaip antai vaidybinius filmus,
kolekcionuojamų kortų žaidimus, veikėjų figūrėles, garso takelių įrašus ir
videožaidimus.

Nuo pat pasirodymo, „Dragon Ball“ tapo vienu mėgstamiausių mangų tuo metu
Japonijoje ir Šiaurės Amerikoje. 2006 m. pelnė 12-tą vietą iš visų laikų
geriausių anime. 2007 m. Japonijoje jau buvo parduota virš 156 mln. tomų ir 230
mln. kopijų užsienyje. „Dragon Ball“ manga yra antra pagal perkamumą manga
istorijoje.

Kritikai negaili liaupsių manga dailininkui, giria stiprius veikėjų charakterius
bei istorijos humorą. Tokie sėkmingų manga kūrėjai, kaip Eičiro Oda („One
Piece“), Masaši Kišimoto („Naruto“), Titė Kubo („Bleach“), Hiro Mašima („Rave
Master“, „Fairy Tail“), Makoto Raiku („Zatch Bell“) ir Jošijo Savai („Bobobo-bo
Bo-bobo“) „Dragon Ball“ vadina įkvėpimu jų pačių ne mažiau populiariems
kūriniams. Anime, o ypač „Dragon Ball Z“ pripažįstamas, kaip vienas labiausiai
japonų animaciją vakaruose išpopuliarinęs anime.

Iš esmės „Dragon Ball“ istorija remiasi pagrindiniais „Weekly Shōnen Jump“
filosofijos principais: „Draugystė, kova ir pergalė“. Serialui keičiantis iš
švelnaus, mielo ir komedinio į rimtesnį veiksmo serialą pagrindiniai veikėjai
buvo įtraukti į nesibaigiantį kovų, pergalių, pralaimėjimų ir tobulėjimo ciklą.
Veikėjai pasinaudodami magiškais prietaisais pasiekia gyvenimą po mirties ir
toliau treniruojasi bei tobulėja, kad įveiktų savo priešus.

Nenorėdamas, kad jo kūrinį lemtų vakarietiška kultūra, Akira Torijama „Dragon
Ball“ kūrė remdamasis klasikiniu kinų romanu „Kelionė į vakarus“, taip pat
perkūrė vieną pirmųjų savo manga darbų „Dragon Boy“. Pastarasis kūrinys sujungė
ketverius metus sėkmingai leistos mangos „Dr. Slump“ komedinį stilių su labiau
veiksmu paremta istorija, norėdamas pagerbti gerai žinomą kung fu kovos menų
specialistą Jackie Chan. Torijama teigia, kad jo tikslas kuriant „Dragon Ball“
buvo papasakoti „prieštaringą ir neįprastą“ istoriją.

Pagal pirminę idėją Gokas ir Pikolas buvo žemiečiai. Sugalvojus į istoriją
įtraukti Dievą ir tarpplanetines kovas, Gokas ir Pikolas buvo priskirti
ateiviams iš kitų planetų. Torijamai nepatiko piešti „silpnų moterų“, todėl jis
sukūrė tokias moteris, kurios jo manimu buvo ne tik „gražios ir seksualios“ bet
ir „stiprios“. Prieštaraudamas nusistovėjusiems šablonams, kad stipriausias
veikėjas turėtų būti ir fiziškai didžiausias, Torijama daugumą „Dragon Ball“
stipriausių veikėjų piešė smulkaus sudėjimo, įskaitant ir pagrindinį veikėją
Goką.

Iš pradžių kovos technikos buvo neįvardintos, bet serialo redaktorius nusprendė,
kad būtų geriau joms suteikti pavadinimus. Visoms technikoms pavadinimus
sugalvojo pats Torijama, išskyrus Kamehameha, kuriai pavadinimą davė jo žmona,
kai autorius negalėjo apsispręsti, kaip pavadinti šią ataką. Kurdamas
įsivaizduojamą pasaulį Torijama nusprendė naudotis tik savo fantazija, vengiant
nuorodų į populiariąją kultūrą. Nepaisant to, sala, kurioje vyko pasaulio kovos
menų turnyras sukurta pagal Balį. Piešiant kovos scenas mangoje Torijama
veikėjus nukeldavo į negyvenamas vietas, norėdamas išvengti sudėtingo griūvančių
pastatų piešimo. Tam, kad istorija vystytųsi greičiau, jis daugumai kovotojų
suteikė gebėjimą skraidyti ir jie galėtų daug greičiau ir patogiau nukeliauti į
toli esančias vietas. Dėl tos pačios priežasties Gokui buvo suteikta galimybė
išmokti teleportacijos.

Išleidus pirmuosius mangos epizodus, skaitytojams Gokas pasirodė per daug
supaprastintas, todėl jo išvaizda buvo pakeista. Buvo pridėti nauji veikėjai
(Krilinas ir Džinas Vėžlys) ir kovos menų turnyras tam, kad mangą labiau susieti
su dvikovomis. Torijama, žinodamas, kad skaitytojai tikėsis, jog Gokas laimės
kovos menų turnyrą, tyčia pakreipė istoriją taip, kad Gokas pralaimėtų pirmus du
turnyrus, bet ir toliau siektų tapti nugalėtoju ir didvyriu. Po Celo mirties
Goko sūnus Son Gohanas turėjo tapti pagrindiniu istorijos veikėju, bet
persigalvojo, nes anot jo, šis veikėjas nebuvo sutvertas šiai rolei.

Kurdamas Raudonojo Kaspino armiją Torijama rėmėsi videožaidimu „Spartan X“,
kuriame priešai atsirasdavo labai netikėtai. Po antrojo kovos menų turnyro
Torijama norėjo sukurti veikėjams priešininką, kuris būtų tikras „blogiukas“.
Pagrindiniu antagonistu tapus Pikolui, autorius užsiminė, kad Pikolas ir jo
sūnus tapo jo mėgstamiausiais veikėjais. Įvardinus Goką stipriausiu kovotoju
žemėje, Torijama nusprendė, kad blogiečiai žemę galėtų puldinėti iš kosmoso.
Pamatęs, kad sunku susitvarkyti su vis didėjančiu blogiečių skaičiumi, jis
nusprendė sukurti Ginio pajėgas tam, kad labiau subalansuotų pasakojimą. Šiame
istorijos etape Torijama skyrė šiek tiek mažiau dėmesio piešimui,
supaprastindavo linijas ir taip kartais padarydamas daiktus ar veikėjus „per
daug kvadratinius“. Jam sunkiai sekėsi nuspręsti, kokias spalvas priskirti
veikėjams, tad to pasekoje, kai kurių veikėjų spalvas, pats to nenorėdamas,
pakeisdavo istorijos viduryje. Vėliau autorius pripažino, kad jis neplanavo visų
istorijos detalių, todėl, istorijos bėgyje vis atsirasdavo keistų sutapimų ar
neatitikimų.

Parašyta bei iliustruota Akira Torijamos, „Dragon Ball“ buvo pirma išleista
manga antologijoje „Weekly Shōnen Jump“ 1984 m. gruodžio 3 d. Manga baigėsi 1995
m. birželio 5 d., kai Torijama pavargo ir nusprendė padaryti pertrauką.
Leidyklos „Shueisha“ 519 individualių skyrių buvo išleisti 42-juose tomuose
(tankōbon) nuo 1985 m. lapkričio 10 d. iki 1995 m. rugpjūčio 4 d. 2002 m. manga
buvo pakartotinai išleista 34 tomuose (kanzenban), kuriuose buvo šiek tiek
pakeista pabaiga, nauji viršeliai ir spalvotos iliustracijos. 2013 m. vasario
mėnesio „V Jump“ leidimas, kuris buvo išleistas 2012 m. gruodį, paskelbė, kad
kai kurios manga dalys bus pilnai nuspalvintos ir pakartotinai išleistos 2013 m.
Trys tomai, apimantys „Sajanų sagą“ (kuri prasideda nuo 195-ojo skyriaus
originaliame leidime) buvo išleisti 2013 m. vasario 4 d., o penki tomai,
apimantys „Fryzo sagą“ buvo išleisti 2013 m. balandžio 4 d.

„Dragon Ball“ manga buvo išleista anglų kalba Šiaurės Amerikoje „Viz Media“
kompanijos, kuri išleido visus 42 tomus. Nuo 17 iki 42 tomų buvo išleista
pavadinimu „Dragon Ball Z“, mėgdžiojant anime, kuris buvo sukurtas pagal šiuos
tomus, siekiant nesupainioti potencialių skaitytojų. Ilgainiui buvo išleistos
abi manga mėnesinių komiksų knygelių formatu, pradedant 1998 m., ir vėliau jos
buvo išleistos grafinių romanų formatu. „Dragon Ball“ mėnesinio leidimo metu,
„Viz“ pradėjo šią mangą cenzūruoti dėl tėvų nusiskundimų. 2001 m., dėl fanų
peticijos, surinkusios virš 10 000 parašų, jie paskelbė, kad manga nebebus
cenzūruojama. Vietoj cenzūravimo manga buvo pradėta leisti skaitytojams nuo 13
m. amžiaus, bei pirmi trys grafiniai romanai buvo iš naujo atspausdinti ir
išleisti be cenzūros. „Dragon Ball Z“ 1-226 skyriai buvo išleisti mėnesiniam
žurnale „Shōnen Jump“ nuo pačio pirmo numerio nuo 2003 m. sausio iki 2005 m.
balandžio. Vėliau abiejų leidimų pirmieji 10 tomų buvo pakartotinai išleisti
2003 m. nuo kovo iki gegužės po „Shonen Jump“ atspaudu. „Dragon Ball“ buvo
baigtas leisti 2004 m. rugpjūčio 4 d., o „Dragon Ball Z“ – 2006 m. birželio 6 d.
Tačiau išleidžiant paskutinius „Dragon Ball Z“ tomus kompanija pradėjo vėl
cenzūruoti šią mangą, pakeisdami visus šautuvų skleidžiamus garsus į „zap“ ir
pakeisdami kai kurias seksualines užuominas. 2008 m. birželį, „Viz“ pradėjo vėl
leisti abi mangas wideban formatu pavadinimu „Viz Big Edition“, kuriame trys
individualūs tomai buvo sujungti į vieną didesnį tomą. Šie leidiniai yra
aukštesnės kokybės popieriaus ir turi keletą pirmojo „Weekly Shōnen Jump“
leidimo spalvotų puslapių, tačiau jie taip pat cenzūruoti kitaip negu 2003 m.
leidimai. 2008 m. lapkričio 3 d., pirmieji abiejų mangų tomai buvo pakartotinai
išleisti kietais viršeliais kaip „Collector’s Editions“. 2013 m. vasarį pradėta
leisti nauja, pilnai spalvinta mangos versija, pradedant 195-uoju skyriumi,
skaitmeninėje antologijoje „Weekly Shōnen Jump“. 2013 m. vasarą „Viz“ pradės
leisti naujus tomus, panašius į „Viz Big Edition“ (taip pat sudarytus iš trijų
ankstesnio leidimo tomų).

Torijama taip pat sukūrė trumpą mangos seriją „Neko Majin“, kuri pavirto į
„Dragon Ball“ parodiją. Pradėta leisti 1999 m. rugpjūtį, aštuonių skyrių serija
buvo sporadiškai išleista „Weekly Shōnen Jump“ ir „Monthly Shōnen Jump“ kol buvo
užbaigta 2005 m. Šie skyriai buvo sujungti į vieną kanzenban tomą, kad išleisti
2005 m. balandžio 4 d. 2006 m. Torijama ir „One Piece“ autorius Eiichiro Oda
kartu sukūrė vieno skyriaus jungtą „One Piece“ ir „Dragon Ball“ mangą,
pavadinimu „Cross Epoch“. Šis skyrius buvo išleistas 2006 m. gruodžio 25 d.
„Weekly Shōnen Jump“ leidime. Anglų kalba ši manga buvo išleista 2011 m.
balandžio mėn. „Shōnen Jump“ leidime.

„Dragon Ball: Yo! Son Goku and His Friends Return!!“ manga adaptacija,
iliustruota Naho Ōishi, buvo išleista „V Jump“ 2009 m. kovo 21 d. ir balandžio
21 d.

Originalia istorija paremta manga pavadinimu „Dragon Ball SD“, taip pat sukurta
Naho Ōishi buvo išleista Shueisha „Super Strong Jump“ žurnale, pradedant 2010 m.
gruodį. Antras numeris buvo išleistas 2011 m. balandį. Ši manga yra kondensuota
Son Goko nuotykių istorija iš jo vaikystės, kurios daug detalių buvo pakeista.

„Dragon Ball: Episode of Bardock“ yra trijų skyrių manga, irgi sukurta Naho
Ōishi, kuri buvo buvo išleista mėnesiniame žurnale „V Jump“ nuo 2011 m.
rugpjūčio iki spalio mėn. Ši manga yra 1990 m. televizijai sukurto filmo
„Bardock – The Father of Goku“ tęsinys su kai kurių esminių detalių pakeitimais.
Šios mangos istorija yra apie Bardoką, Son Goko tėvą bei tai, koks būtų
pasaulis, jei Fryzas jo nebūtų nužudęs, o jis būtų kovojęs prieš Fryzą kaip
super sajanas. Tai, kad Bardokas šioje mangoje vaizduojamas kaip super sajanas
yra paremta „Dragon Ball Heroes“ kolekcionuojamų kortų žaidimo korta, kurioje
jis taip pat šitaip vaizduojamas.

„Toei Animation“ sukūrė anime serialą paremtą originaliais mangos skyriais, taip
pat pavadintą „Dragon Ball“. Šis serialas pradėtas rodyti Japonijoje, per Fuji
Television televizijos kanalą, 1986 m. vasario 26 d. ir buvo rodomas iki 1989 m.
balandžio 12 d., iš viso trukęs 153 serijas.

1995 m. „Funimation Entertainment“ gavo licenziją platinti „Dragon Ball“, taip
pat ir jo tęsinį „Dragon Ball Z“ JAV. „Funimation“ sudarė sutartį su „BLT
Productions“, kad sukurtų anglišką įgarsinimą pirmajam anime serialui jų
dubliavimo studija Kanadoje. Trylika serijų buvo parodyta 1995 m. rudenį, tada
„Funimation“ projektą atšaukė dėl žemų reitingų ir nusprendė nukreipti dėmesį į
kur kas daugiau veiksmo turintį „Dragon Ball Z“. „Vidmark Entertainment“ (vėliau
žinoma kaip „Trimark Pictures“) nusipirko įrašų platinimo teises šioms
dubliuotoms serijoms kažkiek laiko po to. 2001 m. kovo mėnesį, po „Dragon Ball
Z“ sėkmės Cartoon Network kanale, „Funimation“ paskelbė „Dragon Ball“ sugrįžtant
į JAV televiziją su nauju anglišku įgarsinimu, sukurtu jų pačių įgarsinimo
studijoje Teksase. Taip pat šios serijos buvo šiek tiek mažiau pakeistos bei
turėjo originalų japonišką garso takelį (priešingai nei šio serialo du
tęsiniai). Iš naujo dubliuotos serijos buvo rodomos per Cartoon Network nuo 2001
m. rugpjūčio 20 d. iki 2003 m. gruodžio 1d. „Funimation“ taip pat rodė šį
serialą per Colours TV ir jų pačių Funimation Channel kanalą nuo 2006 m.

„Funimation“ pradėjo leisti savo pačių įgarsinimą į Regiono 1 DVD rinkinius 2003
m. kovo mėnesį. Kiekvienas rinkinys, apimantis pilną serialo sagą, turėjo
anglišką įgarsinimą ir originalų japonišką įgarsinimą su neprivalomais
angliškais subtitrais. Tačiau jie negalėjo išleisti pirmųjų trylikos serijų tuo
metu, kadangi „Lionsgate Entertainment“ tuo metu laikė platinimo teises
originaliam tų serijų įgarsinimui, kuriuos jie perėmė iš „Trimark“ kai jie
išsiskirstė. Kai „Lionsgate“ licenzija pirmosioms 13 serijų nustojo galioti 2009
m., „Funimation“ pakartotinai išleido pilną „Dragon Ball“ serialą DVD formatu
penkiuose individualiuose rinkiniuose nuo 2009 m. rugsėjo 15 d. iki 2010 m.
liepos 27 d.

Lietuvoje „Dragon Ball“ buvo rodomas pavadinimu „Drakonų kova“ per LNK kanalą
nuo 2001 m. sausio 1 d. iki 2002 m. sausio 1 d.

Pasibaigus „Dragon Ball“, „Toei Animation“ greitai išleido antrą anime serialą,
„Dragon Ball Z“ (ドラゴンボールZ(ゼット Doragon Bōru Zetto, paprastai trumpinamas kaip
DBZ). Prasidėjęs keleri metai po pirmojo serialo veiksmo, „Dragon Ball Z“ yra
adaptuotas iš paskutinių 26-ių manga tomų, leistų „Weekly Shōnen Jump“ 1989–1995
m. Pirmą kartą šis serialas buvo parodytas Japonijoje per Fuji Television 1989
m. balandžio 26 d., perėmęs pirmojo serialo laiką televizijoje ir buvo rodomas
291 serijas, kol pasibaigė 1996 m. sausio 31 d.

Nepasisekus „Dragon Ball“ 1995 m. įgarsinimui, „Funimation“ pradėjo dirbti prie
„Dragon Ball Z“ leidimo anglų kalba. Jie bendradarbiavo su „Saban Entertainment“
norint finansuoti ir platinti šį serialą po televiziją, paskyrė įrašų platinimą
„Pioneer Entertainment USA“ (vėliau žinomam kaip „Geneon Entertainment USA“),
sudarė sutartį su „Ocean Productions“, kad įgarsinti šį anime anglų kalba, ir
pasamdė Shuki Levy, kad jis sukurtų alternatyvų garso takelį. Ši „Dragon Ball Z“
versija buvo smarkiai pakeista, lokalizuota ir patrumpinta; pirmos 67 serijos
pamažintos iki 53. Serialo premjera JAV įvyko 1996 m. rugsejo 13 d., bet vargo
susirasti didesnę auditoriją visą tą laiką, kurį jis buvo rodomas, todėl buvo
atšauktas po dviejų sezonų. Tačiau 1998 m. rugpjūčio 31 d. šios atšauktos ir
dubliuotos serijos buvo pradėtos rodyti per Cartoon Network programinį bloką
Toonami, kuriame jos sulaukė kur kas didesnio dėmesio. Su šia nauja sėkme,
„Funimation“ tęsė serialo gamybą patys, šįsyk su kur kas mažiau pokyčių dėl
mažiau kabelinės televizijos apribojimų. Vis dėlto „Funimation“ nebegalėjo
įpirkti nei „Ocean“ įgarsintojų, nei Shuki Levy muzikos be „Saban“ finansavimo,
todėl jie sukūrė savo pačių įgarsinimo studiją ir pasamdė savo dubliuotojus, bei
naują garso takelį sukomponuotą Bruce Faulconer. „Dragon Ball Z“ dabar buvo
pilnai gaminamas JAV, ir naujo įgarsinimo serialas buvo pradėtas rodyti per
Cartoon Network nuo 1999 m. rugsėjo 13 d. iki 2003 m. balandžio 7 d. 2004 m.,
„Geneon“ platinimo teisės pirmoms 53/67 „Dragon Ball Z“ serijoms nustojo
galioti, kas leido „Funimation“ iš naujo įgarsinti šias serijas savo studijoje
bei parodyti išimtą turinį. Šios iš naujo dubliuotos serijos buvo rodomos per
Cartoon Network 2005 m. vasarą.

2006 m. „Funimation“ perdarė serijas į 16:9 plačiaekranį formatą ir pradėjo
leisti jas Regione 1 DVD formatu devyniuose individualiuose rinkiniuose, kurių
pats pirmas buvo išleistas 2007 m. vasario 6 d., o paskutinis – 2009 m. gegužės
19 d. Šie rinkiniai buvo įsidėmėtini dėl to, kad juos buvo galima žiūrėti su
„Funimation“ dubliavimu ir originaliu japonišku garso takeliu, ko ankstesniuose
leidimuose nebuvo įmanoma daryti. Tarp kitų pasirinkimų buvo galima žiūrėti su
„Funimation“ įgarsinimu ir nauju Bruce Faulconer garso takeliu, ir žiūrėti su
originaliu japonišku įgarsinimu, japonišku garso takeliu ir angliškais
subtitrais. 2009 m. liepą „Funimation“ paskelbė, kad jie pakartotinai išleis
„Dragon Ball Z“ septynių komplektų DVD rinkinyje pavadintame „Dragon Boxes“.
Pirmasis rinkinys buvo išleistas 2009 m. lapkričio 10 d., o paskutinis – 2011 m.
spalio 11 d. Priešingai nei sezonų rinkiniai, „Funimation“ „Dragon Boxes“
platinamas 4:3 formato serialas.

2011 m. liepos mėnesį, Funimation paskelbė planus išleisti „Dragon Ball Z“
Blu-ray formatu, ir pats pirmas komplektas buvo išleistas 2011 m. lapkričio 18d.
Tačiau, išleidus antrą komplektą, „Funimation“ sulaikė likusių Blu-ray leidimų
produkciją.

Išleista „Toei Animation“, „Dragon Ball GT“ (jap. ドラゴンボールGT(ジーティー = Doragon Bōru
Jī Tī) premjera įvyko per Fuji TV kanalą 1996 m. vasario 2 d. ir tesėsi iki 1997
m. lapkričio 19 d. Kitaip nei praeitos serijos, ši neparemta originalia „Dragon
Ball“ manga. Parodyta 64 epizodai.

Po sėkmingo „Dragon Ball“ ir „Dragon Ball Z“ Cartoon Network kanalu,
„Funimation“ nusipirko licenziją rodyti ir „Dragon Ball GT“. „Funimation“
studijos dubliuoti „Dragon Ball GT“ epizodai pasirodė per Cartoon Network 2003
m. lapkričio 13 ir rodyti iki 2005 m. balandžio 16 d. Televizijos transliuotojai
praleido pirmus 16 epizodų ir vietoj to „Funimation“ sukūrė apibendrinančią
kompoziciją iš šių epizodų, kurią pavadino „Didžioji problema“. Praleistieji
epizodai vadinami „Prarastaisiais epizodais“, buvo parodyti tik po likusių
epizodų.

„Funimation“ vėliau išleido savo dubliuotus epizodus dvikalbiu DVD formatu po du
sezonus. Pirmasis DVD buvo išleistas 2008 m. gruodžio 8 d., o paskutinis 2009 m.
vasario 10 d. Pastarajame taip pat galima rasti „Dragon Ball GT“ ekstra TV
epizodą „Herojaus palikimas“ (A Hero’s Legacy). Panašiai, kaip ir su „Dragon
Ball Z“, šiuose DVD galima pasirinkti dubliuotą epizodų variantą su originaliu
japonišku muzikiniu takeliu. „Funimation“ vėliau išleido „Visų epizodų“ DVD
paketą (naudodami tuos pačius dviejų sezonų diskus, tik su skirtingu įpakavimu),
kuris pasirodė 2010 m. rugsėjo 21 d.

2009 m. vasarį „Toei“ paskelbė, kad retransliuos „Dragon Ball Z“ 20-ųjų „Dragon
Ball“ metinių proga. Premjera įvyko 2009 balandžio 5 d. Šios serijos buvo
pritaikytos raiškiosios televizijos 16:9 formatui, buvo pašalintos kai kurios
smurto scenos, pridėta nauja įžanga ir pabaiga bei orginalaus „Dragon Ball Z“
įgarsintojų balso takeliai. Medžiaga taip pat buvo dar kartą pertvarkytą, kad
kuo tiksliau atitiktų manga, todėl istorija vystosi greičiau, bei panaikinti
sugadinti kadrai. Kenji Yamamoto orkestrinis garso takelis buvo pakeistas
Shunsuke Kikuchi originalaus „Dragon Ball Z“ orkestriniu garso takeliu. Šis
foninės muzikos pakeitimas galiausiai pasiekė ir visus angliškai dubliuotus
epizodus. Serialas baigėsi su Celo saga, o ne su Bū saga, kaip „Dragon Ball Z“.
Iš viso buvo planuota parodyti 98 epizodus, tačiau dėl žemės drebėjimo ir
cunamio Tohoku regione, paskutinis „Dragon Ball Kai“ epizodas nebuvo išleistas
ir serialas baigėsi parodžius tik 97 serijas, iš kurių paskutinė pasirodė 2011
m. kovo 27 d.

Kaip ir visiems kitiems „Dragon Ball“ anime „Funimation“ nusipirko licenziją
„Dragon Ball Kai“ leidybai anglų k. Serialas rodytas Nicktoons kanalu nuo 2010
m. gegužės 10 d. iki 2012 m. sausio 1 d. Nuo 2010 m. rugpjūčio 14 d. serialą
taip pat pradėjo rodyti Toonzai, o jų pradėtą transliaciją tęsia Toonzai
pasekėjas Vortexx, kuris „Dragon Ball Kai“ pradėjo rodyti nuo 2010 m. rugpjūčio
25 d. Tiek Nicktoons tiek Toonzai/Vortexx rodytos versijos buvo cenzūruotos,
nors palyginus Toonzai/Vortexx versija buvo cenzūruota daug griežčiau,
tikriausiai todėl, kad jų transliuotojas buvo CW televizijos kanalas. Papildant
TV epizodus „Funimation“ išleido dvikalbio regiono DVD ir Blu-ray „Dragon Ball
Kai“ diskų paketus. Juose galima rasti originalų japonišką garso takelį su
angliškais subtitrais ir neredaguotus bei angliškai dubliuotus variantus. „CSC
Media Group“ įsigijo „Dragon Ball Kai“ transliavimo teises Jungtinėje
Karalystėje ir pradėjo savo transliaciją Kix! kanalu 2013 m. pradžioje.

2015 m. balandžio 28 d. „Toei Animation“ pranešė apie „Dragon Ball Super“ (jap.
ドラゴンボール超 = Doragon Bōru Chō), visiškai naują „Dragon Ball“ televizijos serialą,
pasirodysiantį praėjus 18 metų nuo paskutinių eteryje rodytų „Dragon Ball GT“
serijų. Serialo premjera įvyko 2015 m. liepos mėnesį. Jis rodomas sekmadieniais
9:00 ryte vietos laiku kanale „Fuji TV“. Goką, Gohaną ir Goteną dar kartą
įgarsino Masako Nozawa. Anime istorijos veiksmas vyksta praėjus keleriems metams
po to, kai buvo įveiktas Majin Boo ir Žemėje vėl įsivyravo taika. Scenarijaus ir
veikėjų dizaino autorius – Akira Torijama.

Iš viso jų yra keturios. Pirmoji, „Bardock – The Father of Goku“, išleista 1990
m. spalio 17 d. Pasakojama dar prieš manga pradžią, kai Bardokas sužino, kad
Fryzas ketina sunaikinti sajanus, ir jo mėginimus tai sustabdyti. Antroji – „The
History of Trunks“ išleista 1993 m. kovo 24 d. Paremta pagal papildomą
originalios manga skyrių, kur veiksmas vyksta paralelinėje visatoje, kai dauguma
serialo veikėjų yra nužudyti blogųjų androidų.

Dviejų epizodų OVA serijos pavadinimu „Dragon Ball Z Gaiden: Saiyan Zetsumetsu
Keikaku“ buvo išleistos 1993.

Naujausia serija „Dragon Ball: Yo! Son Goku and His Friends Return!!“ išleista
2008 m. lapkričio 24 d. Pasakojama praėjus 2 metams po Kid Buu įveikimo, Gokas
ir jo draugai sutinka 2 naujus priešus Avo ir Kado bei Vedžito jaunesnįjį brolį
Tarblą.

„Funimation“ nusipirko teises ir išleido visus filmus, skirtus namų peržiūrai
Šiaurės Amerikoje. 2012 m. liepą buvo paskelbta, kad 2013 m. kovą pasirodys
naujas „Dragon Ball Z“ filmas. „Dragon Ball“ autorius Akira Torijama glaudžiai
susijęs su šio filmo kūryba. „Dragon Ball Z: Battle of Gods“ premjera įvyko 2013
m. kovo 30 d.

Muziką pirmoms dviem anime serialo dalims „Dragon Ball“ ir „Dragon Ball Z“ kūrė
Shunsuke Kikuchi. „Dragon Ball GT“ garso takelis kurtas Akihito Tokunaga, o
„Dragon Ball Kai“ – Kenji Yamamoto. Atskiras originalios serijos garso takelis
„Dragon Ball: Music Collection“ pirmą kartą buvo išleistas 1985 metais. 1991
metais pasirodė „Dragon Ball: Complete Song Collection“. Taip pat šis rinkinys
buvo perleistas 2003 ir 2007 metais. Antros serijos garso takelis vadinosi
„Dragon Ball Z Hit Song Collection Series“. Jį išleido „Columbia Records“. Šiame
rinkinyje įtraukti kūriniai skambėję nuo 1989 iki 1996 metų. Šis rinkinys buvo
perleistas 2006 metais. Taip pat yra išleista daugybė įvairiausių garso takelių
tiek kitoms anime dalims, tiek filmams, tiek žaidimams.

„Dragon Ball“ frančizės pagrindu sukurta nemažai videožaidimų, skirtų
įvairiausioms platformoms. Ankstyvieji žaidimai rėmėsi kortų žaidimo principu ir
buvo skirti „Nintendo“ sistemoms. Pradedant Super Nintendo Entertainment System,
Mega Drive/Genesis, Sega Saturn ir PlayStation žaidimų konsolėmis kovinis žanras
tapo dominuojančiu „Dragon Ball“ serijos žaidimuose. Vienas populiaresnių šio
žanro žaidimų yra „Super Butoden“ serija. Pirmasis 3D „Dragon Ball“ žaidimas,
išleistas JAV 1997 metais, buvo „Dragon Ball GT: Final Bout“ skirtas PlayStation
konsolei. Vėliau žaidimai buvo kuriami 3D formatu ir pritaikomi naujesnėms
žaidimų konsolėms, tokioms kaip PlayStation 2 ir PlayStation Portable. Žymesnės
šio laikotarpio serijos buvo „Dragon Ball Z: Budokai“ ir „Dragon Ball Z: Budokai
Tenkaichi“. „Dragon Ball Z: Burst Limit“ buvo pirmasis frančizės žaidimas
skirtas PlayStation 3 ir Xbox 360 konsolėms. Ypač populiari AK platformoje buvo
internetu žaidžiama „Half-Life“ modifikacija – „Earth’s Special Forces“. Vienas
populiaresnių frančizės žaidimų, žaidžiamų šiuo metu, yra MMORPG žanro žaidimas
pavadinimu „Dragon Ball Online“. Teigiama, jog Akira Torijama tiesiogiai
prisidėjo prie veikėjų dizaino kūrimo, tačiau šis žaidimas šiuo metu prieinamas
tik Japonijoje ir Pietų Korėjoje.

Viena žymiausių knygų papildinių (companion books) serija išleista pavadinimu
„Daizenshuu“. Ją sudaro septynios dalys kietu viršeliu ir trys plonu viršeliu.
Jos papildo pagrindinę mangą ir pirmas dvi anime dalis. Pirmoji vadinasi „Dragon
Ball: The Complete Illustrations“, išleista Japonijoje 1995 m. ir vienintelė
išleista Anglijoje 2008 m. Joje surinktos 264 spalvotos iliustracijos, kurtos A.
Torjama „Weekly jump“ žurnalams ir kitos papildomos iliustracijos.

Yra išleistos kelios rūšys kolekcinių kortų žaidimų, paremtų „Dragon Ball“,
„Dragon Ball Z“ ir „Dragon Ball GT“. Didžioji dalis „Bandai“ prekinio ženklo.
Juose vaizduojamos įvairios scenos iš manga ir anime, taip pat papildomos
iliustracijos.

Pirmas ilgametražis filmas „Dragon Ball“ buvo išleistas tuometinėje Kinijos
respublikos Taivano (dabar atskira valstybė Taivanas) provincijoje 1989 m
pavadinimu „Dragon Ball: The Magic Begins“. Siužetas, kurį kritikai išvadino
neskoningu, kalba apie grupę herojų, kuriems vadovauja „beždžioniukas“ (Gokas),
kuris stengiasi neleisti karaliui Ragui pasinaudoti norus pildančiais „drakono
perlais“ (drakono rutuliais) siekiant užvaldyti pasaulį.

2004 m. buvo paskelbta apie animacijos adaptaciją į filmą „Dragon Ball.
Evoliucija“. 2007 m. James Wong ir Stephen Chow buvo paskelbti kaip filmo
direktorius ir prodiuseris atitinkamai. JAV kino ekranus 100 milijonų dolerių
vertės biudžetą turintis filmas pasiekė 2009 m. balandžio 10 d.

„Dragon Ball“ yra visų laikų populiariausi japoniški komiksai ir jie vis dar
plečia savo skaitytojų ratą. Vien Japonijoje iki 2000 metų buvo parduota daugiau
nei 126 mln. šių komiksų egzempliorių. 2012-aisiais šis skaičius išaugo iki 156
mln. Japonijoje ir iki 230 mln. visame pasaulyje, taip tapdamas antru visų laikų
„Weekly Shōnen Jump“ komiksų bestseleriu. Dešimtajame kasmetiniame Japonijos
medijos menų festivalyje 2006 m., japonų fanai balsavo už „Dragon Ball“ kaip
trečią geriausią visų laikų manga. Leidinyje „Little Boy: The Art of Japan’s
Exploding Subculture“ Takashi Murakami pabrėžė, kad „Dragon Ball“ yra niekad
nesibaigiantis cikliškas pasakojimas, kuris nuolat progresuoja, bei sklandžiai
ir rafinuotai vystosi. Goko kelionės ir jo nuolat auganti jėga pelnė jo
personažui nominaciją kaip „labiausiai pasaulyje žavinčio jaunuosius berniukus“.

2007 m. „Oricon“ atlikus 1000 žmonių apklausą, Gokas buvo išrinktas stipriausiu
visų laikų manga personažu. Manga kūrėjai Eiichiro Oda (sukūręs „One Piece“) ir
Masashi Kishimoto (sukūręs „Naruto“) prisipažino, kad jų komiksų pagrindinių
veikėjų, bei struktūros įkvėpimas buvo Gokas. Taip pat, „Dragon Ball“ padarė
didelę įtaką „Yaiba“, kurį parašė Gosho Aoyama, geriausiai žinomo kaip
„Detective Conan“ kūrėjo. Ir „Yaiba“ ir „Dragon Ball“ iš pradžių buvo tiesiog
nerūpestingi manga komiksai, tačiau vėliau jie tapo rimti ir kupini veiksmo.
Kuomet TV Asahi internete sudarė filmukų TOP 100, „Dragon Ball“ atsidūrė 12-oje
pozicijoje.

„Animerica“ jautė, kad šios serijos apeliavo visą pasaulį išlaikyti dramatiškumą
ir naudoti kovos menus, tam, kad išlaikytų žiūrovus prikaustytus prie ekranų.
Ridwan Khan iš Animefringe.com kalbėdamas apie „Dragon Ball“ teigė, jog iš
pradžių personažai ir aplinka buvo nupiešti išsipūtę, putlūs, tačiau tęsiantis
serijoms tai pasikeitė ir aplinka tapo rafinuotesnė, o personažai liesesni ir
raumeningesni. Jis taip pat paminėjo, kad jam labiau patiko ta manga versija,
kurioje buvo daugiau veikėjų, o istorija tapdavo lėtesne ir beprasmiškesnė.
Anime News Network gyrė istoriją, dėl to, jog pasitelkiant humorą buvo puikiai
perteikti visų veikėjų charakteriai. Taip pat jie pabrėžė, kad „Viz“ vertimas
buvo vienas geriausių iš visų angliško vertimo versijų ir gyrė už cenzūros
nebuvimą. Rationalmagic.com pirmuosius „Dragon Ball“ komiksus pavadino
„aukščiausios klasės humoru“. Jie gyrė Goko nekaltumą ir Bulmos atkaklumą, kaip
vienus juokingiausių epizodų visose serijose. Rašytojas Jason Thomson pastebėjo,
kad serijų populiarumą nulėmė tai, kad Toriama naudojo įvairių pasakojimo
siužetų formulę, juos jis apibūdino kaip „ daug kovos menų, daug treniruočių ir
šiek tiek juokelių.“ Dar jis pažymėjo, kad šių metodų naudojimą tęsė ir kiti to
paties žanro komiksai, tokie kaip „Naruto“. „The rough guide to manga“ autorius
James S. Yadao aiškino, kad serijos „susikūrė savo unikalią asmenybę“ po pirmojo
Goko ir jo komandos išsiskyrimo ir Džino Vėžlio suradimo, kai istorijoje
atsiradna daugiau veiksmo, mirčių, prasideda svarbesnės kovos su dvasiniais
elementas, o humoras vis dar kartas nuo karto atlieka neryškų vaidmenį.

Perėjimas prie anime taip pat susilaukė teigiamų įvertinimų. Kai kuriose vietose
„Dragon Ball“ buvo Japonijos DVD pardavimų tope. „Dragon Ball“ užėmė 78 vietą
geriausių animacinių serialų TOP 100, sudarytame IGN,. T.H.E.M. Anime Reviews
sakė, kad šio filmuko personažai buvo kitokie, nei stereotipiniai ir pastebėjo,
kad jie greitai vystėsi. Nepaisant „Dragon Ball Z“ personažų garbinimo, jie
sukritikavo per ilgas ir besikartojančias kovos scenas. Anime News Network
svarstė, kad „Trankso istorija“ buvo viena geresnių šios serijos epizodų, dėl
to, kad personažai buvo labiau motyvuoti, nei praeitose serijose. IGN kritikavo
kai kurių personažų balsus, vadino juos eržinančiais ir teigė, kad Fryzo
angliškas balsas skambėjo lyg jis būtų moteris. Šis nesusipratimas paliko daug
Fryzo fanų abejoti dėl jo lyties. IGN kritikavo „Dragon Ball GT“ serijas, vadino
jas atstumiančiomis, teigė jog filmukas ir jo personažai praradę žavesį ir
linksmumą. Taip pat jiems nepatiko, kad Tranksas ir Vedžitas buvo panašūs į
Gūfis (Volto Disnėjaus 1932 m. sukurtą šuns personažą). Anime News Network taip
pat nepatiko „GT“, jie sakė, kad kovos scenos „GT“ serijose buvo labai paprasto
ir vaikiškos taip pat pažymėjo, kad daug kitų filmukų buvo aukštesnio lygio.
„GT“ siužetas buvo kritikuojamas dėl jame naudojamos formulės, kuri buvo
pastebima ankstesniuose epizoduose. Pirmasis „Dragon Ball Z Kai“ epizodas
surinko 11,3 % žiūrovų auditorijos ir buvo aukščiau „One Piece“ ir žemiau
„Crayon Shin-chan“. Nepaisant to, kad vėlesni epizodai turėjo mažesnius
reitingus, „Kai“ serijos vis tiek šmėžavo Japonijos TOP10 žiūrovų reitinguose
kiekvieną savaitę beveik iki pat serijų pabaigos.



https://lt.wikipedia.org/wiki/%C4%8Cigonai

Čigonai (populiarus savivardis – romai) – dažniausiai sėsliai gyvenanti tauta,
gyvenanti Europoje, vakarų Azijoje, Amerikoje ir Australijoje. Jų tėvynė yra
šiaurės vakarų Indija, iš kurios jie iškeliavo maždaug prieš 1000 metų.

Manoma, kad pasaulyje čigonų yra apie 4 - 5 mln. (kai kur 8–10 mln.). Jų dauguma
gyvena Europos valstybėse. Didžiausios bendruomenės yra Balkanų pusiasalyje,
didelės grupės sutinkamos Pietų Amerikoje, buvusios TSRS valstybėse, Vidurio ir
Vakarų Europoje, taip pat Artimuosiuose Rytuose ir Šiaurės Amerikoje.

Yra valstybių, kuriose čigonai sudaro daugiau, kaip po 1 milijoną gyventojų.
Gausiau čigonų esama: Rumunija, Egiptas, Ispanija, Bulgarija, Slovakija, JAV,
Meksika, Brazilija ir Argentina. Mažesnės, bet gausios čigonų grupės sutinkamos
buvusios Jugoslavijos valstybėse, Čekijoje, Vengrijoje, Vokietijoje, Graikijoje,
Italijoje, Moldovoje, taip pat ir Turkijoje.

Labai mažai žinoma apie seniausią čigonų istoriją. Nenustatyta, ar jie priklausė
vienai kastai, ar kilę iš įvairių kastų. Taip pat neaišku, dėl ko jie pradėjo
migruoti. Žinoma, kad VIII a. – X a. čigonai keliais etapais paliko Indijos
pusiasalį.

Viena iš teorijų teigia, kad čigonai kilę iš žemiausių Indijos kastų ir sudarė
samdinių armiją, išsiųstą į vakarus, kad atremtų islamo ekspansiją. Gali būti ir
taip, kad musulmonai, puldinėdami Vakarų Indiją, gaudė čigonus ir atsivežė su
savimi kaip belaisvius. Tenai jie tapo atskira visuomene. Mahmudas iš Ghaznio
nurodo, kad invazijos į Sindhus ir Pandžabą metu pagavo apie 500 tūkstančių
čigonų. Kodėl čigonai negrįžo į Indiją ir pasirinko klajoklių gyvenimą, neaišku
ir dabar.

Čigonai paprastai save vadina romais. Šis žodis kildinamas iš Doma, (Domari)
indiškai Domba (Domari, Dommara, Domaki, Dombo, Domra, Domaka, Dombar). Tokiu
terminu vadinama Indijoje atskira etninė ir visuomeninė grupė ir visuomeninė
situacija, esanti žemiausiuose visuomenės sluoksniuose. Domų gyvenimo būdas
panašus į čigonų, pragyvenimui jie užsidirba muzikuodami. Vienas iš Persijos
šaltinių nurodo, kad vienas iš šiaurės Indijos karalių padovanojo Persijos
šachui 10 000 „keliaujančių muzikantų“.

Gali būti, kad čigonai ir domai kilę iš skirtingų šiaurės Indijos gyventojų
grupių (keliaujantys muzikantai, taip pat į nelaisvę paimti kareiviai ir
belaisviai), kurie susijungė dabartinėje Irano ir Afganistano teritorijoje.

Čigonų kelias į Europą ėjo per Persiją iki Armėnijos ir Mažosios Azijos (XI a.
iš ten dalis čigonų patraukė per Balkanų pusiasalį (XIII–XIV a.) į Vidurio
Europą (XV a.), kiti per Siriją, Šiaurės Afriką pasiekė Iberijos pusiasalį ir
toliau nuėjo į rytų Europą. 1417 metais čigonų grupė pasirodė Laboje
(Vokietija), Mišnioje ir Saksonijoje, o 1422 m. Bolonijoje (Italija). 1427 m.
120 čigonų grupė pasiekė Paryžių. Abi grupės, žinoma, susitiko Prancūzijoje.

Antrojo pasaulinio karo metu įvyko čigonų vadinama Pharrajimos, kurioje naciai
išžudė tūkstančius čigonų.

Naujausi genetiniai tyrimai patvirtino, kad čigonai kilę iš Indostano
pusiasalio. Tyrimai vykdyti tarp Bulgarijos, Baltijos valstybių ir Rumunijos
čigonų. Rezultatai rodo, kad pirmoji grupė gyveno Indijoje prieš 32–40 kartų̃.

Lingvistinę teoriją, kad čigonai kilę iš karių kastos, patvirtina genetikai.
Dažnai pasitaikanti ABO kraujo grupė yra tokia pati, kaip ir šiaurės Indijos
gyventojų.

Čigonai kalba įvairiais čigonų kalbos dialektais. Nors jie ir tvirtai laikosi
savo tradicijų, čigonų dialektai pérėmė šiek tiek kitų tautų leksikos ir
gramatikos bruožų.

Nėra jokio etimologinio ryšio tarp žodžių romai ir Romos miesto bei Rumunijos ir
rumunų kalbos.

Dauguma čigonų save vadina Rom, nesvarbu, kokiai grupei priklauso. Čigonų kalba
Rom reiškia vyrą ar vedusį vyrą (pvz.: romni = moteris arba žmona; roma =
žmonės), tai siejama su sanskrito doma. Pasak kalbininkų, toks pavadinimas
apibūdina tą pačią kastą.

Europoje ši tauta dažniausiai vadinama čigonams giminingais pavadinimais.
Anksčiau šis pavadinimas, išskyrus kai kurias išimtis, buvo kildinamas iš
Graikijos. Naujausiais duomenimis terminas „čigonai“ kildinamas iš slaviško ir
galiausiai kipčiakų (viena iš tiurkų kalbų) (reikšmė 'neturtingas').

Vengriškas Cigány greičiausiai kilęs iš žodžio szegény (sɛɡeːɲ), kas reiškia
neturtingas”. Madjarų dialektuose žodis szegény labai panašus į žodį Cigány.

Kita teorija nurodo, kad žodis čigonas kilęs iš graikų kalbos athiganoi
(neliečiamas) – nuo Bizantijoje buvusios erezinės sektos, kuri priminė vėlesnį
jų atsiradimą karalystės teritorijoje.

Angliškas pavadinimas gypsy (ar gipsy) kilęs iš klaidingo manymo, kad čigonai
kilę iš (Egipto), iš kurio jie buvę išvaryti už tai, kad vaikui Jėzui suteikė
prieglobstį.

Ispaniškai ir prancūziškai čigonai vadinami giminingais žodžiais Gitano (tariama
„chitano“) ir gitan (tariama „žitan“).

Kitose pasaulio dalyse čigonai vadinami dar kitaip, ir tai patvirtina, kad
pavadinimas čigonai yra atsiradęs Europoje: Irane کولی' (Kovli); Indijoje
Lambani, Lambadi, ar Rabari; arabiškai Ghajar غخري arba Nawar نوار; kurdiškai
Qerecí arba Dom.

Čigonų kultūrą gerokai veikia kitos tautos, todėl atskirų diasporų kultūra labai
skiriasi. Be to, jie pasižymi stipriu bendruomeniniu jausmu ir yra prisirišę
prie tradicijų. Turbūt tai lemia kadaise Indijoje patirtas susiskirstymas į
kastas.

Čigonai neturi bendros religijos ir išpažįsta religiją, dominuojančią
gyvenamojoje teritorijoje. Tarp jų yra katalikų, stačiatikių, protestantų,
musulmonų ir kt. Jie neprisiriša prie liturgijos, o praktikuoja ją savo
nuožiūra.

Pirmos žinios apie čigonus byloja kad tolimojoje tėvynėje jie buvo induistai.
Tokią teoriją patvirtina čigoniškas žodis trušul, reiškiantis kryžių, kuris
kilęs iš tridančio dievo Šyvos atributo.

Čigonai labiausiai vertina šeimynines tradicijas. Autoritetas yra senoliai,
kurie vykdo teisėjų pareigas, spendžiant ginčus pagal teisę, vadinamą romanipen.
Romas yra tas, kas laikosi romanipen taisyklių. Čigonai nelabai toleruoja kai
kurias kitų tautų tradicijas ir nepasitiki ne romų teise. Vedybos dažnai
sudaromos, siekiant palaikyti kraujo ryšį tarp šeimų ar grupių. Kompensuodami
tėvams dukters netekimą, jaunojo tėvai privalo sumokėti išpirką.

Čigonai laikosi tradicijų, privalomų Indijos induistams, pavyzdžiui, Bengalijos
gyventojams. Bet, skirtingai nuo induistų, kurie kremuoja palaikus, čigonai
mirusiuosius laidoja ir tiki, kad siela tol nepateks į dangų, kol kūnas nebus
palaidotas.

Kai kurios čigonų profesijos atsineštos dar iš Indijos, pavyzdžiui, metalo
apdirbimas (kalvystė), gyvulių dresavimas. Manoma, kad seniausias čigonų
užsiėmimas buvo prekyba arkliais ir jų dresavimas. Vargingiausi Karpatų čigonai
skaldė akmenis kelių tiesimui. Taip pat populiari čigonų veikla – smulki prekyba
ir muzikavimas.

Čigonai traukė aplinkinių tautų dėmesį ir tai atsispindi posakiuose, smulkiojoje
tautosakoje (pavyzdžiui, ironiškas posakis „Pasitaiko, kad čigonas vištą
pavagia“). Kai kur čigonai tapo patarlių herojais, papročių veikėjais
(kalėdotojų grupėse, vestuvių užstalės čigonai). Kitos tautos iš čigonų kultūros
praktiškai nieko neperėmė, išskyrus muziką.

Turtinga čigonų muzika paįvairino įvairių tautų folklorą. Vengrijoje atsirado
styginiai orkestrai, Rusijoje chorai, soliniai romansai pritariant gitarai.
Labiausiai čigonų muzika paveikė Ispanijos dainuojamąjį folklorą.

Praktiškai nuo pirmųjų dienų Europoje čigonų gyvenimas pradėtas reguliuoti.
Ispanijoje XV a. ir XVIII a. jiems buvo draudžiama nešioti tradicinius
drabužius, kalbėtis sava kalba ir nurodyta gyventi sėsliai. 1539 m. čigonai buvo
išvyti iš Prancūzijos. Panašiai nutiko ir Anglijoje, kai 1530 m. čigonams buvo
nurodyta palikti kraštą, grasinant nelaisve. Po 4 metų įkalinimas buvo pakeistas
mirties bausme.

Vengrijoje ir Rumunijoje čigonus vertė eiti lažą. Sunki čigonų padėtis buvo
Moldovoje, Vološčižnoje ir Transilvanijoje. Nuo XVI a. iki XIX a. pirmos pusės
jie buvo laikomi belaisviais ir pardavinėjami po vieną ar šeimomis. Po 1856 metų
buvo išleistas aktas, išlaisvinantis čigonus, ir tai leido jiems toliau klajoti
po Vidurio Europą ir toliau į Ameriką. 1811 m. italų baudžiamasis kodeksas
konstatavo, kad visi čigonai gimsta belaisviais. Savininkas galėjo parduoti ar
dovanoti čigoną, o jei šis neturėjo šeimininko, buvo laikomas kunigaikščio
nuosavybe.

Pirmieji liudijimai apie čigonų atsiradimą Lenkijoje siekia 1401 metus. 1791 m.
Abiejų Tautų Respublikos komisija čigonams suteikė piliečių teises.

1979 m. Tarnove atidarytas muziejus [1], kuriame eksponuojama čigonų
ikonografija ir moksliniai dokumentai. 1992 m. susikūrė Lenkijos romų
draugija[2]. Kas metai Goržove Vielkopolske vyksta čigonų kolektyvų festivalis.

Lietuvoje gyvena apie 3000 čigonų, kartais lankosi čigonai iš kitų valstybių.
Laikinai atvykę čigonai verčiasi prekyba, muzikavimu, pinigų ar daiktų
prašymu[reikalingas šaltinis]. Dažnai beburdami tiesiog stengiasi išvilioti kuo
daugiau pinigų[reikalingas šaltinis]. Yra žymių muzikantų, šokėjų, pav. Radži,
Sare Roma. Didžiausias nuolat Lietuvoje gyvenančių čigonų taboras yra Vilniuje
(Kirtimuose). Dalis čigonų gyvena ir atskirai šeimomis tarp kitų Lietuvos tautų.
Palaiko ryšius su kitomis čigonų bendruomenėmis, daugiausiai užsiima smulkia
prekyba. Didelį smūgį Lietuvos čigonų įvaizdžiui sudavė narkotikų prekyba
Vilniaus tabore. Prekiaudami narkotikais nemažai Vilniaus taboro čigonų patys
tapo narkomanais[reikalingas šaltinis].

XVI a. užjūrio kolonijos buvo naudojamos kaip čigonų tremties vietos. Dauguma
čigonų į užjūrio teritorijas pateko daug vėliau, pavyzdžiui, XX a. pabaigoje čia
atsikraustė atvyko daug Rumunijos čigonų. Jie kėlėsi ištisais taborais net iki
XX a. trečiojo dešimtmečio Didžiosios depresijos. Ketvirtame dešimtmetyje jų
dauguma apsistojo Jungtinių Amerikos Valstijų ir Kanados miestuose. Manoma, kad
šiaurės Amerikoje gyvena apie 1 milijoną čigonų.

Emancipacija vyksta lėtai. Tarkime, Jungtinėje Karalystėje jiems ilgą laiką buvo
neleidžiama mokytis. Komunistinėse valstybėse čigonus versdavo gyventi sėsliai,
juos maišant su vietiniais gyventojais (Čekoslovakijoje). Tai sukeldavo
kultūrinius konfliktus. Šimtmečius trukusi laisvės tradicija neišlaikė
susidūrimo su samdomu darbu.

Daugelyje valstybių (kuriose daugiausia gyveno vokiečiai) čigonai buvo nuožmiai
persekiojami, ir tai tik paskatino dar didesnę jų migraciją ir izoliaciją. Per
Antrąjį pasaulinį karą vokiečių koncentracijos lageriuose (1944 m. rugpjūčio 2
d. Bržezinco čigonų koncentracijos stovykloje) ir atskirose egzekucijose žuvo
apie 400–500 tūkstančių čigonų. Net ir dabar žmonės čigonus dažnai laiko
nusikaltėliais, chuliganais ir sukčiais.

1971 m. Londone įvyko Pirmas pasaulinis romų kongresas. Tenai pirmą kartą buvo
paskelbta romų vėliava ir himnas ir oficialiai sukviesta Romų unija, Pasaulinė
romų sąjunga. 1978 metais įvyko eilinis Kongresas Ženevoje, o 1981 metais –
Gėtyndzoje. Kreiptasi į JTO valstybes pripažinti čigonus atskira tauta ir juos
laikyti tautine mažuma. Paprašyta juos vadinti romais, o ne čigonais. 1990 m.
Varšuvoje surengtas IV Romų kongresas, kurio svarbiausias klausimas buvo čigonų
kalbos standartizacija. 1993 m. Romų sąjunga buvo priimta į JTO kaip stebėtoja.



https://lt.wikipedia.org/wiki/Zigmantas_Vaza

Zigmantas Vaza (lenk. Zygmunt III Waza; šved. Sigismund; 1566 m. birželio 20
d. – 1632 m. balandžio 30 d.) – Lenkijos karalius (1587–1632 m.) ir Lietuvos
didysis kunigaikštis (1588–1632 m.), Švedijos karalius nuo 1592 m. iki buvo
nuverstas 1599 m. Jis buvo Švedijos karaliaus Jono III ir jo pirmosios žmonos
Kotrynos Jogailaitės sūnus.

Vazų dinastijos pradininkas Lietuvoje ir Lenkijoje. Gimė Gripsholmo pilyje
(Švedija), kur tuo metu buvo įkalinti jo tėvai Suomijos kunigaikštis Jonas III
ir Žygimanto Augusto sesuo Kotryna Jogailaitė.

Zigmantas Vaza buvo vedęs du kartus. Pirmą kartą, 1592 m. gegužės 31 d., vedė
Ona Habsburgaitę (Anna of Austria, Habsburg) (1573–1598 m.), Austrijos hercogo
Karolio II (Archduke Charles II of Austria) (1540–1590 m.) dukrą. Vestuvės vyko
Krokuvoje, Lenkija. Iš pirmos santuokos gimė penki vaikai:

Antrą kartą vedė, 1605 m. gruodžio 11 d., pirmosios žmonos seserį, Konstanciją
Habsburgaitę (Constance of Austria) (1588–1631 m.) ir gimė septyni vaikai:

Steponas Batoras svajojo savo sostą palikti brolėnui Andriui veng.: (Báthory
András 1563–1599 m.), bet netikėtai miręs, nesuspėjo to padaryti. Visi, kurie
buvo nepatenkinti tvirta jo ranka, tuojau pakėlė galvas, ypač buvo puolamas jo
pirmasis padėjėjas, Lenkijos kancleris etmonas Janas Zamoiskis.

Į elekcijos seimą 1587 m. J. Zamoiskis ir jo priešininkai suvažiavo su dideliais
kariuomenės būriais. Elekcijos laukas atrodė kaip dviejų priešų karo stovykla.
Lietuviai taip pat atvažiavo į Varšuvą, tačiau į elekciją nėjo. Jie reikalavo,
kad pirma lenkai tarpusavyje susitaikytų.

Pirmasis kandidatas į sostą dabar buvo imperatoriaus Rudolfo (Rudolf II) brolis
Maksimilianas (Maximilian der Deutschmeister), kurį rėmė ir Lietuvos didikai.
Antrasis kandidatas buvo Maskvos caras Fiodoras I rus.: (Фёдор I Иоаннович), šį
palaikė dauguma Lietuvos bajorijos. Trečiasis kandidatas buvo švedų karalaitis
Zigmantas Vaza, dėl kurio išrinkimo labiausiai rūpinosi S. Batoro našlė Ona, mat
jis buvo jos sesers Kotrynos sūnus.

J. Zamoiskis, kaip etmonas, vadovaudamas Lenkijos kariuomenei, atvykstančio
Maksimiliano neįleido į Krokuvą. 1587 m. gruodžio 27 d. buvo karūnuotas
Zigmantas Vaza. Maksimilianas dar bandė kariauti, bet Silezijoje, ties Byčina,
1588 m. sausio 24 d. pralaimėjo mūšį, pateko J. Zamoiskiui į nelaisvę ir buvo
priverstas atsisakyti sosto.

Lietuvos gyvenimui tuo metu vadovavo Radvilos ir Chodkevičiai. Jie buvo aiškūs
Maksimiliano šalininkai, bet daugumas bajorijos linko į caro Fiodoro pusę, mat
S. Batorui mirus, paliaubos su Maskva buvo nutrūkusios ir grėsė naujas karas.
Todėl net nenuvyko 1587 m. į Zigmanto Vazos karūnavimą. Tik pasiuntė delegaciją
su tam tikrais reikalavimais:

Lenkai, sužinoję apie Byčinos mūšio laimėjimą, nebesutiko patvirtinto Lietuvos
III Statuto įtraukti į seimo konstitucijas. Bet jis buvo patvirtintas karaliaus
bei didžiojo Lietuvos kunigaikščio, tai niekas negalėjo drausti lietuviams juo
naudotis.

Netrukus jis buvo išspausdintas senąja, Lietuvoje rašto reikalams visur
vartojama LDK kanceliarine slavų kalba. Vėliau jis buvo išverstas ir į lenkų
kalbą ir dar daug kartų spausdintas. Daugiau jau niekad nebekeičiamas, jis
galiojo Lietuvoje ne tik iki nepriklausomybės galo, bet dar kuri laiką ir užėmus
Lietuvą rusams. Tik 1840 m. jis buvo panaikintas ir Lietuvoje buvo įvesti rusų
įstatymai.

Zigmantas Vaza gavo sostą turėdamas vos 21 metus. Jis buvo švedų karaliaus Jono
III (šved,: Johan III) ir Žygimanto Augusto sesers Kotrynos vienintelis sūnus.
Jo tėvas, dar būdamas Suomijos didžiuoju kunigaikščiu, brolio Eriko šved,: (Erik
XIV) buvo suimtas ir net 4 metus išlaikytas kalėjime. Kalėjime gimė ir Zigmantas
Vaza. Vėliau švedų ponai pašalino Eriką ir sostą atidavė Jonui III.

Zigmantas Vaza nuo pat jaunystės buvo auklėjamas taip, kad tiktų į Lietuvos ir
Lenkijos sostus, tėvai jį laikė Žygimanto Augusto įpėdiniu. Kaip būsimas
Lenkijos karalius, jis buvo išmokytas ir lenkų kalbos. Karšta katalikė motina jį
išauklėjo uoliu kataliku, nors tėvas, kaip ir visi švedai, buvo liuteronai. Jo
auklėtojai daugiausia buvo vokiečiai jėzuitai. Dėl to jis įgavo daug simpatijų
vokiečiams.

Valstybės netvarka jam labai nepatiko, bet krašto suvaldyti nemokėjo, tik visus
suerzino ir sulaukė net sukilimo. Būdamas karštas katalikas, religijos srityje
jis svajojo išnaikinti protestantus ir sugrąžinti į katalikybę pravoslavus,
tačiau per 44 valdymo metus mažai ką tuo reikalu tepadarė (tik pasidarė sau
priešų, visi ne katalikai tapo didžiausi jo priešai).

Politikos srityje jis svajojo sukurti galingą imperiją, į kurią, be Lietuvos ir
Lenkijos, dar turėjo įeiti ir Švedija su Rusija. Jo valdymo laikotarpis buvo
labai audringas ir nesėkmingas valstybei.

Zigmantas Vaza buvo karštas katalikas. Visi jo artimieji patarėjai taip pat buvo
katalikai, daugiausia jėzuitai. Didžiausia jo svajonė buvo sunaikinti
protestantizmą ir kitas religijas, o savo valstybėse tepalikti tik vieną
katalikų tikėjimą. Renkamas karaliumi jis prisiekė laikytis 1573 metų Varšuvos
konfederacijos, kuri garantavo, kad dėl tikėjimo niekas nebus persekiojamas.
Tiesa, jis nepersekiojo nė vieno tikėjimo, tačiau visus ne katalikus stengėsi
nustumti į šoną, neduodamas jiems jokių aukštesnių vietų. Kai jis pradėjo
karaliauti, senate disidentai (ne katalikai) sudarė daugumą, o jo viešpatavimo
gale jų liko vos keletas. Todėl nenuostabu, kad Zigmanto Vazos valdymo
pradžioje, kai buvo iškeltas sumanymas rytų bažnyčią sujungti su vakarų
bažnyčia, Zigmantas Vaza labai nudžiugo ir uoliai rėmė tą sumanymą.

Rytų bažnyčia, kurią dabar vadiname pravoslavų bažnyčia, tada šito vardo
neturėjo. Ji tada buvo vadinama rytų apeigų, arba graikų bažnyčia. Nuo Romos
bažnyčios ji buvo atskilusi XI a. Nuo to laiko popiežius veltui nuolat rūpinosi
vėl sujungti bažnyčias. Lietuvoje ir Lenkijoje rytų bažnyčios pasekėjų buvo
daug, ir čia jau Vytauto ir Jogailos laikais norėta juos paversti katalikais.
Zigmanto Vazos valdymo pradžioje tuo pradėjo rūpintis patys pravoslavai.

Vyskupai 1595 m. nuvykę į Romą ir gavę popiežiaus Klemenso VIII (Clemens Papa
VIII) visišką pritarimą, visų Lietuvos ir Lenkijos pravoslavų vardu padarė
bažnytinę uniją. Jiems buvo paliktos visos rytietiškos apeigos, iš savo pusės
jie pripažino popiežiaus valdžią ir katalikiškas dogmas. 1596 m. spalio 9 d
Brastoje buvo sušauktas pravoslavų sinodas, kur paskelbta unija. Dauguma vyskupų
tapo unitais (lot.: unitas – suvienytas), bet liaudis ir žemesnieji dvasininkai
liko, kaip buvę, pravoslavai.

Buvo manoma, kad karaliaus skiriami unitų vyskupai ir Bazilijonų vienuoliai
palengva visus atvers į uniją, tačiau išėjo kitaip, kiekvienoje vyskupijoje
atsirado po du vyskupus. Prasidėjo žiauri pravoslavų ir unitų kova dėl bažnyčių,
vienuolynų ir jų turtų. Unitų kova su pravoslavais vėliau davė progos Maskvos
carams įsikišti į Lietuvos ir Lenkijos vidaus reikalus. Kai rusai užėmė kraštą,
tai unija buvo smurtu išnaikinta. Unitai išliko tik tose Lenkijos dalyse, kurios
po padalinimo buvo patekusios Austrijai, – Galicijoje.

Zigmantas Vaza buvo vienturtis Švedų karaliaus Jono III sūnus. 1592 m. lapkričio
17 d. tėvui mirus, jis nuvyko į Švediją ir karūnavosi jos karaliumi (1592 m.
lapkričio 17 d. – 1599 m. liepos 24 d.). Išgyvenęs ten metus, jis grįžo į
Krokuvą, o savo valdžią Švedijoje paliko dėdei, Sudermanlandijos (šved.:
Södermanland) kunigaikščiui Karoliui. Tas tuojau ėmė rūpintis perimti sostą iš
brolėno. Tam tikslui ėmė kurstyti liuteronus švedus prieš karalių Zigmantą Vazą.
Jis pats sušaukė Švedijos seimą, kuris nutarė visiškai uždrausti Švedijoje
katalikybę. Tuojau buvo pradėtos uždarinėti katalikų bažnyčios ir vienuolynai.
Zigmanto Vazos šalininkai, kad ir ne katalikai, persekiojami turėjo bėgti. Tada
Zigmantas Vaza, gavęs iš seimo pinigų, 1598 m. pasisamdė 5.000 kariuomenę ir
išvyko į Švediją. Bet ten jam nepasisekė – 1598 m. rugsėjo 25 d. jis pralaimėjo
Stongebru mūšį (šved. Stångebro). Po to Karolis sušaukė Švedijos seimą ir
paskelbė Zigmantą Vazą „detronizuotu“ (netekus karūnos), sostas turėjo atitekti
jo sūnui Vladislovui, bet ir tai su sąlyga, jei šis bus auklėjamas Švedijoje ir
bus liuteronas. Visa Švedija buvo Karolio valdžioje. Zigmantui Vazai liko tiktai
Suomija ir Estija. Bet netrukus Karolis užėmė ir jas. Tuomet Zigmantui Vazai
teko pasirinkti: atsakyti nuo tėvų sosto arba kariauti. Jis pasiryžo kariauti.

Gaudamas Lietuvos Lenkijos sostą, Zigmantas Vaza buvo pasižadėjęs švedų valdomą
Estiją prijungti prie Lietuvos ir Lenkijos bendrai valdomosios Livonijos. Tačiau
ligi šiol jis to nebuvo padaręs. Todėl, kai dabar reikėjo kariauti dėl jo sosto
Švedijoje, seimas buvo nusistatęs prieš karą. 1600 m. Zigmantas Vaza, norėdamas
gauti seimo paramą, tam tikru įsaku, kaip švedų karalius, Estiją prijungė prie
Lietuvos ir Lenkijos. Tačiau seimas buvo nusistatęs prieš karą ir nedavė pinigų.
Karalius vis tiek įsakė Livonijoje stovinčios kariuomenės vadams pulti švedus
Estijoje. Bet karas nesisekė. Kad ir kaip spyrėsi Lietuvos etmonas Kristupas
Radvila Perkūnas, tačiau Karolis užėmė beveik visą Livoniją. Radvilai pasisekė
apginti tik Rygą ir Dauguvos žiotis saugančią Daugavgryvą (Dūnamūnde). Karas,
prasidėjęs dėl Zigmanto Vazos švedų sosto, virto karu dėl Livonijos ir užtruko
net 60 metų. Jo metu vėl daugiausia teko nukentėti Lietuvai. Karoliui įsiveržus
į Livoniją, 1601 m. seimas paskyrė karui lėšų. Lietuviams atėjo į pagalbą ir
pats karalius su 14.600 lenkų armija. Vyriausiuoju vadu buvo paskirtas lenkų
etmonas J. Zamoiskis. Radvila, supykęs, kad vadovybė pavesta lenkui, išvyko
namo, o Lietuvos kariuomenės vadovybę perėmė etmonas Jonas Karolis Chodkevičius.
Dabar švedų jėgos buvo silpnesnės, todėl greitai buvo išvaduota beveik visa
Livonija. Karolis išvyko į Švediją rinkti naujų jėgų. Livonijos saugoti liko
vienas J. K. Chodkevičius. Nors jo kariuomenė buvo maža, tačiau karas vis dėlto
sekėsi. Kariuomenės atlyginimui jis išleido beveik visus savo turtus. Sumanų ir
rūpestingą savo vadą kariuomenė tiesiog dievino, todėl su mažyte jos saujele jis
darė stebuklus. Jis paėmė net Tartu (Dorpatą). Bet visų didžiausias jo
laimėjimas buvo 1605 m rugsėjo 27 d. mūšyje ties Salaspiliu (Kircholmo mūšis).

Zigmanto Vazos tėvas Švedijoje buvo nepopuliarus, todėl bijojo, kad po jo
mirties, vietoje Zigmanto Vazos, nepaskelbtų karaliumi jo brolio (Zigmanto
dėdės) Karolio (šved. Karl IX), Sudermanlandijos (Södermanland) kunigaikščio.
Todėl jis kalbino Zigmantą Vazą grįžti į Švediją. Po pasimatymo su tėvu Taline
(Revely) Zigmantas Vaza jau buvo pasiruošęs grįžti ir rengėsi Lietuvos ir
Lenkijos sostą atiduoti buvusio savo konkurento, Maksimiliano, broliui Ernestui
(vok. Ernst von Österreich). Apie derybas sužinojo jo priešai ir pakėlė
triukšmą. Karalius 1592 m. patrauktas į seimo teismą visko išsigynė. Tuo metu
mirė Zigmanto Vazos tėvas. Nuvykęs į Švediją, Zigmantas Vaza karūnavosi Švedijos
karaliumi.

Grįžęs vėl palaikė artimus ryšius su Lenkijoje nemėgstamais Habsburgais. Kai,
mirus pirmajai žmonai Onai (1598 m. vasario 2 d.), jis ketino vesti jos seserį,
jo politiniai priešai apkaltino jį sulaužius pacta conventa punktus ir pakėlė
maištą.

Be politikos priešų, prie maištininkų prisidėjo ir religiniai priešai – visi
protestantai. Maišto vadu buvo Krokuvos vaivada M. Zebžydovskis (lenk. Mikołaj
Zebrzydowski). Iš lietuvių prie jo prisidėjo Jonušas Radvila (Kristupo Perkūno
sūnus).

Karalius buvo kaltinamas absoliutizmo siekimu, – kad be senato žinios vedęs Oną
Habsburgaitę (Anna of Habsburg), kad neprijungiąs prie Livonijos švedų valdomos
Estijos, kurią pagal „pacta conventa“ punktus buvo pasižadėjęs prijungti,
pagaliau jis buvo kaltinamas, kad pradėjęs karą su dėde, atėmusiu iš jo Švedijos
sostą.

Maištas užtruko per 2 metus (1606–1608). Lenkijoje virė nuolatinis vidaus karas.
Lietuvoje buvo ramiau, tik maištininkas J. Radvila su savo kariuomene nuolat
vykdavo į Lenkiją. Tačiau padedant ištikimiems etmonams (lenkui S. Žolkievskiui
(lenk. Stanisław Żółkiewski) ir lietuviui Jonui Karoliui Chodkevičiui), maištas
pagaliau buvo numalšintas.

1609 m. seime maištininkams buvo paskelbta amnestija, o karalius, iš savo pusės,
turėjo atsisakyti nuo absoliutinio valdymo siekimų. Sukilimas prieš karalių buvo
įstatymų numatytas, apie galimybę atsisakyti nuo paklusnumo karaliui, jei jis
sulaužytų elekcijos metu duotus pasižadėjimus, sakė vadinamųjų Henriko artikulų
punktas de non praestande aboedientia (nuo Henrikas Valua laikų). Šitas maištas
nuo vado vardo yra vadinamas Zebžydovskio rokošu.

Karolis, pralaimėjęs Salaspilio mūšį, pats neberengė naujo žygio. Tuo tarpu jis
vainikavosi Švedijos karaliumi (1607 m.), pasivadinęs Karoliu IX. Po jo mirties
karaliumi buvo paskelbtas jaunutis jo sūnus Gustavas II Adolfas (Gustav II
Adolf). Taigi apie Zigmanto Vazos ar jo sūnaus Vladislovo teises nebebuvo nė
kalbos.

Tame laikotarpyje daug kartų su švedais buvo daromos paliaubos, ir karas buvo
aprimęs. Bet kai Zigmantas Vaza, neatsižadėdamas sosto, ėmė agituoti Švedijoje
savo naudai, tai Gustavas II Adolfas 1617 m. išsiruošė į žygį prieš Zigmantą
Vazą. Karas ėjo su pertraukomis iki 1626 m. Kariauti teko vienai LDK, nes
Lenkija tuo metu kariavo su Maskva ir totoriais, o lietuviai dar ir lenkams
turėjo padėti. Didžiulei švedų kariuomenei buvo neįmanoma priešintis, ir 1621 m.
Gustavas II Adolfas užėmė Rygą. Gustavas II Adolfas, užėmęs beveik visą
Livoniją, turėdamas daug reikalų namie, nebenorėjo kariauti. Tačiau karalius
Zigmantas Vaza, nenorėdamas atsisakyti nuo sosto, vis nedarė taikos. Tada
Gustavas II Adolfas persikėlė kariauti į Lenkiją ir užėmė priklausomą jai
Prūsiją.

1627 m. Lietuvos ponai patys padarė paliaubas su švedais. Karalius ir lenkai už
tai labai pyko ir kaltino išdavyste, todėl pasibaigus 4 mėnesių paliaubų laikui,
karas vėl prasidėjo. Pagaliau įsimaišė Prancūziją, kuri norėjo Gustavą II Adolfą
įtraukti į vykstantį Vokietijoje 30 metų karą, ir 1629 m. Altmarke (dab. Stari
Targas, Lenkija, netoli Marborko) buvo pasirašytos 6 metų taikos sutartis. Visa
Livonija, anapus Dauguvos, su Ryga buvo palikta švedams. Prūsija liko valdoma
Brandenburgo elektoriaus, 6 metams buvo palikti švedams kai kurie uostai, jų
tarpe ir Klaipėda. Tuo būdu karas laikinai buvo baigtas. Zigmantas Vaza mirė,
paliaubų laikui nepasibaigus, ir karas vėl atsinaujino tik prie jo sūnų.

Caro Ivano IV Rūsčiojo (rus.: Иван Грозный) sūnus Fiodoras buvo silpnos
sveikatos ir silpno proto. Jam tebegyvenant, visą valdžią turėjo energingas ir
sumanus bajoras, jo žmonos brolis Borisas Godunovas (rus.: Борис Фёдорович
Годунов). Fiodoro jaunutis brolis Dimitrijus buvo nužudytas, o Fiodoras mirė
bevaikis, ir po jo 1597 m. caru pasiskelbė Godunovas. Po 6 metų Lenkijoje
atsirado kažkoks jaunikaitis, kuris sakėsi esąs caraitis Dimitrijus. Jį rėmė kai
kurie Lenkijos ponai. Karalius Zigmantas Vaza taip pat jį maloniai priėmė. Lenkų
ponų padedamas, jis 1605 m. užėmė Maskvą. Godunovas kaip tik tuo metu staiga
mirė, o jo sūnus buvo nunuodytas. Tariamasis Dimitrijus užėmus sostą. Bet
netrukus kilo maištas, apsišaukelis („samozvancas“) Dimitrijus žuvo, o daugybė
lenkų buvo suimti. Lietuvoje tada tik ką buvo aprimęs karas su švedais, o
Lenkijoje ėjo vidaus karas, vadinamasis „Zebžidovskio rokošas“, tad tik 1609 m.
Zigmantas Vaza paskelbė karą Maskvai.

Dvejus metus karaliaus kariuomenė išstovėjo apgulusi Smolenską ir 1611 m. jį vis
dėlto paėmė. Tuo tarpu lenkų etmono S. Žolkievskio (lenk.: Stanisław Żółkiewski)
sumuštą carą V. Šuiskį (rus.: Василий Иванович Шуйский) Maskvos bajorai pašalino
nuo sosto ir caru pažadėjo išrinkti Zigmanto Vazos sūnų Vladislovą. Lenkų ir
lietuvių kariuomenės būriai užėmė Maskvą ir ėmė valdyti karalaičio Vladislovo
vardu nuo 1610–1613 m. Bet karalius Zigmantas Vaza nesutiko savo sūnaus leisti į
Maskvą, nes jis užsigeidė pats būti Maskvos caru. Maskvai jo pretenzijos buvo
labai nemalonios, nes jis buvo žinomas kaip labai netolerantiškas katalikas.
Deryboms ilgai užtrukus, palaidų kariuomenės būrių alinamas kraštas sukilo.
Nebeišgelbėjo nė karaliaus atsiųstas J. K. Chodkevičius. O kai jos gelbėti
išsiruošė pats karalius Zigmantas Vaza su didesnėmis jėgomis, jau buvo per vėlų.
Įgula buvo priversta iš bado pasiduoti. Caru buvo išrinktas metropolito
Filareto, Fiodoro Romanovo sūnus Michailas (rus.: Михаил Фёдорович Романов)
(1613 m.). Su juo prasidėjo naujoji Maskvos, o vėliau „visos Rusijos" carų
dinastija, kuri išgyvavo iki 1917 m. revoliucijos (iš tikrųjų Romanovų vyriškoji
linija išmirė jau XVIII a., tačiau carai tebesivadino Romanovais iki pat galo).

Zigmantas Vaza mirė 1632 m. balandžio 30 d., iškaraliavęs net 44 m. Jo valdymas
nei Lietuvai nei Lenkijai nieko gero nedavė. Būdamas didelis savimyla,
užsispyrėlis ir turėdamas daugybę visokių didelių planų, kurių nemokėjo siekti,
jis užtraukė savo valstybėms tik daug vargo. Visą jo valdymo laikotarpį truko
sunkūs karai. Dėl jo nesugebėjimo Lietuva ir Lenkija neteko beveik visos bendrai
valdytosios Livonijos. Dėl jo svajonės sukurti vieną didžiulę valstybę, jo sūnus
negavo Maskvos sosto. Tik dėl Maskvos nusilpimo tepavyko atgauti didelius žemių
plotus. Kaip tik Zigmanto Vazos laikais tiek Lenkijoje, tiek Lietuvoje įsigalėjo
vėliau dar labiau įsivyravusi vidaus netvarka. Didžiūnams kovojant su
užsispyrėliu karaliumi ir tarpusavyje, įsigalėjo vadinamoji „aukso laisvė" – kas
tik buvo galingas, galėjo nieko neklausyti ir elgtis kaip nori. Jo nevykusiai
padaryta bažnytinė unija sukiršino rytų apeigų tikinčiuosius (unitus su
pravoslavais) ir paruošė dirvą vėlesnėms audroms ir Maskvos įsikišimui. Jo
griežtai palaikomi katalikai įsigalėjo, bet užtat tarp katalikų ir protestantų
ponų šeimų kaskart vis labiau augo nesantaika, kelianti netvarką. O visa tai
ardė valstybės vidaus ramybę, griovė jos pamatus.

A. Šapoka, Lietuvos istorija; Švietimo ministerijos knygų leidimo komisijos
leidinys, Kaunas, 1936 m. ISBN 5-420-00631-6



https://lt.wikipedia.org/wiki/Vokie%C4%8Di%C5%B3_aviganis

Vokiečių aviganis (vok. Deutscher Schäferhund, angl. German shepherd dog) –
viena populiariausių šunų veislių. Kilmė – Vokietija. Vokiečių aviganis yra
bandšunis, tapęs itin populiariu sarginiu šunimi. Kilmės šalyje šie šunys kai
kur vis dar saugo bandas.

Vokiečių aviganių mėgėjų sąjunga (SV), priklausanti Vokietijos kinologų
bendrijai (verein fur das deutsche Hundewesen – VDH), yra veislės standarto
kūrėja ir saugotoja. SV pagrindinė būstinė yra Augsburge. Pirmasis SV
steigiamasis susirinkimas įvyko 1899 metų rugsėjo 20 dieną. Jo metu A. Mejerio
ir M. fon Štefanico siūlymu buvo raštiškai patvirtintas vokiečių aviganio
standartas. Pradinis tekstas buvo papildytas 1901 metų liepos 28 dieną per
šeštąjį SV suvažiavimą, taip pat 1909 metų rugsėjo 17 dieną ir paskutinį kartą
standartas buvo papildytas 1961 metais kovo 25 dieną. Po to veislės aprašymas
buvo pateiktas Pasaulinei vokiečių aviganių mėgėjų organizacijų sąjungai (WUSV)
ir 1976 rugpjūčio 30 d. WUSV posėdžio metu buvo patvirtintas. 1991 metų kovo 23
dieną 44-osios direktorių Tarybos ir Konsultacinio komiteto sprendimu vokiečių
aviganio standartas paskutinį kartą buvo perrašytas ir pertvarkytas.

Vokiečių aviganis yra vidutinio dydžio šuo, šiek tiek prailgintas, tvirtas,
puikiai išvystytais raumenimis, pilvas šiek tiek įtrauktas.

Pleišto formos, proporcinga (jos ilgis sudaro apie 40 proc. aukščio ties
ketera), ne per sunki ir ne per ilga, ties ausimis saikingai plati. Žiūrint iš
priekio ir iš šono kakta šiek tiek iškili, be ar su silpnai matomu įlinkimu
viduryje. Galvos kaukolinės dalies ir snukio ilgių santykis yra 1:1. Žiūrint iš
viršaus kaukolė nuo ausų srities iki nosies galo proporcingai siaurėja.
Perėjimas nuo kaktos link pleišto formos snukio yra silpnai išreikštas.
Viršutinis ir apatinis žandikauliai labai stiprūs, gerai išsivystę. Nosies
nugarėlė tiesi, lūpos sausos, gerai prigludusios, tamsios spalvos.
Nepageidaujamos snukio formos: kumpa, lenkta, išgaubta.

Turi būti tvirti, sveiki, visas 42 dantų komplektas. Vokiečių aviganis turi
žirklišką sukandimą, tai reiškia, kad visi viršutiniai kandžiai dengia apatinius
kandžius kaip žirklės. Tiesus sukandimas, neprikandimas, perkandimas yra ydos,
taip pat kaip dideli tarpai tarp dantų. Gilų dantų įsodinimą užtikrina gerai
išsivystę, stiprūs žandikauliai.

Stačios, vidutinio dydžio, simetriškos, laikomos vertikaliai (negali būti
kabančios galvos šonuose). Ausų kriauklės nukreiptos į priekį, aštrėjančiomis
viršūnėmis. Pusiau stovinčios ar kabančios ausys yra yda. Jei ilsintis ar judant
šuo ausis glaudžia – tai nėra yda.

Krūtinė saikingai plati, krūtinkaulis kaip galima ilgesnis ir išsiskiriantis.
Krūtinės gylis sudaro 45-48 % aukščio ties ketera. Šonkauliai turi būti ne per
daug išgaubti. Standarto neatitinka individai su per daug plokščia ar per daug
išgaubta krūtine.

Uodega turi būtinai siekti kulnus, bet ne ilgesnė kaip iki pėdos vidurio,
nusvirusi minkštu lanku ir tik susijaudinus gali būti pakelta iki horizontalios
padėties. Kailis apatinėje uodegos pusėje šiek tiek ilgesnis. Bet koks
chirurginis įsikišimas koreguojant uodegos padėtį ar formą yra neleistinas.

Žiūrint iš bet kurios pusės priekinės galūnės tiesios, o iš priekio absoliučiai
paralelios. Pečiai ir mentės vienodo ilgio, ir dėka gerai išvystytų raumenų
tvirtai prisispaudusios prie korpuso; idealus mentės ir petikaulio kampas yra
90°, galimas iki 110°. Nei stovint, nei judant alkūnės neturi būti išsuktos į
išorę ar į vidų. Žiūrint iš bet kokios padėties dilbiai tiesūs ir paralelūs
tarpusavyje, liesi ir raumeningi. Plaštakos ilgis sudaro maždaug trečdalį dilbio
ilgio. Plaštaka ir dilbis sudaro 20-23 laipsnių kampą. Per daug pasvirusi
plaštaka (daugiau nei 22 laipsniai), kaip ir per daug stati (mažiau nei 20
laipsnių) neigiamai atsiliepia šuns darbingumui, o ypač ištvermingumui. Letenos
ovalios, pirštai suglausti, šiek tiek išlenkti, pėdų pagalvėlės tvirtos,
nesutrūkinėję. Nagai tvirti, tamsūs.



https://lt.wikipedia.org/wiki/Urugvajus

Urugvajaus Rytų Respublika (Urugvajus) – valstybė Pietų Amerikos pietryčiuose,
prie Atlanto vandenyno ir jo įlankos La Platos. Ribojasi su Argentina ir
Brazilija.

Pagrindiniai dabartinio Urugvajaus teritorijos gyventojais iki europiečių
atvykimo buvo čarua genties indėnai, kuriuos į pietus nustumė gvaraniai indėnai
iš dabartinio Paragvajaus. Tuometinis gyventojų skaičius galėjo būti maždaug nuo
5000 iki 10000.

Pirmieji europiečiai pasiekė Urugvajų 1536 metais, bet gyvenvietės teritorijoje
atsirado tik XVI–XVII amžiais nes joje nebuvo aukso ir sidabro. Šalies
teritorija tapo nesutarimų tarp portugalų ir ispanų imperijų objektu. 1603 m.
ispanai pradėjo veisti galvijus, tai sudarė prielaidas ekonominiam augimui šiame
regione. 1624 metais ispanai įkūrė pirmąją nuolatinę gyvenvietę dabartinėje
Urugvajaus teritorijoje – Villa Soriano, pietvakarinėje Negro upės pakrantėje.
1680 metais portugalai pastatė fortą – Kolonija del Sakramentą. Ispanai
paspartino Urugvajaus kolonizaciją, norėdami sustabdyti portugalus prie pietinės
Brazilijos sienos.

Kolonijiniu laikotarpiu Urugvajus buvo vadinamas Banda Oriental – „Rytinis
pakraštys“, dėl savo geografinės vietos į rytus nuo Urugvajaus upės. Vietiniai
gyventojai, atitinkamai buvo vadinami Orientales („rytiečiai“), pavadinimas,
kuris kartais naudojamas ir mūsų laikais.

Urugvajaus sostinė Montevidėjas buvo įkurta XVIII a. pradžioje, kaip karinis
įtvirtinimas, išnaudojant natūralų uostą, bei greitai tapo aktyviu prekybos
centru, konkuravusiu su Argentinos sostine, Buenos Airėmis. XIX amžiuje
Urugvajus buvo britų, ispanų, portugalų ir vietinių karinių grupuočių įtakos
pasidalijimo kovų laukas. 1806 ir 1807 metais britų kariuomenė bandė užimti
Buenos Aires karo su Ispanija metu. Todėl 10 000 britų karių 6 mėn. išlaikė
Montevidėją užimtą, ruošdamiesi pulti Buenos Aires.

Urugvajaus nepriklausomybės kelias buvo ilgesnis nei kitų Pietų Amerikos
valstybių. Nepriklausomybė nuo Brazilijos paskelbta 1825 m. rugpjūčio 25 d.
Urugvajaus nepriklausomybę 1828 metais pripažino Didžioji Britanija, Argentina
ir Brazilija, pasibaigus Argentinos ir Brazilijos tarpusavio karui.

Valstybės pavadinimas kilo pagal Urugvajaus upę – Urugvajaus Rytų Respublika yra
rytiniame Urugvajaus upės krante. Šis savo ruožtu kilo iš gvaranių kalbos: uru –
nedideli paukščiai, gua žymi kilmininką, y – vanduo, taigi „paukščių vanduo,
paukščių upė“.

Urugvajus – prezidentinė demokratinė respublika. Šalies ir vyriausybės vadovas –
prezidentas. Valdžia suskirstyta į vykdomąją, įstatymų leidžiamąją ir teisminę.

Urugvajus yra išsidėstęs Pietų Amerikos pietryčiuose. Šiaurėje ribojasi su
Brazilija, vakaruose – su Argentina, pietuose – La Platos estuarija, rytinį
pakraštį skalauja Atlanto vandenynas, kurio platūs smėlio paplūdimiai bei uolėti
kyšuliais driekiasi daugybę kilometrų. Palei Atlanto pakrantę driekiasi nemažai
lagūnų.

Urugvajaus reljefas nepasižymi jokiais didesniais kontrastais. Aukščiausioji
teritorijos vieta (Cerro Catedral) siekia 514 m, o pietuose, ties La Plata,
stūkso kelios stačiašlaitės panašaus aukščio kalvos. Visoje teritorijoje
driekiasi nuolaidžios kalvos, apaugusios žole ir miškeliais, pavieniais ombu ir
introdukuotų eukaliptų giraitėmis.

Ilgiausios upės – Urugvajus (isp. Río Uruguay; ilgis – 1600 km), Santa Lusija,
Negras, Kuareimas.

Nuosaikus, būdingas subtropikams. Dienos temperatūra karščiausiais vasaros
mėnesiais (gruodis – vasaris) retai pakyla virš 35 °C, o žemiausia šalčiausio
laikotarpio temperatūra paprastai nebūna žemesnė kaip 10 °C. Kartais pučiant
pietų vėjams, vadinamiems Pampero, temperatūra nukrinta iki -5 °C. Metinis
kritulių kiekis – apie 1000 mm.

Apie 90 % Urugvajaus žemių yra auginami galvijai. Dar auginamos avys, arkliai,
kiaulės. Didelę dalį pasėlių šalyje sudaro javai. Ryžiai yra pagrindinis maisto
produktas, po jų seka javai ir cukranendrės. Taip pat auginami miežiai, avižos,
linų, saulėgrąžų sėklos, cukriniai runkeliai. Salto apylinkėse yra daug
vaismedžių sodų, vynuogynų.

Nepaisant to, kad Urugvajus yra daugiausia žemės ūkio valstybė, kad jis
priklauso nuo įsivežamų medžiagų šalyje yra pastebima industrializacija. Apie
pusę gamybos šakų užima žemės ūkio produktų apdirbimas. Taip pat gaminama
elektronikos, transporto įranga, naftos, tekstilės produktai, chemikalai. Šalyje
yra randama marmuro, akmens, granito, boksitų. Pelnas iš žvejybos ir miško
verslų prisideda prie šalies ekonomikos. Urugvajaus paplūdimiai traukia
turistus, daugiausia iš Argentinos.

Eksportuojama mėsa, medvilnė, kailiai, odos, ryžiai, žuvis, pieno produktai.
Importuojami įvairūs įrengimai, chemikalai, automobiliai. Pagrindiniai šalies
mainų partneriai yra Brazilija, JAV, Argentina, Rusija.

Urugvajaus gyventojų daugumą sudaro išeiviai iš Europos: ispanai, italai,
prancūzai, vokiečiai, portugalai, britai ir kt. Remiantis 2006 metų Nacionalinio
gyventojų surašymo duomenimis: 94,6 % gyventojų kildino save iš europiečių,
9,1 % buvo afrikiečių kilmės, ir 4,5 % Pietų Amerikos indėnai. (Respondentai
galėjo pasirinkti daugiau nei vieną atsakymą).

Dauguma atvykėlių iš Europos persikėlė į Urugvajų XIX amžiuje. Jie ženkliai
paveikė Montevidėjo bei kitų šalis miestų architektūros stilių ir kultūrą. Dėl
šios priežastis šiandieninis Montevidėjo labai primena europietišką miestą.

Šalyje stipri ir didelė vidurinioji klasė gyvenanti miestuose. Gyventojų
raštingumas yra 96,79 % (1996 duomenys).

Bažnyčia atskirta nuo valstybės nuo 1919 m. Remiantis 2006 metų Nacionalinio
gyventojų surašymo duomenimis 47,1 % gyventojų priskiria save katalikams, 23,2 %
tikintys „be konkrečios religijos“, 17,2 % ateistai arba agnostikai, 11,1 %
„krikščionys ne katalikai“ (protestantai), 0,6 % Umbanda ar kitų „afro“ kilmės
religijų išpažintojai, 0,3 % judėjai, ir 0,4 % kiti.

Šalies kultūra yra labai turtinga meno ir literatūros tradicijomis. Dabartinė
kultūra sugebėjo integruoti skirtingas atvykėlių iš Europos ir vietinių kultūrų
įtakas. Urugvajuje galima rasti kolonijinio laikotarpio statinių, taip pat
įspūdingų vėlesnio laikotarpio architektūros paminklų. Montevidėjo
priemiesčiuose XIX a. pabaigoje atsirado urugvajietiškas tango. Šiuo metu tango,
candombe ir murga yra trys pagrindiniai šokio stiliai.



https://lt.wikipedia.org/wiki/Tuopa

Tuopa (lot. Populus, angl. Poplar, vok. Pappeln) – gluosniažiedžių (Salicales)
eilės gluosninių (Salicaceae) šeimos augalų gentis.

Priklauso stambūs medžiai su stora ir giliai suaižėjusia žieve. Žydi lapams
skleidžiantis. Žiedai sukrauti žirginiuose ir apdulkinami vėjo.

Gentyje yra apie 110 rūšių, žinoma daug hibridų, kultūrinių veislių. Lietuvoje
auga:

Vaistinei žaliavai tinka tik vegetatyviniai (ne žiediniai) pumpurai.
Vegetatyviniai pumpurai yra mažesni už žiedinius, pailgi, minkštesni, stipriau
laikosi prie šakelių. Ant šakučių dažnai būna keletas žiedinių, o tarp jų,
viršūnėje vienas lapinis pumpuras, kurį perlaužus, matyti gelsvi lapeliai su
gelsva, kvapia, dervinga medžiaga tarp jų. Perlaužus žiedinį pumpurą, jis atrodo
sausas, turi žiedyno užuomazgą, užimančią visą pumpuro vidų, lipnių dervingų
medžiagų jame nėra.

Gerai išdžiovinti pumpurai spaudžiant tarp pirštų traška, bet nesubyra.
Spaudžiami subyra tik žiediniai arba perdžiovinti pumpurai. Išdžiuvę pumpurai
yra gelsvai rudi, su lipnia, kvapia medžiaga viduje.



https://lt.wikipedia.org/wiki/TV3

TV3 – didžiausias komercinis „Viasat“ televizijos kanalas, transliuojamas
septyniais skirtingais kanalais Skandinavijoje (Danijoje, Norvegijoje, Švedijoje
(nuo 1987 m.) ir Baltijos šalyse (Estijoje (nuo 1996 m.), Latvijoje (nuo
1998 m.) ir Lietuvoje (nuo 1993 m.), taip pat Vengrijoje (nuo 2000 m., VIASAT3
pagrindu).

Be TV3 kanalų Švedijoje, Norvegijoje, Danijoje, Vengrijoje, Lietuvoje, Estijoje
ir Latvijoje, „Viasat“ jungia ir kitus kanalus – TV6, TV8, Viasat 4, TV1000, 3+,
TV10, TV3 Puls, Viasat NATURE, Viasat CRIME, Viasat HISTORY, Viasat EXPLORE,
Viasat SPORT, Viasat SPORT Baltic, Diema, Kino Nova, Diema Family ir kt.

TV3 pirmąkart pasirodė 1987 m. gruodžio 31 dieną Švedijoje, Danijoje ir
Norvegijoje.

1992 m. gegužės 7 d. įregistruota UAB „Tele-3“ tapo pirmąja komercine televizija
Lietuvoje. Jau metų pabaigoje bendrovei buvo suteikta licencija transliuoti LTV
3 tinklu.

1993 m. balandžio 11 d. „Tele-3“ pirmą kartą pasirodė eteryje. Kanalo įkūrėja ir
pirmoji direktorė buvo lietuvių kilmės amerikietė – prof. Liucija Baškauskaitė.

1996 m. balandžio 18 d. bendrovei buvo iškelta bankroto byla, didelės Švedijos
kompanijos „Kinnevik“ tarptautinis žiniasklaidos padalinys „Modern Times Group“
(MTG) tampa televizijos sanuotoju ir atsiskaito už visas skolas. „Tele-3“
įkūrėja prof. Liucija Baškauskaitė nebetenka teisių į jokį televizijos turtą. Tų
pačių metų rudenį „Modern Times Group“ įsigijo pirmojo Lietuvoje komercinio
televizijos kanalo „Tele-3“ akcijų.

1997 m. birželio 8 d. 19:45 val. „Tele-3“ programos pradedamos transliuoti TV3
pavadinimu.

2011 m. Lietuvos žurnalistų ir leidėjų etikos komisija priskyrė TV3 televiziją
etikos nesilaikančių žiniasklaidos priemonių kategorijai dėl per metus šešiose
joje transliuotose laidose padarytų etikos kodekso pažeidimų.

Kanalas kuria tik žinių laidas, bet taip pat ir rodo laidas bei serialus,
kuriuos perka arba užsako iš prodiuserinių kompanijų. Kanalas taip pat rodo
lietuviškai įgarsintus užsienietiškus serialus, filmus ir laidas, kurių
įgarsinimą užsako iš vertimo, subtitravimo ir įgarsinimo įmonės SDI. O nuo 1998
m. iki 2000 m. užsienio produkcija buvo įgarsinama TV3 dubliavimo studijoje
Vilniuje.

2009 m. sausio mėn. TV3 televizija iš pareigų atleido savo Žinių tarnybos vadovę
Jolantą Butkevičienę. Kuri sprendimą apskundė teisme teigdama, jog yra baudžiama
už žurnalistų teisių gynimą, kadangi pasirašė kreipimąsi dėl Seimo pirmininko
A.Valinsko veiksmų. Tuo tarpu TV3 vadovybė teigė, jog Žinių tarnybos vadovė
pažeidė įmonės vidaus tvarkos taisykles bei neturėjo įgaliojimų pasirašyti raštų
TV3 televizijos vardu.

Vėliau ginčas tęsėsi teismuose (J. Butkevičienė prašė teismo grąžinti ją į darbą
bei sumokėti už priverstinės pravaikštos laiką). 2009 m. gegužės mėn. Vilniaus
miesto 1-asis apylinkės teismas nusprendė, kad žurnalistė iš darbo buvo atleista
neteisėtai, tačiau atmetė prašymą grąžinti ją į ankstesnes pareigas ir priteisė
kompensaciją.

Vilniaus apygardos teismas patenkino J.Butkevičienės apeliacinį skundą ir
nusprendė, jog atleista TV3 Žinių tarnybos vadovė Jolanta Butkevičienė turi būti
grąžinta į darbą. Be to, nurodė, kad J.Butkevičienei turi būti sumokėtas daugiau
kaip 300 litų už vieną dieną siekiantis darbo užmokestis skaičiuojant nuo
gegužės 8 dienos.

Byla buvo baigta Aukščiausiame teisme, kuris nusprendė, kad J.Butkevičienė
padarė šiurkštų drausmės pažeidimą, tačiau jai pritaikyta drausminė nuobauda
buvo per griežta. Teismas konstatavo, kad J.Butkevičienė į darbą TV3
televizijoje negali būti sugrąžinta.

Konflikto priešistorė – istorija Seime, kai 2008 m. gruodžio 9 d. TV3
žurnalistas Aleksandras Zubriakovas užrūstino Seimo pirmininką Arūną Valinską,
kuomet ministrų priesaikos metu Seimo salėje tiesioginio reportažo metu garsiai
kalbėjo į mikrofoną.



https://lt.wikipedia.org/wiki/Saul%C4%97lydis_(saga)

„Saulėlydis“ (angl. Twilight) – amerikiečių rašytojos Stephenie Meyer keturių
fantastinės romantikos knygų serija apie vampyrus („Saulėlydis“, „Jaunatis“,
„Užtemimas“, „Brėkštanti aušra“). Knygose įvykiai pasakojami paauglės merginos
Izabelos „Belos“ Svan (Isabella „Bella“ Swan), kuri atsikrausto į nedidelį
Forkso miestelį Vašingtono valstijoje ir įsimyli vampyrą, vardu Edvardas Kalenas
(Edward Cullen). Istorija pasakojama Belos žodžiais, išskyrus „Užtemimo“ epilogą
ir antrąją „Brėkštančios aušros“ dalį, kuriose pasakotoju tampa vilkolakis
Džeikobas Blekas (Jacob Black).

2005 m. pasirodžius pirmajam romanui „Saulėlydis“, visos knygos išpopuliarėjo
stulbinamu greičiu. „Brėkštanti aušra“ apdovanota prestižine „British Book
Award“ premija, kaip geriausia metų knyga jaunimui ir vaikams. Visos keturios
knygos nugalėjo 2009 m. „Kid’s Choice Award“ Mėgstamiausios knygos nominacijoje.

2009 m. lapkričio mėnesio duomenimis, pasaulyje jau parduota daugiau nei 85
milijonų knygų, jos išverstos į mažiausiai 38 kalbas.

2008 m. knygos atsidūrė parduodamiausių metų knygų „USA Today“ sąrašo pirmoje
vietoje ir 235 savaites praleido „New York Times“ bestselerių sąraše Knygų
vaikams kategorijoje.

Bela Svan iš Finikso (Arizonos valstija) atsikrausto gyventi pas savo tėvą į
nedidelį Forkso miestelį Vašingtono valstijoje, nes jos mama, neseniai antrą
kartą susituokusi, turi daug keliauti su naujuoju vyru (jis – beisbolo
žaidėjas). Mokykloje Bela pastebi išskirtinio grožio vaikiną, Edvardą Kaleną, ir
pajunta jam nenumaldomą trauką. Ji netrunka suprasti, kad visa jo šeima –
vampyrai „vegetarai“, geriantys ne žmonių, o gyvūnų kraują. Edvardas ir Bela
įsimyli vienas kitą, tačiau Džeimsas, sadistinių polinkių vampyras iš kito
klano, nusprendžia sumedžioti Belą. Edvardas ir visa jo šeima stoja ginti
bejėgės merginos. Edvardo brolis ir sesuo išveža ją atgal į Finiksą,
tikėdamiesi, kad ten jų neras. Tačiau Džeimsas apgauna ir išvilioja Belą iš
saugaus prieglobsčio. Mergina stoja akis į akį su žmogžudžiu, kuris ją sunkiai
sužeidžia, tačiau Edvardas spėja ją išgelbėti. Džeimsas nužudomas ir visi
saugiai grįžta namo…

Edvardas įtikina save, jog kelia pavojų Belos gyvybei, ir su visa šeima
išsikrausto iš Forkso. Bela įklimpsta į depresiją, iš kurios pabudinti ją
pavyksta tik vilkolakiui Džeikobui Blekui. Džeikobas ir kiti jo genties
vilkolakiai privalo saugoti ją nuo Viktorijos, vampyrės, siekiančios atkeršyti
už pirmoje knygoje nužudytą jos gyvenimo partnerį Džeimsą. Vienintelis kerštas
–nužudyti Edvardo partnerę Belą, nes tik tuomet kentės Edvardas. Dėl
nesusipratimo Edvardui pranešama, kad Bela mirė. Jis nusprendžia vykti į
Volteros miestą Italijoje, kur, kaip jis tikisi, jį nužudys kito klano nariai.
Vos per plauką jį spėja sustabdyti atvykusi Bela, kurią atlydi Edvardo sesė
Alisa (Alice Cullen). Jie sutinka Volturius, seniausius vampyrus žemėje, vieną
galingiausių klanų, kuris nustato visas vampyrų pasaulio taisykles. Edvardas,
Alisa ir Bela paleidžiami tik su sąlyga, kad artimiausiu metu Bela bus paversta
į vampyrę. Bela ir Kalenai grįžta į namus.

Bela ir Edvardas – jaunavedžiai, tačiau jų medaus mėnesį nutraukia Belos
nėštumas. Ši būsena ją sekina, o kūdikis pilve auga nenusakomu greičiu. Ji
beveik miršta gimdymo metu, tačiau Edvardas suspėja suleisti vampyro nuodų
tiesiai jai į širdį ir paverčia ją vampyre. Porai gimsta pusiau vampyrė – pusiau
žmogus duktė Renesmė. Džeikobas Blekas supranta, kad tai – jam skirta mergaitė
ir neturi kitos išeities, kaip tik laukti, kol ji užaugs. Vampyrė iš kito klano
pamato Renesmę ir pamano, kad ji – „nemirtingas vaikas”, o tokį auginti – bene
didžiausias nusikaltimas pagal vampyrų įstatymus. Vampyrė nuskuba pas Volturius
ir informuoja juos, kad įstatymas sulaužytas. Kalenai renka vampyrus
liudininkus, kurie galėtų patvirtinti, kad Renesmė nėra nemirtinga. Kalenams per
plauką pavyksta įtikinti Volturius, vos išvengiant kovos, kad jų vaikas nekelia
pavojaus vampyrų pasauliui ir jų paslapčiai. Volturiai iškeliauja ir palieka
Kalenus ilgai ir laimingai gyventi.

Veiksmas vyksta mažame, lietingame ir niūriame Forkso miestelyje, Vašingtono
valstijoje. Bela gyvena su savo tėvu, Čarliu Svanu, policijos viršininku.
Kartais minimi gretimi miestai – Port Andželas, Olimpija, Sietlas ir La Pušo
rezervatas. Kai kurie „Saulėlydžio“ įvykiai vyksta Finikse, Arizonos valstijoje,
kur Bela užaugo.

„Jaunatyje“ veiksmo dalis, kai Edvardas keliauja paaukoti save Volturių klanui,
vyksta Volteros mieste, Italijoje. Floridos valstijos miestas Džeksonvilis
minimas „Saulėlydyje“ ir „Užtemime“, kai Edvardas ir Bela lanko jos motiną, kuri
išsikraustė ten gyventi kartu su antruoju vyru. Bela ir Edvardas medaus mėnesį
leidžia autorės išgalvotoje Esmės saloje (Isle Esme), tariamai esančioje netoli
Brazilijos.

Knygų žanras – fantastinė romantika, skirta daugiausiai jaunimui, nors pati
autorė pirmąją knygą įvardijo kaip „įtemptą romantinę siaubo komediją“. Tačiau
visgi ji savo knygas labiausiai priskiria romantiniam žanrui.

Sagoje aprašomas neįprastas romantinis Belos, vampyro Edvardo ir vilkolakio
Džeikobo meilės trikampis. Knygoje vengiama provokatyvių sekso scenų,
neaptarinėjami narkotikai ir nevartojami keiksmažodžiai – knygos autorės
nuomone, paaugliams tokia informacija neturėtų būti teikiama.



https://lt.wikipedia.org/wiki/Ro%C5%BE%C4%97

Rožės dažnai laikomos dieviškumo, tobulo grožio, o raudonosios – meilės
simboliu. Vakarų pasaulyje rožė laikoma kilmingiausia gėle. Jos atskirai ar
puokštėse dovanojamos įvairiomis progomis.

Kultūrinių rožių žiedai būna įvairių spalvų (išskyrus gryną mėlyną ir juodą),
taip pat spalvų mišinių. Yra netgi žaliųjų rožių (Rosa 'viridis'). Daugelis
rūšių skleidžia malonų kvapą.

Seniausi radiniai yra 32-35 mln. metų senumo fosilijos iš Kolorado Uolinių
kalnų, kuriose matosi erškėčių lapelių atspaudai. Rožių sukultūrinimo vieta yra
Kinija. Konfucijus (551–479 m. pr. m. e.) rašo apie rožių auginimą
imperatoriškuosiuose Pekino soduose.

Žymus graikų poetas Anakreontas gyrė gydomąjį rožių balzamo poveikį. Romos
imperijos laikais Italijoje rožės (Rosa canina, R. gallica, R. alba) augintos
parfumerijai ir kaip vaistinis augalas. Po Romos imperijos žlugimo rožių kaip
vaistinių augalų auginimas išliko tik vienuolynų soduose.

Karolis Didysis 794 m. savo Capitulare de villis vel curtis imperialibus nurodė
auginti vaisius, daržoves, gydomuosius augalus (tarp jų ir Rosa canina) ir
rūpinosi rožių paplitimu privačiuose soduose.

Rožės buvo baltos arba rausvos spalvos. Raudonos ir geltonos rožės Europoje
atsirado tik po XVI a. geografinių atradimų Azijoje.

Didelę įtaką rožių veisimui padarė Napoleono žmona Josephine de Beauharnais,
kuri surinko pirmąją rožių kolekciją.

Rožės naudojamos parfumerijoje. Smilkalai, gaunami iš rožių žiedlapių aliejaus,
yra saldūs ir tonizuojantys. Rožių smilkalų kvapas veikia tarsi natūralus
antidepresantas, atpalaiduojantis nervų sistemą. Rožių aromatas šalina
melancholiją ir skatina susikaupti, įsiklausyti į savo kūno ir sielos impulsus.



https://lt.wikipedia.org/wiki/Omo_d%C4%97snis

Omo dėsnis – fizikinis dėsnis, nusakantis įtampos, srovės stiprio ir laidininko
varžos priklausomybę elektros grandinėje. Pavadintas šio dėsnio atradėjo –
Georgo Omo vardu.

Bet kokios formos laidininke, kuriuo teka srovė išskirkime be galo mažą
elementą, kurio ilgis d l {\displaystyle {\mathsf {d}}l} , plotas d S
{\displaystyle {\mathsf {d}}S} . Šis elementas sutampa su j → {\displaystyle
{\vec {j}}} kryptimi ( j → {\displaystyle {\vec {j}}} yra srovės tankis). Tada
srovės stipris išskirtame elemente bus

j → {\displaystyle {\vec {j}}} ir E → {\displaystyle {\vec {E}}} yra vektoriniai
dydžiai, o ρ {\displaystyle \rho } ir σ {\displaystyle \sigma }  – skaliariniai.
Kadangi j → | | E → {\displaystyle {\vec {j}}||{\vec {E}}} , tai

Tarkime, norime prijungti šviesos diodą prie automobilio akumuliatoriaus. Diodo
vartojama srovė 20 miliamperų arba 0,02 amperų. Diodo vartojama įtampa 2,5
volto. Automobilio akumuliatoriaus įtampa 12 voltų. Iš dvylikos voltų atimame du
su puse volto gauname devynis su puse volto 12 − 2 , 5 = 9 , 5 {\displaystyle
12-2,5=9,5} Šiuos padaliname iš turimos srovės 0,02 amperu ir gauname 475 omus.
Tokią varžą mums reiktų prijungti nuosekliai šviesos diodui. Iš tiesų reikėtų
nepamiršti, kad automobilyje faktinė įtampa dirbant varikliui yra apie 14 voltų.



https://lt.wikipedia.org/wiki/Lietuvi%C5%A1ka_virtuv%C4%97

Lietuviška virtuvė – Lietuvoje ir tarp lietuvių paplitusi kulinarinių tradicijų
visuma, Lietuvos nacionalinė virtuvė. Nors dėl istorinių ryšių ir įtakų ji turi
daug panašumų į kitas aplinkinių tautų virtuves, jai būdingi savitumai leidžia
kalbėti apie ją kaip apie atskirą tradiciją.

Maistas ir valgymo kultūra Lietuvoje, kaip ir dauguma kitokių visuomenės
reiškinių, buvo neabejotinai daugiakultūriai. Pažymėtina, kad maistas ir valgymo
kultūra taip pat buvo ir socialinis reiškinys (maitinimosi produktai bei kokybė
priklausė nuo turimų pajamų ir padėties visuomenėje). Socialiniu pagrindu
Lietuvoje galima išskirti valstiečių, bajorų, miestiečių, didikų, valdovo dvaro
ir viešojo maitinimo įstaigų virtuves. Valdovo ir didikų (iš dalies ir
bajoriškoje) virtuvėse ryškūs europinių – gotikinės, renesansinės, barokinės ir
švietimo epochos virtuvių poveikis.

Krašto žmonių maitinimosi pagrindą sudarė istoriškai susiklostę vidutinės
klimato juostos gamtinių sąlygų nulemti sėslių žemdirbių ir gyvulių augintojų
patiekalai, neblogai žinomi iš XIX–XX a. pradžios valstietiškos virtuvės tyrimų.
Kaip rodo lyginamieji tyrimai, panašūs patiekalai valgyti ir kitose šios klimato
juostos žemdirbiškuose regionuose. Pažymėtina, kad šiuo požiūriu Lietuvos
teritorija patenka tarp Europos šalių, kurių dauguma gyventojų toleruoja laktozę
(gali vartoti šviežio pieno produktus). Kadangi Lietuvos Didžiąją Kunigaikštystę
sukūrė dabartinėje Rytų Lietuvoje ir Šiaurės Vakarų Baltarusijoje gyvenusi
baltiška lietuvių gentis, tai ir LDK diduomenės maitinimosi įpročiai buvę
stipriai paveikti šio regiono specifikos. Lietuvos kulinarinio paveldo pagrindas
yra tipiškas miškingo, nederlingų žemių ir toli nuo jūros esančio regiono
gyventojų maistas. Maiste vyrauja mėsa. Naminių gyvulių mėsa laikoma vertesne
nei laukinių, o geriausia „namine“ mėsa laikoma jautiena. Grūdų valgoma mažiau
ir jų tarpe vyrauja rugiai. Dėl maisto stokos neretai „prisiduriama“ gamtos
gėrybėmis: gėlavandene žuvimi, vėžiais, grybais, medumi ar riešutais. Vėlesniais
laikais, jau po krikšto, daug gėlavandenės žuvies valgoma per pasninkus.

X–XII a. atsiradę glaudesni baltų kontaktai su Rytų (Bizantine) krikščionybe
galėję atnešti į Lietuvos teritoriją patiekalus, būdingus Viduržemio jūros
regionui. Neabejotinai tai įvyko LDK kunigaikščio Vytauto laikais, užėmus
teritorijas Juodosios jūros pakrantėse (Viduržemio jūros kultūros įtakos erdvė
nuo graikų kolonizaciojos laikų) ir įvykdžius šioje teritorijoje gyvenusių
žmonių (totorių, karaimų) perkėlimą į Lietuvą. Persikėleliai atsivežė naujas
žemės ūkio kultūras (agurkai) bei naujus maisto produktus. Kadangi totoriai ir
karaimai buvo apgyvendinami įvairiose (dažniausiai strategiškai svarbiose
Lietuvos vietose) – jų auginamos daržovės, kulinarinis paveldas sparčiai plito.
Viduržemio jūros regiono įtakoms galima priskirti miltinius ar augalų lapų
patiekalus su mėsos įdaru (balandėliai, virtiniai, koldūnai, kibinai ir t. t.)
bei karštesniam nei Lietuvos klimatui būdingus patiekalus (pvz., šaltibarščiai).

Kur kas problemiškesnė yra viduramžių laikotarpio „kulinarinė sąveika“ su
Vidurio ir Vakarų Europa. Viena vertus, nemaža viso šio regiono virtuvių dalis
buvo nulemta klimato sąlygų ir dėl to beveik identiška lietuviškajai. Atsekti
tokių patiekalų kilmę yra sudėtinga, o ir nelabai yra prasmės. Masiškesnės
migracijos iš Vakarų Europos į Lietuvą XIV–XV a. nebuvo, kitą vertus sąveikai
pakankamai trukdė agresyvi Kryžiuočių ordino pozicija Lietuvos atžvilgiu.
Vokiškos įtakos galėtume daugiau ieškoti latviškoje, gal iš dalies žemaitiškoje
virtuvėje. Tačiau šiuo požiūriu labai iliustratyvus yra pastebėjimas K.
Donelaičio „Metuose“, kuomet būrai, nors ir gyvendami nuo XIII a. Kryžiuočių
ordino okupuotame regione, dėl visuomenės segregacijos tautiniu atžvilgiu, net
XVIII a. nepakankamai suprato vokiečių ir prancūzų maitinimosi ypatumų.

XVI a. maisto ir maitinimosi kultūros srityje įvyko esminių pokyčių. Tai susiję
su „antrąja“ Viduržemio jūros regiono poveikio banga, kuri turėjo vieną esminį
socialinį skirtumą nuo pirmosios. Totorių ir karaimų patiekalai padarė įtaką
daugiau žemesniojo socialinio lygmens asmenų (valstiečiai, miestiečiai)
virtuvei. Tuo tarpu antroji banga, plitusi per valdovo dvarą, labiausiai paveikė
diduomenės virtuvę. Kertinė šio poveikio asmenybe yra itališkos kilmės didikė
Bona Sforza, 1518 m. tapusi Lenkijos karaliaus ir LD kunigaikščio Žygimanto
Senojo žmona. XVI a. pradžios Italija buvo Europos kultūros židinys, todėl Bonos
ir jos dvaro (tarp jų buvo ir virėjų) persikėlimas į regioną paskatino esmines
permainas, pradedant stalo įrankių naudojimu ir baigiant Valakų reforma.
Itališkas „madas“ LDK palaikė ir vėlesni monarchai – Žygimantas Augustas, Vazų
dinastija.

XVI–XVIII a. lietuviškai virtuvei susiliejus su lenkiška, susiformavo turtinga
ir brandi barokinė Abiejų Tautų Respublikos virtuvė, paplitusi didžiulėje Rytų
Europos dalyje. Barokinėje virtuvėje buvo gausu mėsos, tačiau vyraujanti -
jautiena. Pagal laikmečio supratimą riebus maistas buvo laikomas sveiku maistu,
tad dažniausiai naudojama kiaulienos dalis buvo lašiniai, skirti šiaip jau
liesiems jautienos patiekalams pariebinti. Taip pat valgyta nemažai žąsų,
specialiai penėtų gaidžių - kaplūnų, paršelių. Žvėriena valgyta retai.

Valstietiška virtuvė iki pat XIX a. liko primityvi, paremta būtiniausiais
produktais ir patiekalais. Nepaisant to, ji santykiavo su bajoriškaja virtuve,
ir perėmė kai kuriuos jos atradimus. Pirmiausia čia buvo gausus rūkytų gaminių
asortimentas. Lietuviai valstiečiai išvystė rūkymo tradicijas, naudodami
įvairias medienos rūšis, atrado lėtojo rūkymo metodus. Taip formavosi lietuviški
rūkyti gaminiai dešros, skilandis, lašiniai, rūkyta žuvis ir pan. Valstietiška
virtuvė, kaip ir latvių virtuvė, labiausiai vystė užkandžių įvairovę, kas buvo
labai patogu valstiečiams, neturintiems laiko gamybai.

Dar vienas valstiečių virtuvės bruožas buvo bulvės introdukavimas XVIII a.,
kuomet vokiečių virtuvės įtakoje plačiai paplito bulviniai patiekalai.

Produktai Lietuvoje nesiskiria nuo kitų Rytų Europos virtuvės produktų. Kaip
pagrindinis ląstelienos ir angliavandenių šaltinis vartojamos Ruginė duona,
košės, nuo XVIII a. – ir bulvės. Baltymų šaltiniai čia yra gyvuliniai:
daugiausia mėsa (kiauliena, jautiena, senovėje žvėriena), ir pieno produktai
(rūgpienis, varškė, grietinė, sūris). Žuvies tradiciškai vartojama labai nedaug,
bet gaminamos kai kurios gėlavandenės žuvys, kaip lydeka.

Valstiečių virtuvė negalėjo pasigirti didele daržovių ir vaisių įvairove. Čia
paplitęs kopūstas, morka, ropė, burokas, obuolys, kriaušė. Labai svarbią dalį
mitybos racione nuo seno užima laukiniai augalai (laukinės uogos, vaisiai,
grybai, vaistažolės).

Čia paplitę daugiau prieskonių, nei kitose Baltijos šalių virtuvėse: gausiai
naudojami kmynai, mairūnas, petražolė, krapas. Nuo seno vienintelis saldiklis
buvo medus.

Lietuvoje gana gausus šaltasis užkandžių stalas, būdingas visoms Baltijos šalių
virtuvėms. Jame patiekiami įvairūs sūriai, rūgusio pieno produktai, rūkytos
mėsos bei žuvies gaminiai, šaltiena, įvairūs mėsos vyniotiniai.

Karštųjų patiekalų asortimentas didžiulis. Bajoriškoje virtuvėje buvo labai
paplitę kepti kumpiai, kimšta paukštiena, zrazai (perimti iš Lenkų virtuvės).
Valstietiškoje virtuvėje vystėsi mėsos-kruopų patiekalai (šiupiniai), šiek tiek
panašūs į Latviškos virtuvės putras, kurie šiuo metu beveik išstumti. Nuo XIX a.
paplito bulvių valgiai – didžkukuliai (cepelinai), bulviniai vėdarai, švilpikai,
bulviniai blynai, žemaitiški blynai, virtos bulvės su krapais su rūgusiu pienu,
varške ar pasukomis, kurių dauguma yra laikomi lietuvių nacionaliniais
patiekalais, nors dauguma jų taip pat žinomi ir kitose kaimyninėse virtuvėse:
ukrainiečių, baltarusių, lenkų, čekų ir kt.

Gana nemaža yra tešlos patiekalų įvairovė. Dauguma tų patiekalų į lietuvišką
virtuvę atėjo dar XIV–XV a. per mongolus ir čia pasiliko, dažnai pakeitę
produktus. Tai – koldūnai, virtiniai, šaltanosiai, skryliai ir kt.

Dauguma lietuviškų tradicinių desertų (šakotis, žagarėliai) – bajoriškosios
virtuvės palikimas. Tačiau greta jų Lietuvoje paplitę daugybė desertų,
atkeliavusių XX a. iš vakarų.

Svarbiausias valstiečių gėrimas būdavo pienas, rūgpienis, kartais pasukos.
Senovės Lietuvoje buvo paplitęs midus, vėliau per vokiečių virtuvę atėjo alaus
tradicijos.

Tuo tarpu bajoriškoje virtuvėje buvo išvystytas labai turtingas alkoholinių
gėrimų asortimentas. Kažkur ATR teritorijoje išradus degtinę, tai inspiravo
naujų alkoholio rūšių susiformavimą. Įvairios trauktinės, užpiltinės, likeriai,
krupnikas, starka – turtingo bajoriško kulinarinio paveldo palikimas.

Skirtingose Lietuvos srityse mityba skyrėsi. Pavyzdžiui, Žemaitijoje dažniausiai
valgydavo žuvį, košes, kastinį, šiupinį; rytų Aukštaitijoje – blynus, ragaišius,
skrylius; Dzūkijoje – grikių, grybų, bulvių valgius; Suvalkijoje – rūkytą mėsą,
didžkukulius, bulvines dešras.



https://lt.wikipedia.org/wiki/Kristupas_Kolumbas

Kristupas Kolumbas (it. Cristoforo Colombo, isp. Cristóbal Colón; 1451 m.
rugpjūčio 25 d. ar spalio 31 d. Genujoje – 1506 m. gegužės 20 d. Valjadolide) –
Genujos jūrininkas, tarnavęs Ispanijai, tradiciškai vadinamas „Amerikos
atradėju“.

Dabar yra žinoma, kad Amerikos žemyną maždaug 500 metų prieš Kolumbą jau buvo
atradęs Leifas Eriksonas ar kiti islandai. Kolumbas iki šiol vadinamas Amerikos
atradėju, nes tik po jo kelionių prasidėjo ilgalaikė žemyno kolonizacija.

Norėdamas atrasti vakarinį kelią iš Europos į Rytų Aziją, 1492 m. spalio 12 d.
Kolumbas pasiekė Karibų salas. Pats jis iki gyvenimo galo buvo įsitikinęs, kad
atrado vakarinį kelią į Indiją, tačiau nemanė, kad pasiekė pačią Indiją.

Pats K. Kolumbas savo testamente rašė, kad buvo gimęs Genujoje („siendo yo
nacido en Genoba“). Jo kilmę iš Genujos respublikos patvirtina ir keli to meto
kronikininkai. 1491 m. karališkajame protokole jo gimimo vieta minima Savona.
Ilgainiui tiek K. Kolumbo gimimo vieta, tiek data tapo įvairių kontroversiškų
diskusijų objektu. Net 6 Italijos ir Ispanijos miestai skelbėsi esą Kolumbo
gimtinėmis. Šiuolaikiniai tyrimai linksta prie versijos, kad K. Kolumbas gimė
1451 m. metais neturtingoje šeimoje, Genujoje. Ši versija remiasi 1909 m.
Genujoje atrastu dokumentu, kuriame aprašomas 1479 m. teisinis ginčas. Pats šis
dokumentas savo turiniu prieštarauja daugeliui kitų šaltinių, todėl K. Kolumbo
gimimo vieta nėra vienareikšmiškai nustatyta.

Kristupas buvo vyriausias iš 5 vaikų. 1470 metais šeima persikėlė į Savonos
miestą į vakarus nuo Genujos, kur Kolumbas dirbo tėvo vilnos perdirbimo versle,
o laisvalaikiu su broliu mokėsi kartografijos. Nuo 1474 metų jis pradėjo dirbti
įvairiuose laivuose.

Pagal kitą versiją, iškeltą ispanų ir amerikiečių istorikų, Kolumbas gimė
Maljorkos saloje. Jis kruopščiai slėpęs šį faktą, kadangi jaunystėje buvo
Korsikos laivo kapitonas ir kariavo prieš Aragono karalių, Ispanijos karaliaus
Ferdinando tėvą.

Pagal dar vieną versiją jis – krikštytas žydas, ir todėl vienu metu užsiiminėjo
kartografija ir kaligrafija, paplitusia to laikotarpio žydų profesija.

K. Kolumbą išgarsino tai, kad jis su Ispanijos vėliava 1492 metais perplaukė
Atlanto vandenyną ir pasiekė Amerikos krantus, nors tuo metu manė, kad priplaukė
Tolimuosius Rytus. Išplaukęs trimis laivais „Niña“, „Pinta“ ir „Santa Maria“,
Kolumbas tikėjosi įrodyti, kad Žemė yra apvali ir Indiją galima pasiekti
plaukiant į priešingą pusę. Tuo metu idėja, kad Žemė yra sferinės formos, jau
buvo gana paplitusi ir Kolumbo idėjai prieštarauta daugiau dėl to, kad manyta,
jog vandenynas, esantis tarp Indijos ir Europos yra per didelis, kad jį būtų
galima perplaukti.

Kristupas Kolumbas nebuvo pirmasis europietis, pasiekęs Amerikos žemyną, kadangi
dar XI amžiuje tai padarė vikingai (Leifas Eriksonas), kurie ten įkūrė trumpai
gyvavusią koloniją, kur dabar yra L'Anse aux Meadows. Taip pat, pasak Gavin’o
Menzies’o (anglų jūrininkas, tyrinėtojas), 1421 metais Amerikos žemyną pasiekė
kinų laivynas (knyga: „1421 metai, kai Kinija atrado Ameriką“).

Kolumbas pirmiausiai atplaukė į Bahamų salas, vėliau ištyrė ir kitas Karibų
jūros salas, įskaitant Kubą ir Espanjolą. Žemyninę Amerikos dalį Kolumbas
pasiekė tik trečiosios ekspedicijos metu (už jį žemyną anksčiau pasiekė Amerigas
Vespučis). Vėliau ištyrė dalį Centrinės ir Pietų Amerikos krantų.

1469 m. Kastilijos karalienė Izabelė I ištekėjo už Aragono sosto įpėdinio
Ferdinando II. 1479 m. Ferdinandas paveldėjo sostą, ir pačios stambiausios
Pirėnų pusiasalio valstybės susijungė į vieningą Ispaniją. 1480–1485 m.
karališkajai šeimai įkūrus inkviziciją, numalšintas stambių feodalų ir dvariškių
pasipriešinimas ir įtvirtinta absoliuti valdžia.

1492 m. spaudžiant susivienijusiai Ispanijai, krito paskutinė Pirėnų pusiasalio
musulmoniškoji valstybė – Granados emyratas. Tuo pačiu baigėsi rekonkistos
periodas, tęsęsis aštuonis amžius.

Išsprendusi vidines problemas, Ispanija pradėjo vykdyti išorinę ekspansiją.
Sutapo karališkojo dvaro (naujos valstybės pajamos), buržuazijos, katalikų
bažnyčios (pagonių atvertimas į krikščionybę ir Ispanijos dvarininkijos
(pasibaigęs karas su maurais) interesai.

Iki 1472 m. K. Kolumbas gyveno Genujoje, o nuo 1472 m. Savonoje. XV a.
septintajame dešimtmetyje dalyvavo jūrų ekspedicijose. Egzistuoja prielaida, kad
dar 1474 m. astronomas ir geografas Paolo Toskanelis laiške jam pranešė, kad
Indiją galima pasiekti daug trumpesniu keliu, plaukiant į vakarus. Gali būti,
kad jau tada Kolumbas galvojo pasiekti Indiją vakarų keliu. Vadovaudamasis
Toskanelio patarimais jis pats atliko skaičiavimus (kurie, beje, buvo klaidingi
ir rodė, kad atstumas iki Indijos esąs daug mažesnis negu iš tikrųjų) ir
nusprendė, kad visų patogiausiai plaukti pro Kanarų salas, nuo kurių iki
Japonijos turėtų būti 5 tūkstančiai kilometrų.

1476 m. Kolumbas persikraustė į Portugaliją, kur gyveno 10 metų. Per tą laiką
jis spėjo pabuvoti Anglijoje ir Gvinėjoje. Jis pasiūlė savo projektą
Portugalijos karaliui Žuanui II, bet po ilgo tyrimo projektas buvo atmestas.

1485 m. Kolumbas su sūnumi Diegu pervažiuoja į Ispaniją. Jis dar kartą pasiūlo
savo projektą, tik šį kartą Ispanijos karalienei. Tuo pačiu metu jis užmezga
ryšius su karalienės patarėjais finansų reikalams, pirkliais ir bankininkais.
Kolumbo pasiūlymą tyrė šventikai, kosmografai, juristai, vienuoliai, dvariškiai.
Jo siūlymai atmesti tačiau sprendimas pakeistas paskutiniu momentu, kai jis vyko
į Prancūziją. Padėjo tai, kad Sevilijos pirkliai pasiūlė paskolą ekspedicijos
aprūpinimui.

1492 m. gegužės 22 d. Kolumbas atvyko į Paloso miestą, kuriame pagal karaliaus
įsakymą turėjo gauti dvi karaveles. Miestas jam atidavė karaveles Niña ir Pinta.
Tai buvo apie 20 metrų ilgio ir 7 metrų pločio laivai. Savo flagmanui Kolumbas
iš Juano de la Cosa išsiderėjo didesnį laivą Santa María.

1492 m. rugsėjo 3 d. karaka „Santa María“ (280 tonų) kartu su dviem karavelėmis
– „Pinta“ (240 tonų) ir „Niña“ (100 tonų), kuriomis iš viso plaukė 90 žmonių,
pakėlė bures. Kelionė truko du mėnesius. Spalio 12 d. 2 valandą ryto jūreivis
Rodrigo de Trianas pamatė žemę.

Išsikėlę į krantą, ispanai pastebėjo, kad vietiniai gyventojai turi auksinių
daiktų. „Indėnai“ nurodė kelią į pietus. Kolumbas iš to padarė išvadą, kad yra
šiaurėje nuo pagrindinės žemės ir nuplaukęs į pietryčius spalio 28 d. atrado
Kubą, gruodžio 6 d. Haičio salą (Ispanjolę), kurią pasirinko savo būstine.

Sudužus flagmanui „Santa María“, per audrą praradęs ryšį su „Pinta“, Kolumbas
nusprendžia asmeniškai vykti „Niña“ ir pranešti apie naujo kelio į Aziją
atradimą Ispanijos dvarui. Gruodžio 16 d. palikęs dalį įgulos Navidado forte
Espanjoloje, su 43 savanoriais išplaukė atgal. 1493 m. kovo 21 d. užsuko į
Seviliją, iš kurios pranešė į Barseloną Kastilijos monarchams, kad kelionė
pavyko.

Kolumbas, atplaukęs į kontinentą, plačiai išreklamavo savo sėkmę. Keletą dienų
prieš savo kelionę į Barseloną jis išsiuntė pasiuntinius su auksu ir
spalvingomis aromis (papūgomis), kurie skelbė apie jo pergalingą grįžimą. Kelyje
į juos žiūrėjo tūkstančiai žmonių.

1452 m. – 1456 m. popiežiai Mykolas V ir Kaliksas III Portugalijai suteikė teisę
valdyti žemes, atrastas į pietus ir rytus nuo Bohadoro iškyšulio, „iki pačių
indėnų“.

1493 m. gegužės 3 d. popiežius Aleksandras VI paskelbė, kad visos žemės, kurias
Kastilija atrado ar atras vakariau meridiano, esančio 100 lygų į vakarus nuo
Žaliojo Kyšulio, turi priklausyti Ispanijai, o ryčiau – Portugalijai. Popiežiaus
sprendimas tapo Ispanijos – Portugalijos derybų pagrindu, kurios po metų 1494 m.
birželio 7 d. baigėsi Tordesilijo sutartimi.

Kelionė prasidėjo 1493 m. rugsėjo 25 d. Šį kartą Kolumbas pasirinko labiau
pietinę trasą ir atrado Mažuosius Antilus, Dominiką, Mari Galante, Gvadelupą,
Antigvą ir Puerto Riką. Lapkričio 22 d. Kolumbas dar kartą atplaukė į Haičio
salą. Išaiškėjo, kad viso įgula žuvo kovose su vietiniais indėnais. Palikęs
didžiąją dalį žmonių ieškoti aukso ir kurtis saloje, Kolumbas su 150 žmonių
įgula nuplaukė palei Kubos pietinę pakrantę ir atrado Jamaiką. Saloje likę
žmonės pasklido po teritoriją, pradėjo plėšikauti, versti vietinius kasti auksą.

Nežiūrint to, kad Kolumbas išsaugojo visas savo privilegijas, ankstesnis
pasitikėjimas buvo prarastas. Trečiosios ekspedicijos teko laukti net iki 1498
m. gegužės 30 d. Išplaukė šešiais laivais su 300 žmonių, tarp kurių buvo ir
nusikaltėlių. Dabar jis laikėsi kurso labiau į pietus (9º 30′ š. p.). Tris
laivus paprasčiausiai nusiuntė į Haitį, trys kiti išplaukė į pietryčius ieškoti
išsvajotos Indijos. Liepos 31 d. atrado Trinidado salą. Po to pirmą kartą
pasiekė Amerikos kontinentą prie Orinoko upės. Jos deltą tyrinėjo dvi savaites.
Susirgęs išplaukė į šiaurės vakarus ir atvyko į Haitį, kur tuo tarpu buvo įkurta
Santo Domingas, pirma Ispanijos kolonija. Rugsėjo 20 d. atplaukęs į Santo
Domingą surado prieš jo brolį sukilusius kolonistus. Kolumbas indėnams paskyrė
po didelį žemės plotą.

Ispanų tarpusavio santykiai Santo Dominge nebuvo geri. Autokratinis Kolumbas
kėlė savo žmones, konkrečiai savo sūnų Diegą. Dėl ekonominės naudos nebuvimo ir
sunkumų su čiabuviais kilo nepasitenkinimas. Kaip ir per pirmą kelionę, žinios
apie problemas pasiekė karalių. Tada buvo nuspręsta veikti ryžtingiau. 1500 m.
birželį į vakarus išsiųstas Fransiskas Bobadilja, kuris turėjo plačius
įgaliojimus. Sužinojęs apie situaciją Haityje jis liepė areštuoti Kolumbą ir jo
sūnų. Abu su antrankiais išsiųsti į Ispaniją. Ispanijoje Kolumbas vėl apsigynė
ir atgavo karaliaus pasitikėjimą. To rezultatas buvo ketvirta ir paskutinė
Kolumbo kelionė į Ameriką.

1502 m. gegužės 11 d. flotilė iš 4 laivų su 150 žmonių igula išplaukė į vakarus.
Kolumbas į kelionę pasiėmė 13 metų sūnų Fernandą.

Tuo tarpu Vasko da Gama atrado kelią į tikrą Indiją aplink Afrikos kontinentą.
Kolumbas siekė įrodyti, kad jo kelias į Indiją yra trumpesnis, pelningesnis ir
saugesnis. Kolumbas tikėjo, kad šis kelias plyti vakariau Kubos. Ten ir
nuplaukė. Buvo pasiektas Hondūras ir Meksika, rytinė Nikaragvos pakrantė. Ten iš
vietinių gyventojų buvo sužinota apie „turtingas karalystes“ (Majų civilizaciją,
o gali būti ir apie Inkų valstybę) ir „didžiąją jūrą“ (Ramųjį vandenyną), esantį
toliau į vakarus. Praradus du iš keturių laivų, buvo nuspręsta grįžti į Kubą, o
vėliau į Jamaiką. Ten teko likusius laivus užplukdyti ant smėlio. Sunaikintų
laivų medžiagos buvo panaudotos stiprinant gyvenvietę. Vienas iš Kolumbo draugų
Diegas Mendesas, su indėnišku laiveliu išplaukė ieškoti pagalbos. Tik po kelių
mėnesių kelionės jis pasiekė Haitį, iš kur atvedė pagalbą. Tuo tarpu Kolumbas
sunkiai susirgo ir 1504 m. lapkričio 25 d. sergantis pasiekė Ispaniją.

Ispanai žvėriškai elgėsi su vietiniais gyventojais. 1515 m. vietinių Haičio
gyventojų buvo jau mažiau nei 15 tūkstančių, o XVI a. viduryje jų visai neliko.
Į Espanjolą pradėti vežti vergai iš Mažųjų Antilų salų, taip pat „laukiniai“ iš
Kubos, Jamaikos ir Puerto Riko. Prasidėjo masinė vietinių gyventojų medžioklė
Pietų Amerikoje, o galiausiai pradėti vežti vergai iš Afrikos. Jų palikuonys,
dalinai susimaišę su ispanais, galiausiai apgyvendino visą Haičio salą.

Pirmaisiais tapo Pedro Alonso Ninjas ir Alonso Ocheda. Pedro Alonso Ninjo
1499-1500 m. aplankė Karibų jūroje Perlų krantą į vakarus nuo Pairijos įlankos
ir atsivežė patį didžiausią XV a. laimikį – 38 kg perlų.

Alonso Ocheda į 1499 m. ekspediciją pasiėmė ir ekspediciją finansavusių
Florencijos bankininkų atstovą Amerigą Vespučį, kuris ištyrinėjo Pietų Amerikos
žemyno krantus.

1499 m. gruodį į ekspedicija išplaukė dar vienas pirmos ekspedicijos dalyvis –
Visentė Janjesas Pinsonas kirto ekvatorių, o 1500 m. sausio 26 d. pasiekė pačią
rytinę Pietų Amerikos kontinento dalį – San Rokės kyšulį.

Kristupas Kolumbas mirė 1506 m. gegužės 20 d. Valjadolido mieste, Ispanijoje,
palikęs tris sūnus: Diegą, Ferdinandą ir Bartolomėjų. Tuo metu jam buvo 54
metai. Pirmieji ligos simptomai jam pasireiškė jau trečiosios kelionės metu,
prieš 8 metus. Pasak sūnaus Ferdinando, jo mirties priežastis buvo podagra,
tačiau tais metais šią ligą diagnozuodavo praktiškai visiems nežinoma liga
sergantiems žmonėms.

Naujausi Džeraldo Veismano tyrimai rodo, kad greičiausiai Kolumbo mirties
priežastis buvo reta tropinė liga – Reiterio sindromas, nors neatmetama versija,
kad žymusis keliautojas buvo užsikrėtęs to meto nežinoma venerine liga –
sifiliu. Manoma, kad Kolumbas ir jo jūrininkai atvežė šią ligą į Europą. Po
mirties Kolumbas buvo palaidotas mažoje Valjadolido koplyčioje, kiek vėliau
perkeltas į Seviliją. 1526 m. šalia jo buvo palaidotas ir jo vyriausias sūnus
Diego.

Diego našlei paprašius, abu kūnai buvo perkelti per Atlanto vandenyną ir
palaidoti Haityje. Kristupas Kolumbas buvo palaidotas Santo Domingo katedros
altoriaus dešinėje pusėje.

1795 m. Prancūzijai užgrobus Haitį palaikai buvo iškasti ir perkelti į Kubos
sostinę Havaną.Praėjus šimtmečiui Kuba išsikovojo nepriklausomybę nuo Ispanijos,
ir Kolumbo palaikai vėl buvo perkelti per Atlanto vandenyną, bei 1898 m.
palaidoti Sevilijoje.

Vis dėlto 2002-2006 m. Granados mokslininkai nustatė, kad tikrieji palaikai yra
Sevilijoje.



https://lt.wikipedia.org/wiki/Kopenhaga

Kopenhaga (senąja danų kalba Køpmannæhafn – 'pirklių uostas') – Danijos sostinė
ir didžiausias miestas. Miestas priklauso Hovedstadeno regionui. Automobilių ir
geležinkelio keltai kursuoja į Malmę, Helsingborgą ir Landskroną (Švedijos
uostai). Yra tarptautinis oro uostas.

Kopenhagoje sutelkta apie 40 proc. visos Danijos pramonės. Išvystyta laivybos,
elektrotechnikos, prietaisų gamybos, chemijos, maisto pramonė. Yra keturi
universitetai bei trys kitų miestų universitetų padaliniai, B. Torvaldseno
muziejus, dailės muziejai, Kopenhagos operos teatras.

Pagrindinė miesto įžymybė – paminklas H. K. Anderseno Undinėlei (atidengtas
1913 m. rugpjūčio 23 d.). Taip pat išlikę Rosenborg rūmai, yra birža,
Charlottenborg rūmai (visi – iš XVII a.), Christiansborg parlamento rūmai (XVIII
a., buvo atstatyti po gaisrų 1800–1820 m. ir 1907–1922 m.), Amalienborgo rūmų
kompleksas (statytas nuo XVIII a.).

Kopenhaga yra išsidėsčiusi didžiausioje Danijos saloje Zelandijoje (Sjælland),
netoli nuo Švedijos miesto Malmės Skonėje. Nedidelė miesto dalis yra Amagero
saloje.

Pats Kopenhagos miestas susideda iš senojo Kopenhagos ežerų ir uosto supamo
miesto centro, „tiltų kvartalų“: Østerbro, Nørrebro, Vesterbro, Amagerbro;
miestui priklausančių Nordvest, Christianshavn, Ørestad, Islands Brygge, Valby,
Vanløse, Brønshøj ir kitų kvartalų. Kopenhagos miestui nepriklauso savarankiška
Frederiksbergo komuna.

Kopenhaga pirmąkart minima 1043 metais, tuomet buvo nereikšmingu kaimeliu.
1167 m. vyskupas Absalonas pastatė pilį ir Kopenhagą padarė įtvirtintu
miesteliu. 1254 m. gavo miesto teises. 1416 m. Erikas VII užkariavo Kopenhagą ir
1433 m. padarė savo rezidencija. Nuo to laiko Kopenhaga tapo karaliaus
rezidencija ir šalies sostine.

Grafų karo metu atlaikė žiaurią apgultį, o 1658–1659 m. herojiškai gynėsi nuo
švedų.

Rūmai: buvusioji karališkoji rezidencija Christiansborgas (sudegusi 1884 m.;
išlikusi tik rūmų bažnyčia ir išgelbėta paveikslų galerija); Amalienborgas
(žiemos rezidencija), pastatytas Liudviko XV stiliumi; Rosenborgas (Nyderlandų
Renesanso stiliuje) su parku ir Anderseno statula. Dėmesio vertas Kopenhagos
universiteto pastatas (su istorinėmis freskomis), biržų pastatai (Nyderlandų
Renesanso stiliuje), rotušė.

Kopenhagos apylinkėse yra karališkosios Bernstorfo ir Fredensborgo pilys, į
vakarus nuo miesto – Frederiksborgas.

Kopenhagos oro uostas (daniškai: Københavns Lufthavn, Kastrup) yra pagrindinis
tarptautinis oro uostas aptarnaujantis Kopenhagos kraštą. Tai yra didžiausias
oro uostas Šiaurės šalių regione (Norvegija, Švedija, Danija, Islandija ir
Suomija) 2014-aisiais metais aptarnavęs 25,6 mln. keleivių. Įkurtas 1925 metais
ir yra vienas seniausių tarptautinių oro uostų Europoje. Įsikūręs Amagerio
saloje netoli Kastrup miestelio. Iš Lietuvos Kopenhagos oro uostą galima
pasiekti tiesioginiais skrydžiais iš Vilniaus, Kauno ir Palangos oro uostų.



https://lt.wikipedia.org/wiki/Kondensatorius_(elektra)

Kondensatorius – dviejų laidininkų, vadinamu elektrodais, sistema, kuri turi
savybę kaupti energiją tarp tų elektrodų sukurtame elektriniame lauke. Prijungus
įtampą ant elektrodų (arba „plokštelių“) kaupiasi krūviai, kurių absoliutinės
vertės lygios, tik priešingi ženklai.

Pirmąjį kondensatorių 1745 m. sukūrė ir išbandė Leideno universiteto fizikas
Piteris Mušenbrukas (1692–1761).

Kondensatorius sudarytas iš dviejų laidininkų, vadinamų elektrodais. Tarpe tarp
elektrodų gali būti dielektrikas, kuris naudojamas kondensatoriaus talpai
padidinti.

Kondensatoriaus elektrinė talpa apibrėžiama panašiai, kaip ir pavienio
laidininko: ji lygi vieno elektrodo krūvio ir potencialų skirtumo tarp elektrodų
santykio moduliui. Modulis imamas dėl to, jog elektros krūvis gali būti tiek
teigiamas, tiek neigiamas, o kondensatoriaus elektrinė talpa yra tik teigiamas
dydis:

Talpos matavimo vienetas SI sistemoje – faradas (F). Kadangi faradas yra gana
didelis dydis, dažniausiai kondensatoriaus talpa nusakoma mikrofaradais (µF),
nanofaradais (nF), pikofaradais (pF)

Padidinus atstumą d, talpa sumažėja. Jei kondensatorius tuo metu įkrautas,
įtampa padidėja. Šiuo principu veikia kondensatorinis mikrofonas.

Jei kondensatoriuose naudojamas dielektrikas, visose formulėse ε0 reikia
padauginti iš dielektriko dielektrinės skvarbos ε (vietoj ε0 – ε0ε).



https://lt.wikipedia.org/wiki/Kirgizija

Kirgizstanas arba Kirgizija (kirg. Кыргызстан, rus. Киргизия arba Кыргызстан),
oficialiai - Kirgizijos Respublika (kirg. Кыргыз Республикасы, rus. Кыргызская
Республика) – valstybė Vidurinėje Azijoje, buvusi Tarybų Sąjungos respublika,
dabar priklausanti Nepriklausomų Valstybių Sandraugai. Tai priėjimo prie jūros
neturinti valstybė, kuri šiaurėje ribojasi su Kazachstanu, vakaruose su
Uzbekistanu, pietvakariuose su Tadžikistanu ir pietryčiuose su Kinija.

Kalnuota krašto geografija ir atokumas nuo didžiųjų pasaulio civilizacijų nulėmė
palyginus vėlyvą jo įsitraukimą į pasaulio istoriją. Pirmieji valstybiniai
dariniai dabartinėje Kirgizijos teritorijoje atsirado II a. pr. m. e., kadangi
pietiniai žemdirbių gyvenami rajonai sutapo su Ferganos slėniu. Erų sandūroje
susiformavus Šilko keliui, svarbi jo atkarpa ėjo per dabartinę Kirgiziją, čia
maišėsi Kinijos, Indijos ir Persijos kultūros. Svarbiausias prekybinis miestas
buvo Ošas.

Nuo I a. Kirgizijos teritorija buvo veikiama šiauriau gyvenusių klajoklių
migracijų. Hegemoniją joje įgijo šiongnu, eftalitai, tiurkai (pastarojo sostinė
buvo Kirgizijos teritorijoje). VII a. žlugus Vakarų Tiurkų kaganatui, į
teritoriją migravo karlukai, apie X a. susikūrė Karachanidų federacija. Tuo metu
į kraštą atėjo islamas, o senieji vietos gyventojai (greičiausiai
indoeuropiečiai) buvo tiurkizuoti. XII a. Karachanidus pakeitė Karakitajai.

Tuo metu kirgizų protėviai (Jenisiejaus kirgizai), kurie greičiausiai buvo
maišytos mongolų ir kipčiakų kilmės, iki X a. gyveno dabartiniame Tuvos regione
ir valdė didžiulį Kirgizų kaganatą. Konsoliduojantis Mongolų imperijai, kirgizai
migravo į pietus, į dabartinės Kirgizijos teritoriją. Kaip atskira etninė grupė
susiformavo apie XV a.

Kirgizijos teritorija nuo 1219 m. priklausė Mongolų imperijai, tuo metu valdomai
Čingischano. Po šio mirties išliko mongolų įtakoje: ją valdė Čiagatajaus ulusas,
Šeibanidai, džungarai. XVIII a. buvo užkariauta Kinijos Čingų dinastijos. XIX a.
pradžioje pietinę Kirgiziją kontroliavo Kokando chanatas.

Antroje XIX a. pusėje teritoriją pamažu užkariavo Rusijos imperija. Rusijos
dominavimas Kirgizijoje truko nuo 1876 m. iki Tarybų Sąjungos žlugimo 1991 m.

1991 m. rugpjūčio 31 d. Kirgizija paskelbė nepriklausomybę. Pirmuoju prezidentu
buvo išrinktas Askar Akayev, kuris nuo 1990 m. buvo Kirgizijos TSR prezidentas.
Per neramumus, kurių padarinys buvo „Tulpių revoliucija“, per 2005 m. vasario
mėnesio parlamento rinkimus jis buvo nuverstas. Naujuoju prezidentu tapo buvęs
ministras pirmininkas Kurmambekas Bakijevas.

Kirgizija yra parlamentinė respublika. Valdymas demokratinis. Prezidentas gali
paleisti parlamentą, taip pat paskirti ministrą pirmininką, ministrus, teisėjus
bei sričių vadovus. Vykdomoji valdžia susideda iš ministrų kabineto, ministerijų
ir valstybės komitetų, sričių ir apylinkių administracijos. Šalis nuo 1991 metų
priklauso Nepriklausomų Valstybių Sandraugai.

2010 m. balandžio mėn. kilo neramumai. Protestuotojai šturmavo šalies
prezidentūrą bei užėmė valstybinės televizijos bei radijo būstinę. Per riaušes
Biškeke 47 žmonės žuvo, apie 200 buvo sužeista. Kirgizijos prezidentas
Kurmanbekas Bakijevas balandžio 7 d. išskrido iš "Manaso" oro uosto Biškeke.
Vykdomojo komiteto vadovė - Roza Otunbajeva. 2010 m. liepos 3 d. Roza Otunbajeva
buvo prisaikdinta šalies prezidente. Ji tapo pirmąja moterimi šiame poste
nepriklausomos valstybės istorijoje.

Kirgizija yra suskirstyta į 7 sritis ir nė vienai sričiai nepriklausantį Biškeko
miestą. Sritys dar padalintos į 40 rajonų. Rajonai savo ruožtu skirstomi į 473
apylinkes ir 22 miestus. Biškekas yra padalintas į 4 rajonus.

Kirgizstanas yra Tian Šanio kalnuose, daugiau kaip pusė teritorijos yra 2500 m
virš jūros lygio ar aukščiau. Aukščiausias šalies taškas – Pergalės viršukalnė
(kirg. Жеңиш чокусу) 7 439 m virš jūros lygio. Žemiausias šalies taškas yra 132
m virš jūros lygio esanti Karadarja upė. Gyventojai susitelkę Čiui slėnyje
šiaurėje ir Ferganos slėnyje pietuose, taip pat šiek tiek mažiau gyvena kalnų
slėniuose, pvz., aplink didelį Isyk Kulio ežerą. Šalies pietus sudaro Alajaus
kalnų grandinė. Svarbiausios upės – Narynas, Ču ir Talasas.

Iki 1 500 m vyrauja stepės, kurios daug kur yra dirbtinai drėkinamos. Nuo 1500 m
vyrauja pievos ir ganyklos, besidriekiančios iki sniegingų vietų. Miškai paplitę
1 500-4 000 m aukštyje virš jūros lygio. Šalyje auga apie 120 medžių ir krūmų
rūšių. Tik 4 % Kirgizijos teritorijos yra miškinga, Kirgizija yra viena iš
rečiausiai miškingų Azijos šalių.

Kirgizija neturi priėjimo prie jūros. Šiaurėje šalis ribojasi su Kazachstanu (1
051 km), vakaruose su Uzbekistanu (1 099 km), pietvakariuose su Tadžikistanu
(870 km) ir pietryčiuose su Kinija (858 km).

Nors Kirgizijos miškingumas nedidelis, joje yra didžiausi riešutmedžio miškai
pasaulyje. Miškuose gyvena elniai, lokiai, kiaunės, šernai, vilkai ir lūšys.
Aukštumose sutinkami labai reti irbiai ir kalniniai avinai. Pastaruoju metu
irbių populiacija sumažėjo dėl masinio brakonieriavimo. Retų rūšių gyvūnų
medžioklė ir prekyba apribota. Švilpikai yra plačiai paplitę aukštose pievose,
taip pat didėja vilkų populiacija miškuose.

Šalyje gyvena daugiausia plėšriųjų paukščių, tokių kaip juodasis peslys,
palšasis grifas ir kitos įvairios erelių ir sakalų rūšys. Vasarą šalyje dažnai
sutinkamas bitininkas. Paukščių migracija vyksta tiek horizontalia kryptimi (iš
šiaurės į pietus), tiek vertikaliai (iš kalnų žemyn arba aukštyn).

Kirgizijos klimatui būdingas sausas žemyninis klimatas su šiltomis vasaromis ir
šaltomis žiemomis. Dideli paros temperatūros svyravimai. Šalies pietuose vasarą
temperatūra siekia apie +45° C, o žiemą gali nukristi iki -18° C.

Kirgizijoje gausu stibio, aukso, molibdeno, alavo, anglies, volframo,
gyvsidabrio, urano, naftos ir gamtinių dujų. Kirgizijos pramonė apdirba maisto
produktus, cukrų, yra spalvotosios metalurgijos, tekstilės pramonė, gaminamos
žemės ūkio mašinos, statybinės medžiagos, baldai.

Kirgizija eksportuoja medvilnę, vilną, mėsą, tabaką, auksą, plieną, uraną,
gyvsidabrį, įvairius mechanizmus. Pagrindiniai importo produktai yra grūdai,
mediena, juodieji metalai, kuras. Pagrindiniai mainų partneriai – buvusios TSRS
šalys ir Kinija.

Griežta valiutos politika sumažino infliaciją nuo 700 % (1993 m.) ir 200 % (1994
m.) iki 4 % 2006 metais. Vis dėlto skurdas nesumažėjo. Pagal Jungtinių Tautų
vystymosi programą, 41 % gyventojų gyvena žemiau skurdo ribos. 2008 m.
infliacija padidėjo iki 25 %.

2009 m. Kirgizijoje gyveno maždaug 5,4 milijonai žmonių. Iš jų 29,7 % buvo
jaunesni nei 15 m. ir 5,8 % buvo vyresni nei 65 m. Kaip rodo 2009 m.
apskaičiavimai, vidutinė gyvenimo trukmė Kirgizijoje yra 69,43 m. 98,7 %
gyventojų raštingi. 2008 m. duomenimis, tik 36 % populiacijos gyvena miestuose,
bet šalyje vyksta gana sparti urbanizacija.

Kirgizija yra viena iš dviejų nuo Tarybų Sąjungos atsiskyrusių vidurio Azijos
valstybių, rusų kalbą palikusių valstybine. Tiesa, toks pat statusas buvo
suteiktas ir kirgizų kalbai. Rusų kalbą supranta daugelis šalies gyventojų,
išskyrus kelis atokius kalnuotus regionus.

Maždaug 75 % gyventojų yra musulmonai (beveik visi sunitai), o likę daugiausia
stačiatikiai. Stačiatikybę praktikuoja daugiausiai rusai ir ukrainiečiai.
Kirgizija neturi valstybinės religijos, bet islamo įtaka politikoje nuolat auga.
Nors didelė dalis islamo kasdien nepraktikuoja, pastaruoju metu šalis tampa
labiau religinga.

Didžiausia etninė grupė šalyje yra kirgizai, priklausantys tiurkų tautų grupei.
2007 m. duomenimis, jie sudaro 69 % Kirgizijos gyventojų. Kitos didesnės etninės
grupės yra daugiausiai šalies pietuose gyvenantys uzbekai (14,5 %) ir Kirgizijos
šiaurėje susitelkę rusai (9 %). Taip pat valstybėje yra totorių (1,9 %), uigūrų
(1,1 %), tadžikų (1,1 %), kazachų (0,7 %), ukrainiečių (0,5 %) ir kitų etninių
mažumų (1,7 %). Kirgizijos etninė sudėtis gana smarkiai pasikeitė po
nepriklausomybės paskelbimo: 1979 m. etniniai kirgizai sudarė apie 50 % šalies
populiacijos, o 2007 m. – beveik 70 %.

Anksčiau kirgizai buvo pusiau klajokliai, užsiiminėjo gyvulininkyste ir gyveno
jurtose. Dabar gyvulininkyste užsiiminėjančios šeimos panašiai gyvena vasaromis,
kai gano gyvulius aukštumose.

Didžiausias šalies miestas yra sostinė Biškekas, kuriame gyvena apie 900 tūkst.
žmonių. Kitas didelis miestas, turintis daugiau nei 200 tūkst. gyventojų, yra
Ošas. 10 didžiausiu Kirgizijos miestų:

Svarbią vietą Kirgizijos kultūroje užima arklių veisimas ir jurtos. Jurtos
svarbą galima nesunkiai pastebėti tame, kad Kirgizijos vėliavoje pavaizduotos
saulės centre yra stilizuotas auksinis kirgizų jurtą vainikuojantis tundukas.
Egzistuoja ilgos veltinio ir odos perdirbimo tradicijos.

Svarbiausias senosios kirgizų literatūros kūrinys yra Kirgizų epas Manas, kuris
yra žymiai ilgsnis, nei Odisėja. Šis epas buvo perduodamas iš kartos į kartą,
žodinės tradicijos formuotas apie 1000 metų. Jis apdainuoja mitologinį herojų
Maną ir jo bendražygius, kurie X a. kovojo prieš uigūrus, kad išsaugotų kirgizų
laisvę.

Žymiausias moderniosios kirgizų literatūros atstovas buvo Čingizas Aitmatovas,
rašęs rusų ir kirgizų kalbomis.

Visoje šalyje leidžiami 4 dienraščiai. 1000-iui gyventojų tenka 27 skaitytojai.
2008 m. 14,1 % gyventojų, turėjo priėjimą prie interneto; plačiajuosčio
interneto įvertinimo difuzija buvo 0,05 %.



https://lt.wikipedia.org/wiki/Kauno_technologijos_universitetas

Kauno technologijos universitetas (KTU) – valstybinė aukštoji mokykla, kilusi iš
1922 m. Kaune įkurto Lietuvos universiteto, pertvarkius 1920 m. įsteigtus
Aukštuosius kursus.

Universitetas yra KTU gimnazijos (įkurta 1989 m.), KTU Vaižganto progimnazijos
(įsteigta 2011 m.) ir KTU Inžinerijos licėjaus (įsteigtas 2014 m.) steigėjas.

Kauno technologijos universitetas save kildina iš Lietuvos universiteto
(vėliau – Vytauto Didžiojo, Kauno universitetas, Kauno valstybinis Vytauto
Didžiojo universitetas), įkurto 1922 m. vasario 16 d. Kaune, 1920 m. įsteigtų
Aukštųjų kursų pagrindu.

1922 m. vasario 16 d., Lietuvos nepriklausomybės šventės dieną, Aukštųjų kursų
(dabartinių KTU I rūmų) salėje (auloje) įvyko iškilmingas Lietuvos universiteto
atidarymo aktas. Aukštųjų kursų rūmai ir kita sukurta studijų bazė perėjo naujai
įsteigto Lietuvos universiteto žinion. Vos prasidėjus darbui Universitete,
Steigiamasis Seimas patvirtino ilgai svarstytą naują Lietuvos universiteto
Statutą.

1930 m. birželio 7 d., įvertinus Lietuvos universiteto laimėjimus ir reikšmę
šalies mokslo, švietimo ir kultūros plėtotei, Vyriausybė Lietuvos valdovo
Vytauto mirties 500 m. sukakties proga Universitetui suteikė Vytauto Didžiojo
pavadinimą. Universitetą sudarė septyni fakultetai: Teologijos-filosofijos,
Evangelikų teologijos, Humanitarinių mokslų, Teisių, Matematikos-gamtos,
Medicinos ir Technikos.

Sovietų Sąjungos kariuomenei okupavus mūsų šalį, 1940 m. rugpjūčio 21 d.
Lietuvos sovietinės vyriausybės įsakymu VDU buvo pavadintas Kauno universitetu.
Buvo uždarytos beveik visos studentų organizacijos, suimti kai kurie dėstytojai
ir studentai. Rudenį į Vilniaus universitetą perkeltas Matematikos-gamtos
fakultetas.

1941 m. vokiečiams okupavus Lietuvą, Universitetui grąžintas Vytauto Didžiojo
vardas. Laikinosios vyriausybės šiek tiek pertvarkytas, turėjo 5 fakultetus:
Teologijos, Filosofijos, Technologijos, Statybos ir Medicinos.

1943 m. kovo 17 d. nepavykus Lietuvoje suformuoti SS dalinių, vokiečių okupacinė
valdžia uždarė beveik visas aukštąsias mokyklas, tai pat ir VDU. Netrukus
paaiškėjo, kad oficialaus sprendimo uždaryti VDU nėra, dėstytojai nebuvo
atleisti iš darbo. Kadangi beveik visi VDU rūmai buvo užimti vokiečių
kariuomenės, paskaitos studentams buvo skaitomos kitose įstaigose arba dėstytojų
namuose. VDU atstovai ne kartą prašė generalinio komisaro, kad būtų leidžiama
baigti studijas nors paskutiniųjų kursų studentams, tačiau leidimą laikyti
egzaminus gavo tik Medicinos, Statybos ir Technologijos fakultetų studentai.

1942–1943 mokslo metais VDU mokėsi 2798 studentai: Filosofijos fakultete – 507,
Medicinos – 1034, Statybos – 572, Technologijos – 685. Vokiečių okupacijos
metais Universitetas išleido 772 diplomuotus specialistus: 293 gydytojus, 152
odontologus, 57 farmacininkus, 261 inžinierius ir 9 filologus ir filosofus.
Siekdami sudaryti sąlygas jaunimui studijuoti technikos ir medicinos mokslus,
grupė Universiteto dėstytojų tęsė užsiėmimus namuose ir Suaugusiųjų institute.

1944 m. besitraukianti vokiečių kariuomenė susprogdino Fizikos-chemijos
instituto rūmus.

1944 m. lapkričio 13 d., SSRS okupacinė valdžia nutarė vėl atidaryti
Universitetą, iki 1950 m. pabaigos veikusio Kauno valstybinio Vytauto Didžiojo
universiteto pavadinimu.

1947 m. gruodžio 9 d. SSRS Aukštojo mokslo ministerijos įsakymu buvo pradėta
Universiteto reorganizacija. Pirmiausia buvo pakeista Universiteto struktūra:
Technologijos fakultetas išskaidytas į Cheminės technologijos, Elektrotechnikos
ir Mechanikos fakultetus, o Medicinos fakultetas – į Medicinos ir Farmacijos
fakultetus. Istorijos-filologijos fakultetas pradėtas palaipsniui naikinti iš
pradžių reorganizuojant į Filologijos fakultetą. Pirmiausia nutarta panaikinti
Istorijos skyrių, o šio skyriaus 2 ir 3 kurso studentus Kauno universiteto
rektorius įpareigotas pervesti į Vilniaus universitetą. Siekiant padalinti
Universitetą, buvo stiprinami ir kuriami nauji techniškieji fakultetai, nors
pramonė Lietuvos teritorijoje tuo metu buvo silpnai išvystyta, o inžinerinės
specialybės nebuvo populiarios.

1948 m. pradžioje Kauno universitete buvo 8 fakultetai: Statybos, Architektūros,
Cheminės technologijos, Elektrotechnikos, Mechanikos, Medicinos, Farmacijos ir
Filologijos.

1948 m. rudenį Filologijos fakultetas buvo panaikintas, o visos humanitarinės
specialybės perkeltos į Vilniaus universitetą.

1950 m. spalio 31 d. išleistas Sovietų Sąjungos aukštojo mokslo ministro S.
Kaftanovo įsakymas, kuriuo nutarta Kauno valstybinį Vytauto Didžiojo
universitetą reorganizuotį į Kauno politechnikos institutą (suteikiant pirmąją
kategoriją), o to paties Universiteto Medicinos fakultetą – į Kauno medicinos
institutą (suteikiant antrąją kategoriją). Kauno politechnikos institutas,
veikęs 1951–1990 m., buvo pirmoji savarankiška aukštoji technikos mokykla.
Pirmasis KPI direktorius (vėliau – rektorius) buvo Kazimieras Baršauskas.

1960 m. rektoriaus K. Baršausko iniciatyva Institutas gavo LSSR vyriausybės
pritarimą KPI miestelio statybai, o 1961 m. – 64 ha žemės sklypą greta
tuometinių ketvirtųjų instituto rūmų Radvilėnų plente. 1961 m. patvirtintas
akademinio miestelio generalinis planas, kurio autoriai architektai Vytautas
Jurgis Dičius, Jonas Putna ir Jonas Algimantas Zeidotas, o tų pačių metų
birželio 15 d. LSSR Ministrų Taryba patvirtino naujųjų Statybos rūmų projektą už
1 milijoną 411 tūkstančių rublių. Tais pačiais metais padėti pamatai naujiems
Statybos  rūmams. 1957–1962 m. Kaune, A. Mickevičiaus gatvėje ir Vydūno alėjoje,
pastatyti bendrabučiai KPI studentams.

1964 metais mirus pirmajam rektoriui prof. K. Baršauskui, Instituto vadovybė
pasiūlė Lietuvos komunistų partijos Centro komitetui pavadinti Institutą jo
organizatoriaus vardu, bet LKP CK nesutiko. Tačiau, įvertinus prof. K. Baršausko
nuopelnus, jo vardas suteiktas KPI Probleminei ultragarso laboratorijai, kurią
jis buvo įkūręs.

1965 m. buvo baigta Statybos rūmų, į kuriuos persikėlė Statybos ir Santechnikos
fakultetai, statyba. KPI studentų miestelis plėtėsi ir augo iki 1989 m.

Nuo 1974 m. balandžio 22 d. iki 1989 m. spalio 23 d. KPI buvo pavadintas Kauno
Antano Sniečkaus politechnikos institutu.

1989 metais įsteigta KPI eksperimentinė vidurinė mokykla, vėliau pervadinta į
KTU Gimnaziją, pirmoji Lietuvoje universitetinė mokykla gabiems moksleiviams
ugdyti. 2010 m. ji buvo pripažinta geriausia vidurinio ugdymo įstaiga mūsų
šalyje (pagal savaitraščio „Veidas“ sudarytą reitingą).

1990 m. balandžio 4 d. Instituto tarybos daugumos pritarimu, buvo nuspręsta KPI
pervadinti Kauno technologijos universitetu. Buvo kreiptasi į Lietuvos
Aukščiausiąją Tarybą su prašymu pakeisti KPI pavadinimą. 1990 m. spalio 31 d.
Lietuvos Aukščiausios Tarybos Prezidiumo nutarimu buvo atgautas universitetinis
statusas, įgytas dar 1922 m. vasario 16 d.

1991 m. kovo 27 d. Universiteto darbuotojų konferencijos antrajame posėdyje buvo
patvirtintas Universiteto statutas. Darbuotojų konferencija ne tik priėmė
statutą, bet ir nustatė tolesnę veiksmų eigą reformuojant Universitetą.

Permainos neapsiribojo instituto pervardijimu į universitetą – jis tapo
techniškuoju universitetu su pasaulinius reikalavimus atitinkančia studijų
sistema. Tai patvirtino 1993 m. pavasarį surengta KTU įvertinimo konferencija,
kurioje dalyvavo specialistai iš JAV, Anglijos, Danijos, Švedijos, Suomijos ir
kitų šalių techniškųjų universitetų, bei speciali Europos inžinerinio lavinimo
federacija.

1992 m. Universitete pradėta įgyvendinti trijų pakopų aukštojo mokslo sistema.
Įdiegta ir toliau tobulinama lanksti modulinė-kreditinė studijų sistema,
akcentuojanti mokslo ir studijų vienovę, platų fundamentinį išsilavinimą,
liberalias studijų programas ir savarankišką darbą. Siekiant skatinti
internacionalizavimą ir pritraukti užsienio studentų, pradėtos rengti studijų
programos užsienio kalbomis.

1998 m. KTU prisijungė prie Didžiosios universitetų chartijos ir per kelerius
metus tapo 9 tarptautinių organizacijų narys.

2007 m. KTU įteiktas Pasaulinės intelektinės nuosavybės organizacijos (PINO)
apdovanojimas už pramoninės nuosavybės objektų patentavimą ir registravimą.
2008 m. PINO apdovanojimai įteikti KTU Cheminės technologijos fakulteto
mokslininkams prof. Vytautui Getaučiui ir prof. Juozui Vidui Gražulevičiui.

2008 m. KTU Aplinkos inžinerijos institutui, vadovaujamam prof. Jurgio Kazimiero
Staniškio, Europos Parlamente buvo įteiktas „Energijos gaublio“ (Energy Globe)
diplomas už prevencinių energiją taupančių inovacijų kūrimo ir diegimo sistemą
(APINI-SPIN). 2010 m. prof. J. K. Staniškiui įteiktas Baltijos jūros
apdovanojimas (The Baltic Sea Award 2010). Tai kol kas vienintelis lietuvis
mokslininkas, pelnęs šį garbingą apdovanojimą, kuris kasmet skiriamas asmeniui
arba organizacijai už praktiškai įdiegtus mokslinių tyrimų rezultatus,
techninius sprendimus ar kitą veiklą, turinčią ypatingą reikšmę Baltijos jūrai
ir jos regiono darniajai plėtrai.

2009 m. Europos Komisijos vykdomoji agentūra (EACEA) KTU suteikė Diplomo
priedėlio (Diploma Supplement) etiketę. Diplomai su šiuo priedėliu pripažįstami
visoje Europoje, todėl absolventams palengvina įsidarbinimo galimybes ne tik
savo šalyje, bet ir užsienyje.

2010 m. pasirašyta sutartis dėl integruoto mokslo, studijų ir verslo slėnio
„Santaka“ pirmojo investicinio projekto finansavimo. Vykdant šį projektą Kaune,
KTU studentų miestelyje nuspręsta įkurti pasaulinio lygio Nacionalinį atviros
prieigos mokslinių tyrimų ir eksperimentinės plėtros (MTEP) centrą. ČIa bus
kryptingai plėtojamos Lietuvos ūkiui svarbios darniosios chemijos,
mechatronikos, energetikos, informacinės ir komunikacinės technologijos, jau
dabar sudarančios svarią šalies eksporto dalį. Projekto vertė – 117,257 mln.
Lt. 

Įgyvendintas Maisto mokslų ir technologijų kompetencijos centro projektas. Šį
mokslo, studijų ir verslo slėnio „Nemunas“ projektą įsteigė KTU ir Lietuvos
agrarinių ir miškų mokslų centro sodininkystės ir daržininkystės institutas.
Centre sukoncentruota maisto inžinerijos, technologijos ir kokybės analizės
tyrimų įranga, kuria bus galima modeliuoti, optimizuoti bei tirti maisto
produktų gamybos ir laikymo procesus.

2013 m. – pirmieji universiteto Atsinaujinimo programos metai, kada pradėta
įgyvendinti per 30 bendrauniversitetinių projektų – studijų programų valdymo,
mokslo kokybės didinimo, tarptautiškumo, žmogiškųjų išteklių vystymo,
infrastruktūros valdymo ir optimizavimo, rinkodaros ir komunikacijos vystymo.

Pritarta patobulintai KTU studijų programų valdymo sistemai – sudaryti
instituciniai studijų krypčių grupių programų komitetai, kurie padėtų telkti
visų Universiteto akademinių padalinių potencialą; sukurta mentorystės programa;
parengta ir patvirtinta nauja akademinių padalinių struktūra, atsižvelgiant į
fakultetų tradicijas, jų atpažįstamumą nacionalinėje ir tarptautinėje terpėje,
ekonominį naudingumą ir veiklos tęstinumą. Nuspręsta juos sukoncentruoti KTU
Studentų miestelyje, kuriame jau sutelkta visa pagrindinė mokslinių tyrimų bazė
ir mokomosios laboratorijos. Pagal naują struktūrą keturiolika fakultetų
reorganizuota į 9 fakultetus.

Tų pačių metų vasarą KTU garbės daktaro vardo regalijos Kaune įteiktos serui
Ričardui Bransonui. Vienam iš žymiausių britų verslininkų, milijardieriui,
vienos garsiausių pasaulio verslo grupių „Virgin Group“ įkūrėjui garbės daktaro
vardas suteiktas siekiant įkvėpti jaunus veržlius žmones, paskatinti juos
tikėti, kad Lietuvos vardas galingai skambės tiek, kiek mes juo didžiuosimės ir
skleisime pasauliui.

2014 m. KTU garbės daktaro vardas už žinių ir pažangių ateities technologijų
diegimą siekiant išmanios gynybos koncepcijos įgyvendinimo ir intelektualų
principingumą dėl pamatinių laisvės idealų gynimo suteiktas Šiaurės Atlanto
Sutarties Organizacijos (angl. North Atlantic Treaty Organization – NATO)
Generaliniam Sekretoriui Anders Fogh Rasmussen.

KTU garbės regalijos įteiktos ir verslininkui daktarui Vladui Lašui už mokslo,
technologijų, inovacijų ir verslumo sąveikos Lietuvoje ir Universitete
puoselėjimą asmeniniu indėliu ir tarptautiniais ryšiais. V. Lašo iniciatyva KTU
buvo sukurtas ir į kosmosą pakilo pirmasis lietuviškas palydovas „LitSat-1“.

Garbės daktaro vardą pelnė ir Jūratė Kristina Kazickaitė-Altman. Mokslo
filantropė jį pelnė už kasmet skiriamas vardines stipendijas studentams, svarią
finansinę paramą dėstytojams ir renginiams bei konkursams, pelnytą akademinės
bendruomenės pripažinimą ir pagarbą organizuojant dr. Juozo Petro Kazicko šeimos
fondo veiklą Lietuvoje ir Kauno technologijos universitete.

Rugsėjo 1 d. duris atvėrė KTU Inžinerijos licėjus – pirmoji tokio tipo švietimo
įstaiga šalyje.

KTU atlieka daugiausiai (70 %, 2013 duomenimis) užsakomųjų tyrimų verslui iš
visų Lietuvos aukštųjų mokyklų.[reikalingas šaltinis]

Universitete yra 9 fakultetai, 10 institutų, 5 centrai, 18 jaunimo organizacijų;
12 bendrabučių, 9 meno kolektyvai, siūlomos 21 sporto šakų treniruotės, veikia
KTU leidykla „Technologija“. KTU biblioteka yra viena didžiausių akademinių
atvirųjų bibliotekų Lietuvoje – čia saugoma apie 1,4 mln. spaudinių.

Nuo savo veiklos pradžios 1922 m. universitetą baigė per 130 000
absolventų.[kada?]

KTU mokslininkai 2015 metais publikavo daugiau kaip 700 publikacijų
tarptautiniuose leidiniuose, 462 iš jų užsienio leidyklose.[reikalingas
šaltinis]

Vytauto Didžiojo universitetas (1930 m. birželio 7 d. – 1940 m. rugpjūčio 21
d.):

Kauno valstybinis Vytauto Didžiojo universitetas (1944 m. spalio 10 d. – 1950 m.
gruodžio 31 d.):

Per Nepriklausomybės 20-metį KTU aplankė daug garbių užsienio svečių, tarp
kurių – Belgijos karalius Albertas II, pasaulinio garso violončelininkas,
pianistas ir dirigentas Mstislavas Rostropovičius, Nobelio premijos laureatas
šveicarų fizikas Heinrichas Rohreris, Nyderlandų Karalienė Beatričė, kiti.



https://lt.wikipedia.org/wiki/Jungtiniai_Arab%C5%B3_Emyratai

Jungtiniai Arabų Emyratai (JAE) – valstybė Artimuosiuose Rytuose, pietvakarių
Azijoje. Ribojasi su Omanu, Saudo Arabija ir Kataru. JAE sudaro septynios
valstijos, vadinamos emyratais. JAE naftos rezervai yra šešti pagal dydį
pasaulyje. JAE priskiriami prie vienų turtingiausių pasaulio šalių pagal BVP
vienam gyventojui.

Jungtiniai Arabų Emyratai – valstybė, susiformavusi XIX a. kaip britų
kolonijinės politikos pasekmė. Iki tol ši teritorija buvo neatsiejama istorinio
Omano regiono dalis, ją valdė Omano dinastijos.

Su Britanija sutartis buvo pasirašę 7 emyrai. Iš pradžių tarp emyratų pirmavo
Dubajus, tačiau XX a. prasidėjus naftos bumui, Abu Dabis ėmė sparčiai vystyti
ekonomiką ir pralenkė savo pirmtakus.

1971 m. turėjo baigtis sutartis su Britanija ir Persijos įlankos šalys, saugomos
Britanijos (7 emyratai, Bahreinas ir Kataras) planavo sukurti sąjungą iš 9
šalių. Tačiau nesusitarus dėl sąlygų, Bahreinas ir Kataras paskelbė
nepriklausomybes, o tapę nepriklausomi septyni emyratai, vadovaujant Abu Dabiui,
suformavo tarpusavio sąjungą. Taip gimė JAE.

Emyratus valdo septyni absoliučią valdžią turintys emyrai (šeichai). Jų valdžia
paveldima.

Jungtiniai Arabų Emyratai skirstomi į 7 emyratus – Abu Dabio, Dubajaus, Šardžos,
Adžmano, Um el Kaivaino, Ras al Kaimo, Fudžeiros. Sostinių pavadinimai tokie
patys, kaip ir kiekvieno Emyrato.

Jungtiniai Arabų Emyratai yra įsikūrę Arabijos dykumoje, prie Persijos įlankos.
Plotas – 83 600 kvadratinių kilometrų. Ribojasi su šiomis šalimis:

Tai valstybė, kurios plotas apytiksliai 83 600 km², esanti Artimuosiuose
Rytuose, pietvakarių Azijoje. Emyratų krantus skalauja Persijos ir Omano įlankos
vandenys. Jungtiniai Arabų Emyratai yra įsikūrę Arabų pusiasalio rytuose.
Rytuose jie ribojasi su Omanu, pietuose ir vakaruose – su Saudo Arabija ir
šiaurės vakaruose – su Kataru. Sausumos sienos eina per dykumas ir nėra tiksliai
nustatytos. Tris ketvirtadalius šalies teritorijos užima smėlio dykumos. Rytuose
iškilę Hadžaro kalnai, kuriuose yra aukščiausias šalies taškas (1910 m, Džabal
Bil Aisas).

Jungtiniuose Arabų Emyratuose vyrauja karštas ir sausas tropinis klimatas.
Hadžaro kalnuose kiek vėsiau. Šiame pietiniame Persijos įlankos krante žiemą
vidutinė oro temperatūra yra 26 laipsniai šilumos, o vasarą oro temperatūra
siekia iki 40 laipsnių karščio ir daugiau. Sausringas kraštas, kur lietūs labai
reti. Vidutiniškai per metus iškrinta 13 mm kritulių, kas prilygsta 3–4
lietingoms Europos dienoms. Liūtys būna maždaug kartą per 15 metų. Europiečių
poilsiui tinkamiausias sezonas spalio–gegužės mėnesiai, kuomet kaitrią saulėtą
dieną ima keisti vėsus vakaras.

Anksčiau ekonomika buvo silpna (XX amžiaus viduryje JAE iš esmės buvo trečiojo
pasaulio šalis); atradus naftą staigiai suklestėjo. Sėkmingai įsisavinus naftos
teikiamas pajamas, per paskutiniuosius kelis dešimtmečius šalis pažengė toli į
priekį. Vienas pagrindinių ekonominių uždavinių yra diferencijuoti ekonomiką,
kad ši būtų menkiau priklausoma nuo išsibaigsiančių naftos išteklių. Stengiamasi
vystyti turizmą.

JAE išgarsėjo ambicingais statybų projektais. Tačiau 2009 m. prasidėjusi
ekonominės pasaulio krizė stipriai paveikė ekonominę JAE padėtį. 2009 m.
pabaigoje JAE valstybės skola siekė daugiau nei 800 mlrd. JAV dolerių, išaugusi
po statybų sektoriaus nuosmukio.

Dėl milžiniškos imigracijos (kuri vyksta dėl šalyje siūlomų gerai mokamų darbų)
arabai tapo mažuma. Emyratuose gimę arabai – dar didesnė mažuma. Nemažai
gyventojų yra iš Irano, Indijos, Pakistano bei Šiaurės Afrikos, jie čia gyvena
geriau, nei dirbdami tokį pat darbą savo šalyje, tačiau vidutiniškai prasčiau
nei Emyratų arabai.

Valstybinė kalba – arabų, tačiau šalyje plačiai vartojama anglų kalba. Arabiškai
kalba toli gražu ne visi. Kadangi šalyje daug imigrantų, paplitusios urdų,
hindi, farsi kalbos. Aptarnaujančios sferos darbuotojai dažnai kalba ir kitomis
europiečių kalbomis: vokiečių, prancūzų, rusų.

Vyraujanti religija – islamas (daugiausia sunizmas), tačiau tarp imigrantų yra
nemažai hinduistų, krikščionių, budistų ir kt. religijų atstovų.



https://lt.wikipedia.org/wiki/Island%C5%B3_kalba

Islandų kalba yra indoeuropiečių kalba, priklausanti šiaurės germanų kalbų
grupės šiaurės germanų pogrupiui ir turi su šiomis kalbomis daug bruožų. Kartu
su danų, švedų, norvegų ir farerų kalbomis sudaro šiaurinę germanų kalbų šaką.
Islandų, norvegų ir farerų kalbos priklauso vakarinėms šiaurės germanų kalboms,
o švedų ir danų – rytinėms.

Kalba, kuri pradėjo dominuoti naujai apgyventoje saloje, buvo daugumos
naujakurių naudojama senoji norvegų kalba. Ilgą laiką senosios islandų ir
norvegų kalbos buvo beveik nepakitusios. Tik nuo XV a. kalbos išsiskyrė, o
tiksliau – pradėjo keistis senoji norvegų kalba.

Senoji islandų kalba ilgai priešinosi naujovėms. Nors kalboje įvyko daug
fonetikos pokyčių, senoji rašytinė islandų kalba mažai tepakito nuo XIII a. net
iki šių dienų. Todėl islandai supranta senovines sagas, edas, kurios parašytos
daugiau kaip prieš 800 metų. Ši kalba neturi dialektų. Islandų kalba dėstoma
įvairių pasaulio šalių universitetuose. Nemažai dėmesio susilaukė ir šiuolaikinė
islandų literatūra.



https://lt.wikipedia.org/wiki/Gedimino_pilis

Koordinatės: 54°41′12″N 25°17′27″E﻿ / ﻿54.68667°N 25.29083°E﻿ / 54.68667;
25.29083

Vilniaus aukštutinės pilies liekanos stūkso Vilniuje, Gedimino kalno ovalioje
aikštelėje, kurios ilgis 110–120 m, plotis 50-60 m.

Aukštutinės pilies atsiradimą pasakoja graži legenda. Vieną kartą kunigaikštis
Gediminas išvykęs medžioti apsistojo Šventaragio slėnyje. Užmigęs susapnavo
nuostabų sapną – ant kalno Neries ir Vilnios upės santakoje stovi didžiulis
geležinis vilkas ir staugia taip, lyg staugtų šimtas vilkų. Nubudęs kunigaikštis
Gediminas klausė savo žynio Lizdeikos, ką sapnas galėtų reikšti. Lizdeika
išpranašavo, kad jog ten, kur staugė vilkas, išaugs gražus ir didis miestas, o
žinia apie jį pasklis visame pasaulyje.

Istorikų bei archeologų duomenimis, Vilniaus aukštutinė pilis galėjo būti
pastatyta XIII a. pab. – XIV a. pr. 1413–1414 m. Lietuvoje lankęsis Prancūzijos
diplomatas Ghillebert de Lannoy taip aprašė tuometinį Vilnių: „pilis stovėjusi
ant smėlingo kalno, buvusi medinė, sutvirtinta plytomis, akmenimis ir žemėmis.
Pilis ir kiti mediniai jos pastatai aptverti, tačiau pats Vilniaus miestas
atviras – jis neturi gynybinių sienų.“

1419 m. kilus gaisrui, medinė pilis sudegė. Atstatant ją naudotos jau tvirtesnės
medžiagos – akmenys ir plytos. Akmenys buvo neskaldyti. Jiems ir plytoms surišti
naudotas kalkių skiedinys. Naujoji pilis buvo gotikinio stiliaus, mūrinė, su
trimis bokštais, reprezentaciniais rūmais ir ūkiniais pastatais. Vakarinis, iki
mūsų laikų išlikęs bokštas buvęs keturių aukštų. Apačioje – keturkampis,
aukščiau – aštuoniakampis. Šiaurinės pilies bokštas, kurio teliko tik liekanos,
buvęs mažesnis. XVI a. pilis dar taisyta, perstatyta, tačiau pirminis jos
vaizdas iš esmės nepakito. Iš vieno XVI a. piešinio matyti, kad tuomet ji jau
turėjusi tik du apvalius trijų aukštų bokštus. Ją supo ginamieji rūmai su
šaudymo angomis. XVII a. Aukštutinė pilis buvo apleista, joje įrengtas bajorų
kalėjimas. XVII-XVIII a. per karus su Rusija pilis smarkiai apgriauta ir daugiau
neatstatyta.

1948–1949 m. restauruotas Aukštutinės pilies vakarinis bokštas, dabar vadinamas
Gedimino vardu. Trijuose bokšto aukštuose įrengtas pilies muziejus, o viršuje –
apžvalgos aikštelė, iš kurios atsiveria plati miesto panorama.

1995 m. Valstybės įmonė Vilniaus pilių direkcija atliko Vilniaus Aukštutinės
pilies vakarinio bokšto rekonstrukciją, taip pat sutvirtino šlaitą bei takus į
Gedimino pilį, įrengė apšvietimą. Po šių darbų buvo atnaujinta ekspozicija
Gedimino pilies bokšte. Gedimino pilies bokštas – labiausiai turistų lankoma
Vilniaus vieta. Skaičiuojama, kad per vienerius metus Gedimino pilyje apsilanko
daugiau kaip 150 tūkst. žmonių.



https://lt.wikipedia.org/wiki/Ernest_Hemingway

Ernestas Mileris Hemingvėjus (angl. Ernest Miller Hemingway, 1899 m. liepos 21
d. – 1961 m. liepos 2 d.) – amerikiečių romanistas ir novelistas, trumpų
istorijų rašytojas, Nobelio literatūros premijos laureatas.

Dauguma jo kūrinių laikomi klasikiniais amerikiečių literatūros kanone. 1954 m.
gavo Nobelio literatūros premiją už apysaką „Senis ir jūra“. Po septynerių metų
1961 m. rašytojas nusižudė.

E. Hemingvėjus gimė nedideliame Ouk Parko (angl. Oak Park) priemiestyje,
esančiame prie Čikagos. Jo tėvas buvo gydytojas, motina muzikos mokytoja. Tėvas,
aistringas medžiotojas, dažnai pasiimdavo mažąjį Ernestą į mišką, mokė stebėti
gamtą, žvėris, paukščius, supažindino su indėnų gyvenimu, jų buitimi. Būsimasis
rašytojas pamėgo medžioklę visam gyvenimui ir buvo dėkingas tėvui, padėjusiam
pajusti savotišką jos žavesį. Hemingvėjus mokėsi vietinėje vidurinėje mokykloje,
kur įgijo tvirtus gimtosios kalbos ir literatūros pagrindus. Baigęs vidurinę
mokyklą, Hemingvėjus pradėjo dirbti Kanzas Sičio (angl. Kansas City) laikraštyje
„Star” ir per septynis mėnesius tapo gana geru žurnalistu. Devyniolikos metų jis
įstojo savanoriu į Raudonojo kryžiaus sanitarinį būrį. Dalyvavo Ispanijos
pilietiniame kare. Nemažą gyvenimo patirtį rašytojas įgijo būdamas Pirmojo
pasaulinio karo dalyvis. Ilgai gyveno Paryžiuje.

Po to keletą mėnesių praleido Mičigane – žvejojo, skaitė ir rašė apsakymus,
tačiau jie nebuvo išspausdinti jokiame laikraštyje. 1920 m. jis įsidarbino
savaitraštyje „Toronto Star Weekly“ kaip apybraižininkas, tačiau metų gale
persikėlė į Čikagą ir dirbo žurnalistu ir redaktoriumi. Ši vieta taip pat jo
nesulaikė ilgesniam laikui. 1921 m. jis laivu atplaukė į Prancūziją ir keletą
metų keliavo po Europą ir Artimuosius Rytus, kartais grįždavo į Paryžių. Per
turtingą amerikiečių rašytoją Gertrūdą Štein jis susipažino su Europos
atstovais. 1923 m. jį pagaliau aplankė literatūrinė sėkmė. Kelionė į Pamploną
sukėlė jo susižavėjimą bulių kautynėmis, 1926 m. pasirodė romanas "Fiesta",
dedikuotas pirmajai žmonai Hedlei Ričardson, su kuria jis išsiskyrė. 1927 m.
išleistas romanas "Atsisveikinimas su ginklais" apie tragišką meilę pirmojo
pasaulinio karo liepsnose. Vienas geriausių jo romanų "Kam skambina varpai" buvo
sukurtas 1940 m. po dalyvavimo Ispanijos pilietiniame kare. 1950 m. išleistas
romanas "Anapus upės, medžių ūksmėje" apie senyvo amerikiečių pulkininko meilę
devyniolikmetei italei sulaukė prieštaringų vertinimų.

Su antrąja žmona Paulina Pfeifer, antrojo ir trečiojo sūnaus motina, Hemingvėjus
persikėlėi į Ky Vestą (angl. Key West), Floridoje (JAV). Daug keliaudamas, jis
dažnai lankydavosi Kuboje, Afrikoje, Azijoje ir Europoje, – čia Antrojo
pasaulinio karo metu jis dirbo karo korespondentu. Už novelę „Senis ir jūra“
(angl. The Old Man and the Sea) jam 1954 m. buvo paskirta Nobelio premija. Iki
gyvenimo pabaigos Hemingvėjus gyveno su ketvirtaja žmona Meri. Dėl pašlijusios
sveikatos ir depresijų 1961 m. Ernestas Hemingvėjus nusižudė.

Ernestas Hemingvėjus – žymus XX amžiaus romanistas ir novelistas. Į literatūrą
atėjo kaip vienas žymiausių vadinamosios „prarastosios kartos“ atstovų. Savitas
jo prozos stilius. E. Hemingvėjus rašė objektyviai ir glaustai, jo kalba santūri
ir lakoniška, mintis neužbaigta, paslėpta. Rašytojas sukūrė ir savitą herojų,
kurio svarbiausia ypatybė – santūrumas ir vidinis disciplinuotumas. Kūriniuose
atsispindi antimilitarizmas („Atsisveikinimas su ginklais“), kova prieš fašizmą
(„Kam skambina varpai“).



https://lt.wikipedia.org/wiki/Donatas_Motiej%C5%ABnas

Donatas Motiejūnas (g. 1990 m. rugsėjo 20 d. Kaune) – Lietuvos krepšininkas,
Kauno krepšinio mokyklos „Aisčiai“ auklėtinis, rungtyniaujantis Naujojo Orleano
„Pelicans“ komandoje.

Draftexpress.com reitinge tarp žaidėjų, gyvenančių ne JAV, jis užima antrąją
vietą po ispano Ricky Rubio. Nuo 2006 m. laikomas vienu perspektyviausiu ne tik
Lietuvos, bet ir visos Europos krepšininku tarp 1990 metais gimusių vaikinų.

Pagrindinėje Kauno „Žalgirio“ komandoje debiutavo 2007 m. lapkričio 3 dieną. Po
to, kai buvo suspenduotas T. Beardas, D. Motiejūnas išbėgo į aikštelę SEB BBL
rungtynėse prieš Rygos „ASK“ komandą ir per 22 minutes surinko 15 taškų.

2008 m. vasarą jaunasis žaidėjas atstovavo dviem Lietuvos rinktinėms: jaunių ir
jaunimo. Su abiem krepšininkas Europos krepšinio čempionatuose laimėjo sidabro
medalius. Europos jaunimo (iki 20 m.) čempionate D. Motiejūnas žaidė 5
rungtynėse ir per vidutiniškai 26 min. pelnydavo po 11,2 taško. Europos jaunių
(iki 18 m.) čempionate žaidėjas sužaidė 6 rungtynėse ir per vidutiniškai 31,5
min pelnydavo po 18,2 taško ir ne tik pateko į geriausių čempionato žaidėjų
penketą, bet ir buvo išrinktas naudingiausiu viso turnyro krepšininku.

Per savo pirmąjį LKL sezoną tapo naudingiausiu LKL reguliariojo sezono I rato
žaidėju.

Jis buvo pareiškęs, kad dalyvaus 2009 m. NBA naujokų biržoje, bet nusprendė
žaisti Europoje dar vienerius metus.

2010 m. vasarą buvo pakviestas į nacionalinės vyrų rinktinės stovyklą. D.
Motiejūnas su nacionaline šalies komanda sužaidė dvejas draugiškas rungtynes.
Pirmosiose su Suomija krepšininkas pelnė du taškus, o antrosiose su Čekija
aštuonis. Vis dėlto rinktinės treneris Kęstutis Kemzūra po šio pasirengimo etapo
nutarė žaidėjo atsisakyti.

2011 m. birželio 23 d. NBA naujokų biržoje buvo pasirinktas Minesotos
„Timberwolves“ komandos 20 šaukimu, tačiau birželio 24 d. perleistas Hiustono
„Rockets“ klubui. 2012 m. liepos 6 d. pasirašė ilgalaikį 4 metų kontraktą su
Hiustono „Rockets“ klubu. 2012–2013 m. NBA sezone Motiejūnas rinko po 5,7 taško
bei 2,1 atkovotų kamuolių.

2014–2015 m. NBA sezone Motiejūnas rinko po 12 taškų bei 5,9 atkovotų kamuolių,
bet patyrė traumą ir jam sezonas baigėsi. 2016 m. vasario 18 d. D. Motiejūnas ir
M. Thorntonas buvo išmainyti į Detroito „Pistons“ ekipą už naujokų biržos
šaukimą ir J. Anthony. Tačiau mainai buvo atšaukti dėl numanomų D. Motiejūno
sveikatos problemų su nugara, todėl žaidėjas pasiliko Hiustone.



https://lt.wikipedia.org/wiki/Wi-Fi

Wi-Fi – belaidžio ryšio technologijos prekinis ženklas, priklausantis Wi-Fi
alijansui Wi-Fi belaidžio ryšio technologija leidžia realizuoti duomenų
perdavimo tinklus panaudojant plačiajuostį radijo ryšį. Wi-Fi belaidis ryšys
naudoja DSSS (angl. Direct Sequence Spread Spectrum) ir OFDM (angl. Orthogonal
Frequency Division Multiplexing) radio signalų moduliacijos technologijas. Wi-Fi
technologija apibendrina IEEE 802.11 standartais reglamentuotas technologijas
(pvz., 802.11a, 802.11b, 802.11g, 802.11n, 802.11ac), kurios yra pilnai
suderinamos su labiausiai paplitusiomis personalinių, nešiojamų, planšetinių
kompiuterių platformomis, išmaniaisiais telefonais bei periferiniais
įrenginiais.

Belaidžio ryšio technologijos principais veikiantys produktai (kasos aparatai)
buvo pristatyti "NCR Corporation/AT&T" 1991 metais. Iki 1997 metų (kai buvo
ratifikuotas IEEE 802.11 technologijos standartas) jis buvo žinomas kaip
"Pre-IEEE 802.11" arba "WaveLAN". 1999 metais buvo suformuota nepriklausoma
ekspertų grupė WECA, žymiai prisidėjusi prie 802.11a standarto ratifikavimo. Nuo
2000 metų ši grupė (žinoma kaip "Wi-Fi" Aliansas ) rūpinasi belaidžių įrenginių
suderinamumo su 802.11a, 802.11b, 802.11g standartais testavimo tvarkos sudarymu
bei sertifikavimu. 802.11n standartas buvo ratifikuotas 2009 rugsėjo mėnesį,
802.11ac standartas - 2014 sausio mėnesį.

Wi-Fi technologija naudojama komunikacijų sprendimams realizuoti. Jos dėka
belaidžio ryšio įrenginiai sujungiami į vietinį kompiuterių tinklą, panaudojant
prieigos tašką-mašrutizatorių, užtikrinantį prieigą prie interneto resursų.
Interneto paslaugų tiekėjai belaidžio ryšio įrenginius naudoja tarptinkliniams
ryšiams (angl. backhaul) realizuoti, sujungiant kompiuterių tinklus, esančius
atskiruose pastatuose ar gyvenvietėse. Maksimalus patikimo belaidžio ryšio
atstumas tarp dviejų Wi-Fi įrenginių labai priklauso nuo pastarųjų techninių
parametrų ir aplinkos sąlygų - jis gali skirtis nuo keliolikos metrų iki kelių
šimtų kilometrų.

Wi-Fi technologijos užtikrinama maksimali duomenų perdavimo sparta priklauso nuo
naudojamo standarto (pvz., su 802.11b standartu suderinamas įrenginys teoriškai
gali išsiųsti/priimti 11 Mbps, su 802.11n standartu suderinamas įrenginys - 300
Mbps duomenų srautą, su 802.11ac standartu suderinamas įrenginys - 867 Mbps
duomenų srautą), . Maksimali vartotojo duomenų perdavimo sparta praktikoje
paprastai neviršija 50 % teorinės dėl perteklinės ryšio ir duomenų perdavimo
protokolų informacijos bei belaidį ryšį slopinančios aplinkos poveikio.

Wi-Fi technologijos palaikymas įdiegtas visose populiariausiose operacinėse
sistemose. Belaidžio ryšio įranga komplektuojama daugelyje šiuolaikinių
nešiojamų, planšetinių bei delninių kompiuterių, kai kuriuose mobiliuose
telefonuose ir praktiškai visuose išmaniuosiuose telefonuose. Tai suteikia
galimybę mobilioms ir stacionarioms darbo (ar žaidimų) stotims prisijungti prie
interneto, komfortiškai naudotis internetine balso telefonija. Wi-Fi viešosios
prieigos taškų (angl. hot-spot) tinklas yra sparčiai plečiamas. Interneto
prieigos taškai įrengti daugelyje viešųjų vietų - degalinėse, viešbučiuose,
restoranuose, oro uostuose, geležinkelio stotyse, parduotuvėse, klubuose,
bibliotekose, pėsčiųjų alėjose. Kai kurie telefonai ryšiui su tinklo
operatoriumi gali naudoti ne tik GSM, bet ir Wi-Fi ryšį. Wi-Fi ryšys taip pat
naudojamas duomenų mainams tarp įvairių buitinių elektroninių prietaisų (DVD
grotuvų, televizorių, vaizdo kamerų).

Wi-Fi belaidis ryšys leidžia greitai ir nebrangiai išplėsti kompiuterių tinklus
kai technologijos, kurių realizacijai reikalingi kabeliai ar šviesolaidžiai, yra
ekonomiškai neefektyvios.



https://lt.wikipedia.org/wiki/Vaivoras

Vaivoras arba Girtuoklė (lot. Vaccinium uliginosum, angl. Bog Bilberry, vok.
Rauschbeere) – erikinių šeimos (Ericaceae) krūminis augalas. Aukštis iki 100 cm.
Stiebas status, šakotas. Lapai ovališki, trumpakočiai, šviesesni nei mėlynės su
melsvu atspalviu. Apatinė stiebo dalis sumedėjusi, šakų viršūnės išlieka žalios.

Pavieniai rutuliški žiedai išauga ant trumpų kotelių. Taurelė priaugusi prie
mezginės, vos įžiūrima. Vainikėlis balsvas rausvas, suaugtinis, pūstas, išlikusi
viršūninė anga su trumpomis, bukomis skiautėmis. Vaivorai pražysta gegužės
pabaigoje, pats žydėjimas iki birželio vidurio. Vaisiai – pailgai rutuliškos,
mėlynos, su balsva apnaša uogos. Jos prinoksta liepos pabaigoje ir laikosi iki
spalio.

Literatūroje laikoma, kad uogos svaiginančios. Daugelyje kalbų liaudiški
pavadiniami motyvuoti šiuo poveikiu. Nėra įrodyta kokia veiklioji medžiaga už
tai atsakinga. Svarstoma, kad tai parazituojančio grybo poveikis. Kitur siūloma,
kad svaiginimasis atsiranda dėl gailio poveikio, kuris dažnai auga kartu.
Galimas dalykas, kad pavadinimas atsirado dėl to, kad iš uogų gamindavo
alkoholinį gėrimą.



https://lt.wikipedia.org/wiki/Tupolev_Tu-2

Tupolev Tu-2 (NATO kodas – šikšnosparnis (Bat)) buvo Tarybų Sąjungos dviejų
variklių propelerinis lengvasis bombonešis, sukurtas Antrojo pasaulinio karo
metu, veikti fronto linijoje šviesiu paros metu. Kaip ir vokiškas oponentas
Ju-88 jis galėjo pikiruoti. Tokios savybės leido jam būti vienam svarbiausių
Raudonosios armijos puolimo įrankių, naudotu visose sferose: tiek kaip
bombonešį, torpednešį ar atpažinimo lėktuvą.

1937 m. Andrejus Tupolevas pradėjo lėktuvo projektavimo darbus, jiems suteiktas
kodinis pavadinimas buvo Samaliot 103. Jo trisparnius propelerius suko du
Mikulin AN37 V12 varikliai išvystantys po 1400 arklio galių. Prototipas galėjo
pakilti iki 10 km aukščio, pasiekti 635 km/h greitį, nuskrendant 2500 km
atstumą.

1941 m. pabaigoje, visi aviacijos specialistai buvo evakuoti į Omską, šio miesto
gamykloje nr. 166 buvo pradėti masiškai gaminti pirmieji Tu-2 orlaiviai. Iki
1942 m. kovo mėnesio buvo pagaminta 80 lėktuvų. Po to gamyba buvo sustabdyta,
nes karui trūko kovos lėktuvų, o Tupolevo įrangą išsikraustė į Kazanę, gamyklą
nr. 129. 1943 m. išleistai Tu-2s versijai buvo nuspręsta naudoti modernesnį oru
aušinamą variklį ASh-82, kuris turėjo 14 cilindrų, išvystė 1850 AG. Išbandymui
buvo sukurtas ANT-69 prototipas, pagal pastarąjį buvo pastatyti daugiau kaip
2000 bombonešių.

Monoplanas turėjo H formos dvisparnę uodegą su elipsės formos „sparnais“.
Važiuoklė buvo išleidžiama. Lėktuvo įprastinis dažymas-maskavimas susidėjo iš
matinių spalvų melsvos apačios ir juodai žaliu marginimu nudažytos viršutinės
korpuso dalies.

Lėktuvo ekipažą sudarė keturi žmonės: pilotas ir už jo įsitaisęs navigatorius.
Už jų šonuose buvo radistas ir taikytojas, kurie taip pat turėjo padėti gintis
jei lėktuvą užpultu. Tam jie turėjo įtaisytus tris 12,7 mm UB kulkosvaidžius su
250 kulkų kiekviename. Bombonešyje buvo ir dvi stacionarios 20 mm ShVAK
patrankos su 200 užtaisų kiekviename vamzdyje.



https://lt.wikipedia.org/wiki/Stasys_%C5%BDlibinas

Stanislovas (Stasys) Bronislovas Žlibinas (g. 1936 m. liepos 2 d. Rietave,
Telšių apskritis) – Lietuvos poetas, žurnalistas, dainų žodžių autorius.

Mažas neteko vienas po kito mirusių tėvų. Liko su aštuoniasdešimtmetį perkopusia
močiute ir šešerių metukų sesute. Mokėsi Rietavo vidurinėje mokykloje. Prieš
baigdamas mokyklą keletą metų dirbo Budrikių kaimo klubo-skaityklos vedėju.
1954 m. respublikinėje spaudoje pasirodė pirmieji S. Žlibino kūriniai. Baigė
Vilniaus universiteto Filologijos fakultetą.

Nuo 1959 m. laikraščio „Tiesa“ redakcijos korektorius, leidinių „Literatūra ir
menas“, „Sportas“ redakcijų bendradarbis. 1965–1970 m. savaitraščio „Liaudies
sargyboje“ korespondentas. 1970–2000 m. dirbo savaitraštyje „Kalba Vilnius“.
Rašė literatūros ir muzikos temomis. Lietuvos nepriklausomųjų rašytojų sąjungos
narys.

Paskelbė poezijos kūrinių vaikams, dainų tekstų, 1984 m. išleido jų rinkinį „Kur
tas kelelis“. Poetą išgarsino eilėraštis „Elektrėnų žiburiai“, parašytas tuo
metu pradėto statyti Elektrėnų miesto garbei. Kompozitorius Eduardas Balsys
pagal šias eiles sukūrė dainą, kuri Lietuvoje plačiai žinoma iki šiol.
Vėlesniais metais S. Žlibinas kartu su E. Balsiu sukūrė ir daugiau dainų. Taip
užsimezgė draugystė ir su kitais lietuvių kompozitoriais: Teisučiu Makačinu
(„Kur tas kelelis“, „Grįžkit paukščiai“), Vytautu Juozapaičiu („Gromatėlę
parašiau“, „Ridigdo“, „Ir atskrido sakalėlis“), Vygandu Telksniu („Neringai“,
„Tau atidaviau viską“, „Laimink Marija“), Algimantu Bražinsku („Brangiausia
žemė“), Miku Vaitkevičiumi („O kur jūs mano mokiniai?“) ir kt. Iš viso S.
Žlibinas yra kartu kūręs su keturiasdešimčia kompozitorių – parašyta daugiau
negu tūkstantis dainų. Daugelio jų žodžiai išversti į kitas kalbas. Kai kuriose
dainose panaudota liaudies dainų poetika.



https://lt.wikipedia.org/wiki/Ronaldinho

Ronaldas de Asisas Moreira (portug. Ronaldo de Assis Moreira; žinomas kaip
Ronaldinho; g. 1980 m. kovo 21 d.) – brazilų futbolininkas, vienas geriausių XXI
a. pradžios pasaulio futbolininkų, dvejus metus iš eilės išrinktas FIFA metų
futbolininku (2004, 2005), taip pat išrinktas 2005 m. Europos metų futbolininku.

Ronaldinho gimė Porto Alegrės mieste Brazilijoje darbininkų šeimoje. Vaikystėje
susidomėjo salės futbolu bei paplūdimio futbolu, tik vėliau pradėjo treniruotis
įprasto futbolo. Jo vyresnysis brolis buvo profesionaliu futbolininku, bet dėl
traumų jo karjera nutrūko ir jis dabar yra Ronaldinho vadybininkas.
Futbolininkas pradėjo žaisti „Grêmio“ jaunių ekipoje, 1998 metais perėjo į
pagrindinę komandą. 1997 metais dalyvavo jaunių (iki 17 metų) pasaulio
čempionate, kur buvo vienas rinktinės lyderių. Nuo 1999 m. birželio 26 d.
žaidžia pagrindinėje šalies komandoje, su rinktine žaidė 2006 m. pasaulio
čempionate.

2001 metais žaidėjas pasirašė sutartį su Paryžiaus Saint-Germain klubu ir
persikėlė žaisti į Europą. 2003 metais Paryžiaus klubui nepatekus į aukštesnio
lygio varžybas liepos 19 d. teises į Ronaldinją už 18 mln. svarų sterlingų
nupirko FC Barcelona.

2008 metų, liepos 16 d. AC Milan klubas už 21 mln. eurų, iš FC Barcelona futbolo
klubo, įsigijo Brazilijos nacionalinės futbolo rinktinės žaidėją. 2011 m. sausio
11 d. Ronaldinho persikėlė į Brazilijos Flamengo klubą. 2012 m. gegužės
pabaigoje paliko klubą dėl nemokamo atlyginimo.



https://lt.wikipedia.org/wiki/Rinku%C5%A1kiai_(alaus_darykla)

Koordinatės: 56°13′08″N 24°43′19″E﻿ / ﻿56.21889°N 24.72194°E﻿ / 56.21889;
24.72194

Rinkuškių alaus darykla – vienintelė tokia Biržuose – įkurta ir valdoma Biržų
krašto aludarių šeimos. Tai lietuviško kapitalo alaus darykla.

Rinkuškių alaus darykla užima penktą vietą pagal alaus pardavimą
Lietuvoje.[reikalingas šaltinis]

Rinkuškių daryklos krikštatėviu galima laikyti Joną Čygą. Jis garsėjo kaip
vienas geriausių Biržų krašto aludarių. Jonas Čygas darydavo miežinuką
krikštynoms, vestuvėms, jubiliejams ir kitoms šventėms. Biržų sovietiniai
valdininkai jo padaryto alaus nesigėdydavo vežti į aukščiausias valdžios
institucijas. Alaus darymo paslaptis iš tėvo nusižiūrėjo jo sūnus Rimantas. Jis
pasiūlė Sigitui Kalkiui imtis alaus verslo. Alus buvo pradėtas virti Petro
Kalkio, Sigito Kalkio tėvo, įsikūrusio Biržų kaime, miestietiško tipo sodyboje.
Rimantas Čygas atsinešė iš tėvo alaus gaminimo technologiją, Sigitas Kalkys,
turintis Vilniaus universiteto statybų inžinieriaus diplomą, ėmėsi techninės
dalies. Vėliau pastatas buvo pertvarkytas, savininkai pirko vis naujus įrengimus
ir toliau tobulino daryklą. Taip darykla išaugo iki dabartinės Rinkuškių alaus
daryklos, Lietuvos alaus rinkoje užimančios 5-ąją vietą.

1991 metais TŪB „Rinkuškiai” vieni pirmųjų įsigijo naująją alaus gamybos
licenciją.

1995 metais, nors tuo metu dar nebuvo reikalaujama, įmonė įkūrė fizikinę-cheminę
laboratoriją. Dabar įmonėje veikia šiuolaikinė mikro-biologinė laboratorija.
Joje nuolat kontroliuojama alaus kokybė.

1996 metais darykla įsigijo alaus filtravimo įrenginius ir, turbūt, pirmą kartą
Lietuvoje jau buvo galima paragauti stipraus naminio, bet jau nuskaidrinto
alaus. Anksčiau buvęs drumzlinas alus čia buvo išgrynintas iki gintarinio
skaidrumo.

1997 metais įmonė pasistatė naujus 800 tūkst. Lt. kainavusius pastatus:
administracinį, alaus brandinimo, filtracijos ir fermentavimo cechus.

1998 metais įmonė viena pirmųjų pradėjo pilstyti alų į plastikinę tarą. Pagal
gamybos mastus darykla įsitvirtino didžiausių Lietuvos alaus daryklų dešimtuke
ir užėmė septintą vietą.

2001 metų balandį, švenčiant 10 metų jubiliejų, buvo baigtas pirmasis alaus
daryklos modernizavimo etapas. Pastatytas naujas alaus išpilstymo cechas su
sandėliu, kainavęs apie 1 mln. litų. Buvo pastatyta ir pradėta eksploatuoti
nuotekų pirminio valymo stotis (investuota daugiau kaip 0,5 mln. litų). Gėrimo
gamyba, maišymas, filtravimas bei misos virimas buvo visiškai automatizuotas –
kontroliuojamas kompiuterio, kurį stebi vienas operatorius. Viryklos pajėgumai
buvo padidinti iki 50 tūkst. litrų alaus per parą. Buvo įrengta bene
moderniausia Biržų rajone dujomis kūrenama katilinė ir naujas alaus virimo
cechas, kas kainavo dar 1,5 mln. litų.

2001 metais, atsisakiusi kaimiško alaus gamybos ir investavusi į klasikinio
alaus tradicines gamybos technologijas, įmonė gamybą padidino 1,2 mln. litrų.

2001 metais, kartu su technologinėmis naujovėmis, darykloje buvo sukurtos ir
naujos alaus rūšys, o jas pateikti vartotojams pasitelktos naujos marketingo
priemonės. Buvo pakeistas gamintojo ženklas, pagamintos naujos alaus etiketės,
pradėta rūpintis įmonės įvaizdžiu. Darykla išleido 6 naujas aukščiausios kokybės
alaus rūšis, gaminamas pagal seną aludarių šeimos receptūrą – „Biržiečių”
pavadinimo alaus grupę.

2001 metų rugpjūčio 2 dieną įmonė įstojo į Didžiųjų aludarių asociaciją.
Anksčiau Rinkuškiai priklausė Mažajai aludarių asociacijai. Vadovų teigimu,
įmonė išaugo, pasikeitė jos interesai ir juos dabar geriau atstovaujanti
didžiųjų daryklų asociacija.

2002 metų gegužės 31 d. buvo baigtas antrasis Rinkuškių alaus daryklos
modernizavimo etapas: buvo įrengtas alaus fermentacijos ir nokinimo cechas bei
linijų ir alaus talpų plovimo įranga. Į šią technologiją alaus darykla investavo
2,5 mln. Lt. Dar apie 0,8 mln. Lt. skyrė naujam vokiškam alaus filtravimo
įrengimui, kurio dėka gyvo alaus galiojimo laikas prailgėjo iki 45 parų. Įmonė
taip pat pastatė naują modernų alaus rauginimo ir brandinimo cechą, kurio
pajėgumai – 8 talpos po 50 tonų alaus.

2003 metų pavasarį darykloje sumontuota alaus pilstymo į plastikinę tarą linija.

2003 metų gruodžio mėnesį Rinkuškių alaus darykloje sumontuota pilstymo linija,
skirta stiklo tarai. Į didžiausią lietuviško kapitalo alaus daryklą TŪB
„Rinkuškiai“ ji atkeliavo tiesiai iš Europos specializuotos gėrimų pramonės
parodos „BRAU Beviale 2003“ (Vokietija). Stiklo buteliams skirta pilstymo linija
yra visiškai automatizuota, jos našumas siekia 10 tūkst. butelių per valandą.
Biržuose sumontuota naujoji pilstymo linija – tuo metu viena moderniausių
Lietuvoje. Darykla tam specialiai pastatė naują 500 m² ploto priestatą, kuriame
įrengtas pilstymo cechas, stiklo plovimo mašina bei sandėlis.

Pabaigus montavimo darbus, 2003 metų pabaigoje Rinkuškių alaus darykloje dirba
dvi modernios pilstymo linijos: viena skirta stiklo, o kita – PET tarai. 2003
metais „Rinkuškių“ silpno alaus pardavimai sudarė apie 17 proc. viso realizuoto
alaus.

2006 m. pabaigtas dar vienas įmonės modernizavimo etapas – pastatytos naujos
fermentacijos talpos, atnaujintas alaus virimo skyrius, įrengti nauji vandens
filtrai.



https://lt.wikipedia.org/wiki/Ranka

Ranka (lot. membrum superius liberum) – viršutinės galūnės laisvoji dalis. Prie
liemens ji prisitvirtina pečių lanko kaulais, sąnariais ir raumenimis. Ranka
susideda iš:

Išskėstų rankų ilgis ir rankos ilgis apsprendžia žmogaus konstitucinius
požymius, svarbus kai kurių ligų, susijusių su augimo sutrikimais, nustatymui.
Pasitaiko įvairios rankų vystymosi ydos. Maždaug apie 50 proc. lūžių priskiriama
rankoms. Rankų kaulai dažniau lūžta vyrams nei moterims.

Žastas (lot. brachium) – tai rankos dalis tarp peties ir alkūnės. Žastą sudaro
ilgasis kaulas – žastikaulis (lot. humerus), kuris peties sąnariu prisijungęs
prie mentės, o alkūnės sąnariu susijungęs su dilbiu. Žastikaulis sudarytas iš
kūno (corpus humeri) ir dviejų galų – proksimalinio ir distalinio. Proksimalinis
galas užsibaigia žastikaulio galva (caput humeri), o distalinis – suplokštėja ir
baigiasi krumpliu (condylus humeri).

Dilbis (lot. antebrachium) – rankos dalis, esanti tarp žasto ir plaštakos.
Sudaro du kaulai: alkūnkaulis (ulna) ir stipinkaulis (radius).

Stipinkaulis (lot. radius) – viršutinių galūnių kaulas, priskiriamas ilgųjų
kaulų grupei. Į alkūnkaulio vidinę pusę yra atkreiptas stipinkaulio kūno
aštrusis kraštas. Proksimalinis (artimesnis) galas baigiasi stipinkaulio galva,
kuri yra taisyklingos ritinio formos. Galvos gale yra sąnarinė duobutė.
Distalinis, arba tolimasis, galas yra labai praplatėjęs ir stambus. Jo apačioje
yra ovalo formos riešinis sąnarinis paviršius, o vidiniame krašte – alkūninė
įlanka.

Alkūnkaulis (lot. Ulna) – vienas iš dviejų dilbio kaulų. Priglaudus delnus prie
šlaunų, dilbio kaulai būna susikryžiavę, o atsukus delnus į priekį, jie
išsidėsto lygiagrečiai. Tada alkūnkaulis yra vidinėje (medialinėje) dilbio
pusėje. Kaip ir visų ilgųjų kaulų, jo vidurinė dalis vadinama kūnu, corpus
ulnae, kuris pereina į masyvesnį artimąjį galą, extremitas proximalis, ir
laibesnį tolimąjį galą, extremitas distalis.

Riešakauliai (lot. ossa carpi, s. ossa carpalia) – trumpieji kaulai, išsidėstę
dviem eilėmis – proksimaline ir distaline. Proksimalinėje eilėje, pradedant nuo
nykščio pusės, guli laivelis (os scaphoideum), mėnulis (os lunatum), trikampis
(os triquetrum), o nuo pastarojo šiek tiek į delno pusę yra žirnios (os
pisiforme). Distalinę eilę ta pačia seka sudaro didysis daugiakampis (os
trapezium), mažasis daugiakampis (os trapezoideum), galvinis kaulas (os
capitatum), ir kablinis kaulas (os hamatum). Visi riešakauliai sudaryti iš
akytosios medžiagos, dengiamos plono standžios medžiagos sluoksnio.

Delnakauliai (lot. ossa metacarpi, s. ossa metacarpalia). Penki (I–V) maži
ilgieji kaulai delnakauliai sudaro kietąjį plaštakos vidurinės dalies, delno,
metacarpus, pagrindą. Jų dydis ir forma šiek tiek įvairuoja, tačiau visi turi po
3 dalis: delnakaulio pamatą (basis ossis metacarpi) kūną (corpus ossis
metacarpi) ir galvą (caput ossis metacarpi). Masyvesnis pamatas turi sąnarinius
paviršius jungtis vienam su kitu ir su distaline riešakaulių eile, galva
baigiasi sąnariniu lauku susinerti su pamatiniu pirštakauliu, o kūnas yra
truputį išlinkęs į plaštakos nugaros pusę.

Rankos pirštakauliai (lot. ossa digitorum manus, s. phalanges): rankos nykštys
(pollex), sunertas iš dviejų, o visi kiti pirštai – iš trijų pirštakaulių. Tai
nedideli ilgieji kaulai, skirstomi į artimiuosius, arba proksimalinius,
pirštakaulius (phalanx proximalis), vidurinius (phalanx media) ir tolimuosius,
arba distalinius, pirštakaulius (phalanx distalis). Pirštakauliai skirstomi i
tris dalis – pamatą (basis phalangis) kūną (corpus phalangis) ir galvą (caput
phalangis).



https://lt.wikipedia.org/wiki/Nyderland%C5%B3_vyr%C5%B3_futbolo_rinktin%C4%97

Nyderlandų vyrų futbolo rinktinė – futbolo komanda, tarptautinėse varžybose
atstovaujanti Nyderlandų Karalystę yra kontroliuojama Nyderlandų futbolo
asociacijos (ol. – Koninklijke Nederlandse Voetbalbond), dažniausiai tiesiog
trumpai vadinama Olandijos rinktine. Ši komanda laimėjo 1988 m. Europos futbolo
čempionatą ir tris kartus (1974, 1978 ir 2010 m.) žaidė Pasaulio futbolo
čempionato finale, kuriuose pralaimėjo atitinkamai Vakarų Vokietijos, Argentinos
ir Ispanijos rinktinėms. Komanda pasižymi savitu žaidimo stiliumi: geru kamuolio
valdymu, tiksliais perdavimais, atakuojančiu žaidimu, kuris tęsia aštuntame
dešimtmetyje sukurto totalinio futbolo tradicijas. Dėl oranžinės marškinėlių
spalvos, Olandijos futbolininkai yra vadinami „Oranžiniais“ (ol. – Oranje), o
dėl daugybės tikslių perdavimų ir nuolatinio varžovų spaudimo komanda dar yra
vadinama „Prisukamu apelsinu“ (ši pravardė buvo labai populiari 8-ajame
dešimtmetyje), „Skrajojančiais olandais" arba „Oranžine audra".

Iki XX amžiaus 8-ojo dešimtmečio Olandijos rinktinė futbolo pasaulyje niekuo
nepasižymėjo. Pirmąsias oficialias rungtynes olandai sužaidė 1905 m. su
kaimynine Belgija (laimėjo rezultatu 4:1). Prieš Antrąjį pasaulinį karą olandai
sudalyvavo 1934 m. ir 1938 m. pasaulio futbolo čempionatuose, tačiau abu sykius
iškrito jau po pirmųjų varžybų (tuo metu pasaulio futbolo čempionatai vyko
atkrintamųjų varžybų sistema). Po Antrojo pasaulinio karo olandai kurį laiką net
nebandė dalyvauti aukščiausio lygio futbolo turnyruose. Teigiamą impulsą
Nyderlandų futbolui suteikė profesionalios futbolo lygos įkūrimas 1956 m. –
olandų rezultatai pradėjo gerėti tiek rinktinių, tiek ir klubinėse varžybose.
Nepaisant to, iki pat 1974 m. Olandijos rinktinė nesugebėjo įveikti atrankos
varžybų į jokį prestižinį turnyrą.

Olandijos futbolas pakilo į pasaulio elitą 8-ajame dešimtmetyje, kai
„oranžiniai“ du kartus paeiliui pateko į Pasaulio futbolo čempionato finalus.
Pakilimas yra sietinas su trenerio Rinuso Michelso ir žaidėjo Johano Cruijffo
vardais. Jie pakeitė olandų žaidimą ir „oranžinių“ propaguotas totalinis
futbolas užkariavo futbolo aikštes ir žiūrovų širdis.

1974 m. J. Cruijffo vedami olandai, laimėjo kovas savo grupėje, antrajame grupių
etape nugalėjo Brazilijos ir Argentinos rinktines ir finale susitiko su Vakarų
Vokietijos rinktine. Finalo rungtynėse „oranžinių“ jėgą pademonstravo jau pirma
ataka: pradėję žaidimą iš aikštės vidurio, olandai atliko keliasdešimt tikslių
perdavimų vienas kitam ir į baudos aikštelę įsiveržęs J. Cruijffas buvo
pargriautas vokiečių gynėjo, 11 metrų baudinį realizavo Johanas Neeskensas ir 2
minutę olandai jau pirmavo, o pirmasis vokietis palietęs kamuolį šiose
rungtynėse buvo vartininkas Seppas Maieris, kuris išėmė jį iš savo vartų tinklo.
Visgi vėliau vokiečiai įmušė du įvarčius ir olandai pralaimėjo rezultatu 1:2.
Nepaisant to, tai buvo naujas puslapis Nyderlandų futbolo istorijoje.

Didelės viltys Olandijoje buvo siejamos su 1976 m. Europos čempionatu. Olandai
įveikė atranką ir pateko į finalinį etapą Jugoslavijoje (jame tuo metu žaidė tik
4 komandos), tačiau jau pusfinalyje vidinių nesutarimų draskoma komanda
pralaimėjo būsimiems čempionams čekoslovakams.

Olandai vėl pasiekė pasaulio čempionato finalą 1978 m. Šiame čempionate jie
rungtyniavo be J. Cruijffo, tačiau komandoje buvo tokie žaidėjai kaip J.
Neeskensas, Ruudas Krolas, Robas Rensenbrinkas, Johnny Repas, broliai René ir
Willy van de Kerkhofai. Šįkart olandai nelabai sėkmingai sužaidė grupės
rungtynėse, kur liko tik antri, tačiau antrame etape nugalėjo austrus ir italus,
bei sužaidė lygiosiomis su vokiečiais ir pateko į finalą. Jame „oranžiniai“ po
dviejų per pratęsimą praleistų įvarčių 1:3 pralaimėjo Argentinai.

1980 m. Europos čempionatas buvo paskutinis elitinis turnyras, į kurį pavyko
prasimušti totalinio futbolo kartai. Tais metais turnyre dalyvavo aštuonios
komandos (2 grupės po 4 komandas, vėliau žaidžiami pusfinaliai ir finalai).
Olandai savo grupėje nugalėjo graikus, sužaidė lygiosiomis su čekoslovakais ir
pralaimėjo vokiečiams bei pasitraukė jau po grupės turnyro.

Po šio turnyro iš rinktinės pasitraukė svarbiausi totalinio futbolo kartos
žaidėjai, o deramos pamainos jiems neatsirado – Olandijos rinktinė nesugebėjo
prasimušti į 1982 m. ir 1986 m. pasaulio čempionatus bei į 1984 m. Europos
čempionatą.

Prieš 1988 m. Europos čempionatą komandai vadovauti grįžo R. Michelsas, o
„oranžinių“ pagrindą sudarė „skrajojančių olandų trio“ – Marco van Bastenas,
Ruudas Gullitas ir Frankas Rijkaardas. Po pralaimėjimo pirmajame mače prieš
Sovietų Sąjungos komandą, olandai nugalėjo anglus bei airius ir pateko į
pusfinalį. Jame „oranžiniai“ įveikė vokiečius ir atkeršijo jiems už 1974 m.
pralaimėjimą. Šios rungtynės išsiskyrė emocijų gausa ir incidentu po rungtynių,
kai Ronaldas Koemanas norėdamas paerzinti vokiečių sirgalius imitavo, jog
šluostosi užpakalį su vokiečių rinktinės marškinėliais. Vėliau R. Koemanas
atsiprašinėjo ir gailėjosi dėl šio savo poelgio. Finale „oranžiniai“ po R.
Gullito ir M. van Basteno įvarčių 2:0 nugalėjo Sovietų Sąjungą ir pirmą kartą
tapo Europos čempionais. Beje, M. van Basteno įvartis į Sovietų Sąjungos vartus
daugelio futbolo ekspertų ir mėgėjų iki dabar vadinamas vienu gražiausiu iš visų
Europos čempionatuose įmuštų įvarčių.

Nors olandai tikėjosi, jog „skrajojančių olandų trio“ pradės pergalingą
dinastiją, tačiau taip neatsitiko. 1990 m. pasaulio čempionate M. van Bastenas
buvo prastos sportinės formos, o R. Gullitas neatsigavęs po traumos, komandą
draskė vidiniai nesutarimai ir „oranžiniai“ jau aštuntfinalyje pralaimėjo savo
amžiniems priešininkams vokiečiams ir pasitraukė iš turnyro. Mačas su vokiečiais
vėlgi išsiskyrė nemaloniu incidentu, kuomet F. Rijkaardas apsispjaudė su
vokiečių puolėju Rudi Voelleriu ir abu žaidėjai buvo pašalinti iš aikštės.

1992 m. olandai pasiekė Europos čempionato pusfinalį, tačiau jame po baudinių
serijos nusileido čempionato atradimui – vėliau čempionais tapusiems Danijos
futbolininkams. Šis turnyras žymėjo kartų kaitą „oranžinių“ gretose: tai buvo
paskutinis elitinis turnyras M. van Bastenui, R. Gullitui bei treneriui R.
Michelsui ir pirmasis, kuriame rungtyniavo 10-ojo dešimtmečio „oranžinių“
žvaigždė – Dennisas Bergkampas.

1994 m. pasaulio čempionate Olandijos rinktinė buvo gerokai pasikeitusi ir
treniruojama Dicko Advokaato bei vedama pirmyn D. Bergkampo, kuris šiame
čempionate tapo rezultatyviausiu komandos žaidėju (3 įvarčiai), pasiekė
ketvirtfinalį. Šiame etape, įtemptame ir gražiame mače, kuris tapo pasaulio
čempionatų klasika, olandai susikovė su brazilais: pastarieji pirmavo 2:0, bet
olandai sugebėjo atsitiesti ir išlyginti rezultatą, visgi paskutinį žodį tarė
brazilų veteranas Branco, kuris įmušė lemiamą baudos smūgį ir padovanojo
Brazilijai pergalę 3:2.

1996 m. Europos čempionatas galutinai užbaigė „skrajojančių olandų trio“ epochą,
nes rinktinėje jau nebežaidė ir F. Rijkaardas. Atjaunėjusios „oranžinių“
komandos pagrindą sudarė žaidėjai, kurie 1995 m. su Amsterdamo Ajax kiek
netikėtai laimėjo UEFA Čempionų lygos turnyrą (Edwinas van der Saras, broliai
Frankas ir Ronaldas de Boerai, Edgaras Davidsas, Patrickas Kluivertas,
Clarence’as Seedorfas) bei buvę šio klubo auklėtiniai D. Bergkampas, Aronas
Winteris. Dėl šios priežasties visa ši Olandijos rinktinės karta kartais yra
vadinama Ajax`95, nors, be abejonės, rinktinėje žaidė ir kitų klubų atstovai.
Čempionate olandai pasirodė neįspūdingai ir ketvirtfinalyje po baudinių serijos
buvo eliminuoti Prancūzijos rinktinės.

1998 m. pasaulio čempionate olandai turėjo nemažai žvaigždžių – „oranžinių“
gretose žibėjo tokie žaidėjai kaip broliai de Boerai, D. Bergkampas, P.
Kluivertas, Phillipas Cocu, E. Davidsas, Marcas Overmarsas, Jaapas Stamas.
Olandai gana sunkiai įveikė grupės etapą, aštuntfinalyje tik po paskutinėmis
minutėmis E. Davidso pelnyto įvarčio palaužė Jugoslaviją ir ketvirtfinalyje
susigrūmė su Argentina. Šiame mače, esant lygiam rezultatui, 89 minutę D.
Bergkampas įmušė vieną iš gražiausių ir reikšmingiausių olandų įvarčių pasaulio
futbolo čempionatų istorijoje: jis vienu lietimu susistabdė ilgą (beveik 60 m.)
F. de Boero perdavimą, antru lietimu suklaidino argentiniečių gynėją Roberto
Ayalą ir trečiu lietimu pasiuntė neatremiamą smūgį į tolimąjį vartų kampą, taip
atkeršydamas Argentinai už 1978 m. finalą ir pasiųsdamas visą Olandiją į
ekstazę. Tačiau pusfinalyje vienas svarbiausių olandų žaidėjų M. Overmarsas
negalėjo žaisti dėl traumos ir „oranžiniams“ kelia link pasaulio čempionų vardų
kaip ir prieš ketverius metus užkirto Brazilija, šįkart įveikdama juos po
baudinių serijos. Po šio pralaimėjimo neatsigavę olandai pralaimėjo Kroatijai ir
mačą dėl trečiosios vietos. Po šio turnyro atsistatydino rinktinės treneris
Guusas Hiddinkas, kuris buvo pakeistas buvusiu ilgamečiu rinktinės žaidėju F.
Rijkaardu.

Šios olandų žaidėjų kartos „gulbės giesme“ turėjo tapti 2000 m. Europos
čempionatas, kuris vyko Olandijoje ir Belgijoje, taigi „oranžiniai“ žaidė
namuose ir buvo laikomi vienais iš turnyro favoritų. Olandijos rinktinė galingai
pradėjo čempionatą ir grupėje pasiekė visas tris pergales, tarp jų ir prieš
tuometinius pasaulio čempionus prancūzus. Ketvirtfinalyje olandai tiesiog
nepadoriai 6:1 sutriuškino Jugoslaviją, o P. Kluivertas pelnė hat-trick‘ą.
Pusfinalyje „oranžiniai“ susikovė su Italija ir neįveikė jos, nors jau pirmame
kėlinyje vienas italas buvo pašalintas iš aikštės, o per rungtynes į italų
vartus buvo skirti net du 11 m. baudiniai (nei F. de Boeras, nei P. Kluivertas
pasižymėti nesugebėjo); per baudinių seriją ir toliau užtikrintai žaidė italų
vartininkas Francesco Toldo ir „oranžiniai“ buvo priversti pripažinti varžovų
pranašumą. Po šio turnyro iš komandos pasitraukė jos simbolis D. Bergkampas ir
po skaudžios nesėkmės daug kritikos sulaukęs treneris F. Rijkaardas.

Rinktinės treneriu tapo Louisas van Gaalas, kuris buvo čempioniškojo 1995 m.
Ajax treneris ir puikiai pažinojo pagrindinius rinktinės žaidėjus, tačiau
netikėtai olandai nesugebėjo prasimušti į 2002 m. pasaulio čempionatą. Komandos
gelbėti grįžo D. Advokaatas ir jo vadovaujama rinktinė pateko į 2004 m. Europos
čempionatą, kuris daugeliui rinktinės veteranų tapo paskutiniu aukšto lygio
turnyru. Jame „oranžiniai“ sužaidė neįspūdingai: pergalė prieš latvius,
lygiosios su vokiečiais bei pralaimėjimas Čekijai leido olandams išsikapstyti iš
grupės. Ketvirtfinalyje po baudinių įveikę švedus, olandai pasiekė pusfinalį ir
jame pralaimėjo Portugalijai.

Po Euro 2004 turnyro Olandijos rinktinėje įvyko dideli pokyčiai, kurie buvo
pavadinti „Oranžine revoliucija“. Iš rinktinės pasitraukė arba į ją daugiau
nebebuvo kviečiami beveik visi pagrindiniai Ajax`95 kartos atstovai (broliai de
Boerai, E. Davidsas, P. Kluivertas, M. Overmarsas, Michaelis Reizigeris, C.
Seedorfas, J. Stamas). Oranje treneriu tapęs buvęs legendinis futbolininkas M.
van Bastenas subūrė beveik visiškai naują ir jauną komandą, kurios pagrindą
sudarė 1983–1984 m. gimę futbolininkai: prie kelių likusių veteranų (Giovanni
van Bronckhorsto, P. Cocu, Ruudo van Nistelrooyaus, E. van der Saro) prisijungė
Johnas Heitinga, Klaas–Janas Huntelaaras, Nigelas de Jongas, Dirkas Kuytas,
Robinas van Persie, Arjenas Robbenas, Wesley Sneijderis, Rafaelis van der
Vaartas.

Taip pat M. van Bastenas ėmė keisti ir komandos žaidimą: jis pasirinko
atsargesnę taktinę schemą 4-2-3-1 su vienu puolėju atakos smaigalyje ir trimis
jam padedančiais atakuojančiais saugais bei ėmė diegti drausmingesnį ir labiau
gynybą akcentuojantį futbolo stilių. Olandijos rinktinės žaidimas tapo ne toks
gražus, kas nuvylė nemažai „totalinio futbolo“ gerbėjų, tačiau efektyvesnis –
„oranžiniai“ užtikrintai įveikė atranką į 2006 m. pasaulio futbolo čempionatą
per 12 rungtynių iškovodami 10 pergalių ir praleisdami tik 3 įvarčius į savo
vartus. Pačiame turnyre jauna olandų komanda nugalėjo Dramblio Kaulo Krantą bei
Serbiją ir Juodkalniją, sužaidė lygiosiomis su Argentina ir pateko į
aštuntfinalį. Jame po skandalingo mačo, kuriame teisėjas parodė net 16 geltonų
kortelių ir pašalino iš aikštės po du abiejų komandų futbolininkus, olandai
pralaimėjo portugalams.

Nepaisant kritikos dėl žaidėjų pasirinkimo ir taktikos, M. van Bastenas liko
treniruoti komandos iki 2008 m. Europos čempionato. Šįkart olandai nelabai
įtikinamai, bet visgi įveikė atrankos varžybas (liko grupėje antri po Rumunijos
ir tik tašku aplenkė trečioje vietoje likusius bulgarus), o ištraukus čempionato
burtus, papuolė į „mirtininkų grupę“ su tais pačiais rumunais bei 2006 m.
pasaulio čempionato finalininkais italais ir prancūzais. Būtent grupės etape
„oranžiniai“ pademonstravo savo jėgą ir iškovojo tris užtikrintas pergales: 3:0
sutriuškino italus, 4:1 – prancūzus ir 2:0 nugalėjo rumunus. Po galingos
pradžios olandai buvo imti vadinti turnyro favoritais, tačiau ketvirtfinalyje
jie po pratęsimo pralaimėjo Rusijos rinktinei. Ironiška, tačiau prie tėvynainių
nesėkmės labai prisidėjo olandas – Rusijos rinktinę treniravęs Guusas Hidinkas.
Po šio čempionato oranžinius marškinėlius visam laikui nusivilko E. van der
Saras ir R. van Nistelrooyus, o iš trenerio pareigų pasitraukė M. van Bastenas.

Komandos vairą perėmė buvęs Roterdamo „Feyenoord“ treneris Bertas van Marwijkas,
kuris pratęsė M. van Basteno pradėtą „revoliuciją“. Jis nekeitė žaidimo
taktikos, rėmėsi tais pačiais, per ketverius M. van Basteno darbo metus
patirties įgavusiais ir tarpusavyje susižaidusiais, žaidėjais (didesni
pasikeitimai buvo tik vartuose E. van der Sarą pakeitęs Maartenas Stekelenburgas
ir dešiniojo gynėjo pozicijoje įsitvirtinęs Ajax auklėtinis Gregory van der
Wielas) ir tai atnešė sėkmę. Nyderlandai nepriekaištingai sužaidė atrankos į
2010 m. pasaulio futbolo čempionatą ciklą, o pačiame čempionate iškovojo šešias
pergales iš eilės (grupės varžybose 2:0 įveikti danai, 1:0 – japonai ir 2:1 –
Kamerūnas; aštuntfinalyje 2:1 įveikta Slovakija; ketvirtfinalyje tokiu pačiu
rezultatu nugalėti favoritai brazilai; pusfinalyje 3:2 palaužtas Urugvajus) ir
pateko į čempionato finalą, kuriame susigrūmė su Ispanijos rinktine. Pagrindinis
finalo rungtynių laikas baigėsi rezultatu 0:0, nors pergalę išplėšti galėjo abi
komandos, o A. Robbenas neišnaudojo puikaus šanso, kuomet buvo iššokęs vienas
prieš ispanų vartininką Ikerą Casillasą, pratęsimo metu olandai liko dešimtyje,
nes už antrą geltoną kortelę iš aikštės buvo pašalintas J. Heitinga, o 116-ą
minutę taiklus Andreso Iniestos smūgis lėmė pergalę ispanams. Šis pralaimėjimas
nutraukė ir įspūdingą Olandijos rinktinės 25 nepralaimėtų rungtynių (20 pergalių
ir 5 lygiosios) seriją. Pasaulio čempionato finalas taip pat buvo paskutinės G.
van Bronckhorsto rungtynės Nyderlandų rinktinėje.

Po sėkmingo pasirodymo pasaulio čempionate (nepaisant kritikos dėl grubaus ir
negražaus žaidimo finalo rungtynėse), Nyderlanduose buvo laukiama sėkmingo
pasirodymo 2012 m. Europos čempionate. Olandai lengvai įveikė atrankos varžybas
ir vieningai buvo laikomi vienais iš pagrindinių pretendentų į čempionų titulą,
tačiau čempionatas „oranžiniams“ susiklostė tragiškai. Jau grupių etape olandai
pralaimėjo visas trejas rungtynes ir iškrito iš turnyro nepelnę nė taško ir
pasiekę patį blogiausią rezultatą per visą Oranje dalyvavimo Europos
čempionatuose istoriją. Po šios nesėkmės iš savo posto atsistatydino treneris B.
van Marvijkas.

2014 m. pasaulio čempionatui Nyderlandų rinktinę ruošti buvo paskirtas L. van
Gaalas, kuris ėmėsi permainų – reguliariais starto sudėties žaidėjais tapo
Nyderlandų čempionate žaidę jauni futbolininkai: Jasperas Cillessenas, Daley
Blindas, Stefanas de Vrijas, Bruno Martinsas Indi, Georginio Wijnaldumas,
Memphis Depay. Nepaisant lengvai įveiktos atrankos, iš atjaunėjusios olandų
komandos čempionate nebuvo daug tikimasi, tačiau jau pirmose rungtynėse Oranje
pateikė malonų netikėtumą ir skambiai – 5:1 – atkeršijo ispanams už pralaimėjimą
2010 m. pasaulio čempionato finale. Įsibėgėjusi Olandija buvo sustabdyta tik
pusfinalyje, kai po baudinių serijos nusileido Argentinai, o čempionatą baigė
dar viena gražia pergale – bronziniame finale 3:0 įveikė Braziliją. Šiame
turnyre olandai užfiksavo ir keletą unikalių pasiekimų: Oranje pirmą kartą savo
istorijoje baigė aukščiausio lygio turnyrą nė karto nepralaimėjusi
(pralaimėjimas po baudinių oficialioje FIFA statistikoje yra laikomas
lygiosiomis) bei tapo pirmąja komanda pasaulio čempionatų istorijoje per vieną
turnyrą išleidusi į aikštę visus (23) čempionatui užregistruotus žaidėjus.
Turnyrui pasibaigus iš trenerio pareigų pasitraukė daug pagyrų sulaukęs L. van
Gaalas ir prie rinktinės vairo sugrįžo G. Hiddinkas.

Nyderlandų rinktinės pagrindinė apranga – oranžinės spalvos marškinėliai, baltos
kelnaitės ir oranžinės kojinės, nors kartais rinktinė rungtyniauja ir vien
oranžinės spalvos uniforma (ir marškinėliai, ir kelnaitės, ir kojinės oranžinės
spalvos). Oranžinė spalva yra išskirtinis Nyderlandų rinktinės bruožas – tokios
spalvos aprangos neturi nė viena kita Europos rinktinė. Apskritai, oranžinė yra
karališkosios Nyderlandų šeimos (Oraniečių dinastijos) spalva ir tuo pačiu
nacionalinė Nyderlandų valstybės spalva, ji buvo ir senojoje Nyderlandų
vėliavoje (jos spalvos buvo oranžinė-balta-žydra), kuri iki šiol yra populiari
Nyderlanduose ir žmonių dažnai iškeliama per valstybines šventes ar kitomis
progomis.

Olandijos rinktinės aprangos gamintojas nuo 1996 m. yra Nike koncernas. KNVB ir
Nike partnerystės susitarimas numato, jog Nike gamins „oranžinių“ aprangas bent
iki 2026 metų.

Sąrašas pagal tai, kada debiutavo Olandijos rinktinėje (skliaustuose debiuto
metai):



https://lt.wikipedia.org/wiki/Naisi%C5%B3_vasara

Naisių vasara – 2009 m. per TV3 pradėtas rodyti lietuviškas serialas-melodrama,
sukurta prodiuserių kompanijoje „Videometra“. Seriale pasakojama apie šių dienų
kaimo žmonių gyvenimą, kupiną meilės, skausmo, nusivylimo ir džaugsmo akimirkų.

2010 metų Sidabrinė gervės kino apdovanojimuose serialas laimėjo kategorijoje
„Geriausias televizijos filmas“.

Naisiai – vienas iš tūkstančių jaukių Lietuvos kaimų. Čia buvo nufilmuotas
serialas „Naisių vasara“, atskleidžiantis gamtos grožį, parodantis koks iš tiesų
yra šių dienų kaimas su savo kasdieninėmis aktualijomis, žmonių tarpusavio
santykiais. Miestiečiai maloniai nustemba, kad kaime gyvena ne "runkeliai", o
darbštūs, išsilavinę ir linksmi žmonės. Serialo tematika ir aktualijos artimos
daugeliui Lietuvos kaimų. Nors serialo veiksmas vyksta konkrečioje vietoje –
Šiaulių rajone, netoli garsiojo Kryžių kalno įsikūrusiame Naisių kaime, tačiau
tai anaiptol ne vieno kaimo istorija.

„Naisių vasaros“ projektų mecenatas ir sumanytojas – verslininkas ir ūkininkas
Ramūnas Karbauskis. Su Naisiais susijęs ne vien tik televizijos serialas, bet ir
nekomercinis Naisių vasaros teatras. Dešimties jaunų žmonių trupė važinėja po
Lietuvą ir nemokamai rodo spektaklius. Su jo aktoriais dirba buvusi Šiaulių
dramos teatro režisierė Regina Steponavičiūtė. Trečiasis projektas - Naisių
vasaros festivalis, skirtas visai šeimai. Naujausias „Naisių vasaros“ projektas
– pirmasis Lietuvoje pasakų motyvais paremtas serialas vaikams. Jo sukūrimas
suplanuotas 2012 metais.



https://lt.wikipedia.org/wiki/Miunchenas

Miunchenas – miestas pietų Vokietijoje, prie Izaro upės. Bavarijos žemės
sostinė. Miunchenas yra didžiausias Vokietijos miestas po Berlyno ir Hamburgo,
mieste gyvena daugiau negu 1.35 milijono žmonių. Svarbus pramonės, kultūros,
transporto centras, viliojantis turistus madų parduotuvėmis, naktiniais klubais,
aludėmis ir festivaliais. Miestas turi labai gerą transporto infrastruktūrą –
didelis geležinkelio mazgas, daug automagistralių, šalia miesto yra tarptautinis
oro uostas, metropolitenas.

Senamiestyje (vakariniame Izaro upės krante) daug baroko ir rokoko pastatų,
kurių dauguma pastatyti XVIII a. pirmojoje pusėje, kai Bavarijos valdovai
sparčiai stengėsi priartinti Miuncheną prie žymių Italijos miestų.

Miesto centre yra Marijos aikštė (Marienplatz), naujoji ornamentuota rotušė
(Neues Rathaus, pastatyta 1867–1908 m.). Netoli rotušės stovi Marijos bažnyčia
(Frauenkirche), didelė gotikinio stiliaus katedra su dviem bokštais (99/100 m
aukščio).

Miuncheno universitetas (Liudvigo Maksimiliano universitetas, LMU) – antras
pagal dydį Vokietijos universitetas (apie 44 000 studentų); įkurtas 1472 m.
Ingolštadte. Taip pat veikia Miuncheno technikos universitetas (Technische
Universität München), jame – per 22 000 studentų; Bundesvero universitetas,
privatus Ukrainos laisvasis universitetas, taip pat daugybė kitų aukštųjų
mokyklų.

Gyvenvietė žinoma nuo VIII amžiaus, miestas nuo 1158 m. 1175 m. Miunchenas gavo
miesto teises. Nuo XIII a. iki 1918 m. buvo Bavarijos kunigaikščių Wittelsbachų
sostinė ir rezidencija. Nuo 1506 m. visos Bavarijos sostinė. Labai nukentėjo per
Trisdešimties metų karą. 1634–1635 m. nuo maro išmirė apie trečdalis miesto
gyventojų. Sparčiausiai plėtėsi XIX amžiuje, ypač 1839 m. nutiesus geležinkelį
ir pradėjus kurtis pramonės įmonėms. 1923 m. Miunchene įvyko vadinamasis Alaus
pučas. 1938 m. Miunchene pasirašyta Miuncheno sutartis, pagal kurią
Čekoslovakija turėjo iki 1938 m. spalio 10 d. perduoti Vokietijai visą Sudetų
sritį, per tris mėnesius kai kurias savo teritorijas atiduoti Lenkijai ir
Vengrijai. Per Antrąjį pasaulinį karą labai subombarduotas, pokario metais
daugelis pastatų restauruota. 2007 m. Miunchene surengti MTV Europos muzikos
apdovanojimai 2007.

Miunchene įsikūrusios pagrindinės koncernų BMW, Allianz, MAN, Siemens, Linde
būstinės. Svarbiausios mieste pramonės šakos – elektronikos ir elektrotechnikos,
mašinų ir transporto priemonių, tiksliųjų ir optinių prietaisų gamyba. Miunchene
taip pat veikia poligrafijos, maisto, chemijos, tekstilės, aviacijos,
telekomunikacijų technikos pramonės įmonės. Tarptautinis kongresų ir parodų
centras.

Seniausi išlikę pastatai – treji XV a. miesto vartai ir senoji (1480 m.) rotušė.
Išliko ir naujoji (1867–1908 m.) miesto rotušė. Miesto senamiestyje gausu
bažnyčių – vėlyvosios gotikos Dievo motinos katedra, Šv. Petro, Šv. Dvasios, Šv.
arkangelo Mykolo bažnyčios. Mieste gausu renesanso ir baroko rūmų ansamblių.
1901 m. jugendo stiliumi pastatyti Operos rūmai. Veikia dvi įspūdingos paveikslų
galerijos – Senoji (1836 m.) ir Naujoji (1981 m.) Miuncheno pinakotekos.

1972 m. Miunchene vyko XX vasaros olimpinės žaidynės. Dalis jų varžybų vyko
specialiai pastatytame Olimpiniame stadione. Mieste 1974 m. vyko X pasaulio
futbolo čempionatas, 1988 m. – VIII Europos futbolo čempionatas, o 2006 m. –
XVIII pasaulio futbolo čempionatas. Žymiausi futbolo klubai:

Ryšiai su Lietuva labai seni, apie ką byloja išlikę Vyčio atvaizdai ant miesto
pastatų. Teatinų bažnyčios (vok. Theatinkirche) fasade Odeono aikštėje (vok.
Odeonplatz) pritvirtintas plafonas su bavariečių Wittelsbachų herbais, o
dešinėje – lenkų Erelis ir lietuvių Vytis. Plafoną vainikuoja Bavarijos valdovo
Maksimiljano III Juozapo, kuris buvo ATR karaliaus Jono Sabieskio anūkas,
karūna.

Abiejų Tautų Respublikos herbai stebimi ir ant Senojo Rezidencinio teatro (vok.
Altes Rezidenztheater), taip pat Nimpfenburgo rūmų (vok. Nymphenburg)
liturginėje dalyje. Pastarajoje Bavarijos valdovų vasaros rezidencijoje kabo ir
Jono Sobieskio dukters Teresės Kunegundos (1676–1730), kuri buvo ištekėjusi už
elektoriaus Maksimiliano II. Ji mirė 1730 m. Venecijoje, palaidota Miuncheno
Taetinų bažnyčios kriptoje.

Nemažai eksponatų, susijusių su Lietuva, turi sukaupęs Rezidencijos muziejus
(vok. Residenzmuseum), esantis Odeono aikštėje. Tai Lietuvos globėjo ir
kunigaikščio šv. Kazimiero biustas, taip pat daugybė prabangos daiktų iš bendros
Lietuvos-Lenkijos valstybės, patekusių į Miuncheną. Tai Žygimanto Vazos dukters
Onos Kotrynos Konstancijos ir Friedricho Augusto II dukters Onos Marijos Sofijos
kraičio dalys. Rezidencijos muziejuje esantys ąsotis ir dubuo su LDK ir Lenkijos
karaliaus Žygimanto Vazos herbu (pagaminti apie 1600 metus Milane (?)) 2009 m.
buvo eksponuojamas Vilniaus Taikomosios dailės muziejuje. Lankytojams Vilniuje
buvo parodytas ir arasas – austinis gobelenas su auksčiau minėtos Onos Kotrynos
Konstancijos herbu (Briuselis, 1630–1640).

Miunchene nuo seno studijavo daug lietuvių. XIX a. čia mokėsi rašytojas kunigas
Antanas Baranauskas, archeologas Tadas Daugirdas, skulptorius Antanas Jucaitis,
XX a. pradžioje – tapytojai Mstislavas Dobužinskis, Petras Kalpokas, ekonomistas
Vladas Jurgutis, po Pirmojo pasaulinio karo – rašytojai Vincas
Mykolaitis-Putinas, Balys Sruoga, dailininkai Vladas Eidukevičius, Antanas
Žmuidzinavičius, kalbininkas Kazimieras Alminas, kunigas Juozapas Čepėnas, po
Antrojo pasaulinio karo – Vincas Bartusevičius, Ligija Bieliukienė ir kt.

1922 m. Miunchene veikė lietuvių ateitininkų kuopa. Po Antrojo pasaulinio karo
lietuvių čia gyveno keli tūkstančiai. 1947 m. mokslo metus Miuncheno aukštosiose
mokyklose pradėjo 324 lietuviai studentai. Tarp dėstytojų irgi buvo lietuvių –
inžinierius Jurgis Gimbutas, architektas Vytautas Landsbergis-Žemkalnis. Čia
pradėjo veikti lietuviškos mokyklos, veikė chorai, šokių rateliai. 1945–1949 m.
Miunchene išleistos 48 lietuviškos knygos. Ėjo daug periodinės spaudos –
„Aidai“, „Mūsų gyvenimas“, „Naujasis gyvenimas“, „Sandora“, „Sporto žinios“. Iš
Miuncheno buvo transliuojamos „Amerikos balso“ ir „Laisvės radijo“ laidos
lietuvių kalba. Dabar čia atkurta šeštadieninė lietuvių mokykla.



https://lt.wikipedia.org/wiki/Mikronezijos_Federacin%C4%97s_Valstijos

Mikronezijos Federacinės Valstijos – salų valstybė Ramiajame vandenyne,
sutrumpintai vadinama Mikronezija ar Mikronezijos Federacija. Pietuose yra Papua
Naujoji Gvinėja, vakaruose – Palau bei Filipinai, šiaurėje – Šiaurės Marianų
salos. Šalis yra laisvoje asociacijoje su JAV.

Mikronezijos Federacijos istorija yra neatsiejamai susijusi su viso Mikronezijos
regiono istorija. Žmonės teritorijoje apsigyveno anksčiausiai prieš 4000 metų,
migruodami iš Lapitos kultūros židinių Melanezijoje. Dauguma jų kalbėjo
mikronezinėmis kalbomis.

I mūsų eros tūkstantmetyje susiformavo savitos Mokronezijos kultūros. Didesnis
centralizuotas darinys buvo Japo salose. Maždaug 500–1500 m. Ponapėje buvo
centralizuota 25 000 gyventojų valstybė, (Saudeleur dinastija). Apie tai liudija
Nan Madolio (dirbtinių salų ir kanalų miesto) liekanos, vadinamos Okeanijos
Venecija. Čiuko atole irgi susiformavo atskiros salų monarchijos.

Iš europiečių pirmieji salas XVI a. pasiekė ispanai, kurie pavadino jas Karolinų
salomis ir įjungė į Ispanijos Rytų Indijų sudėtį, drauge su Filipinais, Marianų
salomis. XIX a. pabaigoje, pralaimėjusi karą su JAV, Ispanija pardavė Karolinų
salas Vokietijai, kuri jas išlaikė iki I pasaulinio karo kaip savo kolonijos
Vokietijos Naujoji Gvinėja dalį.

Vokietijai pralaimėjus karą, Karolinų salos kaip tarptautinis mandatas atiduotos
administruoti Japonijos imperijai. Jos sudarė dalį Pietų Ramiojo Vandenyno
Mandato. Japonijai pralaimėjus II pasaulinį karą, Karolinų salos perėjo JAV
administracijai. Ramiojo Vandenyno Salų Globojamosios Teritorijos sudėtyje
(kartu su Marianų Šiaurinių Salų, Maršalo salų ir Palau teritorijomis) Karolinų
salynas išbuvo iki 1979 m.

1979 m. keturios Globojamosios Teritorijos valstijos (Japas, Ponapė, Kosraė,
Čiukas) kartu nutarė sukurti nepriklausomą valstybę, kuri buvo pavadinta
Mikronezijos Federacinėmis Valstijomis. 1986 m. su JAV pasirašius laisvosios
asociacijos sutartį, Mikronezijos Federacija galutinai tapo nepriklausoma.
Nepaisant to, jos ekonominė bei politinė priklausomybė nuo didžiųjų kaimynių JAV
ir Australijos lieka stipri.

Mikronezijos vadovas – prezidentas, renkamas Kongreso ketverių metų kadencijai.
Kongresą sudaro 14 narių, renkamų rinkimuose ketveriems metams. Po vieną
kongreso narį skiria kiekviena valstija, kiti 10 renkami visuotiniuose
rinkimuose. Formalių politinių partijų nėra.

Mikronezijos Federacinės Valstijos yra Ramiajame vandenyne, Karolinų salyne,
išsidriekusios 2900 km ilgio ruože. Plotas – apie 720 km². Jūrų sienomis
ribojasi su Palau, Maršalo salomis, Kiribačiu, Nauru, Papua Naujaja Gvinėja,
Guamu ir Šiaurės Marianais. Sausumos plotas išsidėstęs 607 salose, kurių
dauguma – koralinės kilmės, nors yra keletas vulkaninių. Kranto linijos ilgis
6112 km. Aukščiausias šalies taškas – 791 m (Totolomo k. Ponapėje).

Klimatas ekvatorinis ir subekvatorinis, karšta ir lietinga ištisus metus.
Ponapėje per metus iškrenta ~8400 mm kritulių. Birželio-gruodžio laikotarpiu
neretai prasiaučia taifūnai.

Mikronezijos Federacinių valstijų ekonomika priklauso nuo gyvulininkystės, bei
žuvininkystės. Salos turi tik keletą mineralų, kuriuos derėtų eksploatuoti
neskaitant didelio kiekio fosfatų. Nuošali vieta ir ribotas oro transportas
trukdo turizmo vystymuisi.

Pagrindiniai verslai Mikronezijos Federacinėse valstijose yra turizmas,
statybos, žuvies apdirbimas, specializuotas vandens gyvių ir augalų veisimas,
įvairūs dirbiniai iš kriauklių, medžio ir perlų. Mikronezijos Federacinėse
Valstijose yra auginamos šios agrikultūros: juodieji pipirai, tropiniai vaisiai
bei daržovės, manijokai, saldžiosios bulvės. Auginamos kiaulės, bei vištos.

Eksportuojama žuvis, drabužiai, bananai, juodieji pipirai. Importuojami maisto
produktai, mechanizmai, alkoholiniai gėrimai. Salos izoliuotumas ir prastai
išvystyta infrastruktūra lieka pagrindiniai veiksniai ilgalaikiui ekonomikos
augimui.

Mikronezijos Federacijoje, nors gyventojų skaičius palyginti nedidelis, gyvena
daugybė skirtingų tautų, kalbančių giminingomis, bet skirtingomis kalbomis.
Maždaug 48,8 % kalba Čiuko kalba, 24,2 % – Ponapės kalba, 9,7 % – Japo kalba,
6,2 % Kosraės kalba ir 11,1 % – kitomis kalbomis (įskaitant kelias polineziečių
kalbas). Didžioji dauguma gyventojų – krikščionys (katalikai 50 %, protestantai
47 %, baptistai, Jehovos liudytojai, sekmininkai), taip pat yra šiek tiek
hindusitų, budistų ir bahajų.

Kiekvienoje iš keturių valstijų būdinga savita kultūra, tačiau gausu ir bendrų
kultūrinių bruožų. Salose paplitusi klanų sistema, gajūs tabu, paprotinė teisė.
Japo sala žymi savo Rai pinigais. Būdinga tradicinė Okeanijos virtuvė.



https://lt.wikipedia.org/wiki/M%C5%AB%C5%A1os_tyrelio_pa%C5%BEintinis_takas

Koordinatės: 56°13′11″N 23°15′46″E﻿ / ﻿56.21981°N 23.26277°E﻿ / 56.21981;
23.26277

Mūšos tyrelio pažintinis takas  – pažintinis takas, įrengtas Joniškio rajone,
15 km į pietus nuo Žagarės, siekiant apsaugoti nuo išnykimo unikalias Mūšos
tyrelio telmologinio draustinio gamtines vertybes. Nutiesus pažintinį taką
lankytojai nukreipiami atitinkama linkme, o bet kur vaikščioti yra draudžiama.

Pažintinis takas atidarytas 2015 m. kovo 13 d. Jis iš karto pateko į Lietuvos
rekordų knygą kaip ilgiausias pelkėje lentų takas. Jo ilgis – 3,6 km.

Mūšos tyrelio pelkinis kompleksas palyginti vėlai pripažintas kaip vertinga ir
saugotina teritorija. Sovietmečiu Mūšos tyrelio pelkė buvo numatyta durpių
gavybai. Vis dėlto vėliau suvokta, kad reikia išsaugoti bent dalį unikalaus
pelkinio komplekso.

Pirmajame tako įrengimo darbų etape (iki 2015 m. kovo mėn.) nutiestas 3,6 km
lentų takas ir atkarpa įprasto miško tako. Antrajame etape planuojama baigti
įrengti visą apie 7,5 km ilgio pažintinį taką, supantį Miknaičių ežerą iš abiejų
pusių, todėl lankytojams nebeteks grįžti tuo pačiu taku.

Šį išskirtinį Šiaurės Lietuvos gamtinį kompleksą sudaro aukštapelkės, tarpinio
tipo pelkės, žemapelkės, durpynai ir šlapi miškai. Jo pietinėje dalyje prasideda
Mūšos ir Juodupio upės. Mūša ilgainiui virsta antrąja pagal dydį Latvijos upe –
Lielupe. Juodupis už kelių kilometrų įteka į Švėtę ir išnyksta. Rytinėje dalyje
telkšo natūralus Miknaičių ežeras ir daug mažų ežerėlių. Arčiausiai esanti
didesnė gyvenvietė – Juodeikiai (Gaižaičių sen.).

Norint aplankyti Mūšos tyrelį, nuo Juodeikių kryžkelės, prie kurios stovi
Vytauto paminklas, keliu  1610  Dargiai–Jankūnai–Martyniškiai  sukama į
pietryčius link Dargių. Už 3,5 km privažiuojamas lauko keliukas, sukantis į
dešinę su prie jo stovinčiu informaciniu stendu apie Mūšos tyrelio pelkę. Šiuo
keliuku tarp dirbamų laukų už 0,6 km privažiuojama poilsiavietė su pavėsine ir
informacinė rodyklė į pažintinį taką.

Iš poilsiavietės, esančios pelkės prieigose, galima lentų taku keliauti link
įrengtų 11 stotelių, kuriose pastatytuose stenduose supažindinama su draustiniu
ir čia esančiomis vertybėmis. Pirmiausiai pasiekiamas apžvalgos bokštas, skirtas
pelkės bioįvairovės stebėjimui. Toliau takas vingiuoja iki vienintelio Joniškio
rajone natūralaus Miknaičių ežero. Ežeras lenkiamas jo vakarine pakrante, toliau
takas nuveda link Tėvo Stanislovo statytos koplytėlės. Nuo jos lentiniu ir
sutvirtinto grunto takais galima nukeliauti iki vieno iš Žagarės regioninio
parko gamtos paveldo objektų – Tyrelio akmens bei 1945–1946 m. buvusios
partizanų stovyklavietės. Nuo jos takas grįžta atgal.

Pažintinis takas įrengtas praktiškai nenaudojant mechanizmų. Taką tiesti taip
pat nebuvo labai paprasta. Iš pradžių ėjosi greitai, tačiau vėliau medžiagas su
karučiu teko vežti po kilometrą ir toliau. Jokia technika šių vietovių pasiekti
negalėjo ir negali. Apžvalgos bokštas yra plikomis rankomis pastatytas tiesiai
ant klampios pelkės. Pamatus vyrai kasė rankomis – leido šulinio rentinius ir
rausėsi gilyn. Teko iškasti apie 2,4 m, kol pasiekė pusiau tvirtą pagrindą. Tako
plotis – vienas metras. Jis tyčia padarytas toks, kad negalėtų pravažiuoti
keturračiai. Pakylėtą tako lentų dangą laiko masyvūs gulėkšniai.

Pasak taką tiesusios įmonės „Joniškio hidrostatyba“ atstovo, takui panadoti 2404
ąžuolo rąstai, 22,5 tūkstančio pušų lentelių, įsriegti beveik penki tūkstančiai
varžtų, įkalta 90150 vinių.

Tarpinio tipo plynėse ir plynraisčiuose kasmet gausu paprastųjų spanguolių
(Vaccinium oxycoccos). Spanguoliavimas šioje pelkėje turi senas tradicijas, į ją
šių uogų rinkti atvyksta ne tik aplinkinių kaimų, bet ir gretimų rajonų
gyventojai.

Aukštapelkės didžiąją dalį sudaro gailiniai pušynai. Pietinėje aukštapelkės
dalyje plyti tarpinio tipo pelkių plotai, kuriuose sutinkami reti nendrių
sąžalynai. Sparčiai mažėjantys aukštapelkės plynės plotai yra rytinėje
draustinio pusėje. Čia tarp kelių dešimčių nedidelių ežerokšnių yra paplitę
baltasaidrynai.

Pažliugusiose plynės properšose yra susiformavę saugomos augalų bendrijos
kimininio baltasaidryno fragmentai. Apypelkio miškuose vyrauja šlapi ir klampūs
juodalksnynai. Saugomos augalų rūšys: baltijinė gegūnė (Dactylorhiza baltica) ir
siauralapė gegūnė (Dactylorhiza traunsteineri) aptinkamos tarpinio tipo pelkėse.
Pelkę juosiančių griovių šlaituose auga raktažolės pelenėlės (Primula farinosa),
paprastoji tuklė (Pinguicula vulgaris), raudonoji gegūnė (Dactylorhiza
incarnata).

Pelkėje gyvena dirviniai sėjikai (Pluvialis apricaria), tikučiai (Tringa
glareola), pilkosios gervės (Grus grus), tetervinai (Tetrao tetrik), apsistoja
migruojantys baltakakčių (Anser albifrons) ir želmeninių žąsų (Anser žabalis)
būriai. Nuo 2006 m. draustinyje stebima lūšis (Lynx lynx), sutinkamas vilkas
(Canis lupus), baltasis kiškis (Lepus timinus).

Aptinkamos saugomos vabzdžių rūšys: pelkinis satyras (Oeneis jutta), baltamargė
šaškytė (Euphydrias maturna), žalvarinis puošniažygis (Carabus nitens). Pelkinis
satyras – reta, saugoma rūšis. Tai toliausiai į vakarus nutolęs šio reto drugio,
įtraukto į Lietuvos raudonąją knygą poledynmečio relikto, paplitimo taškas
Lietuvoje. Draustinyje gyvena 4 roplių rūšys. Raistuose gausiai sutinkama
paprastųjų angių (Vipera berus), gyvavedžių driežų (Lacerta vivipara).



https://lt.wikipedia.org/wiki/Lietuvos_valdov%C5%B3_r%C5%ABmai

Valdovų rūmai (pilnas pavadinimas – Nacionalinis muziejus Lietuvos Didžiosios
Kunigaikštystės valdovų rūmai Vilniaus žemutinėje pilyje) – buvusi Vilniaus
žemutinės pilies komplekso dalis.

Rūmai atstatyti 2002−2009 m. laikotarpiu pagal 1520−1530 m. šioje vietoje
statytų renesanso stiliaus rūmų pavyzdį. Pastatas priklauso Vilniaus pilių
rezervatui, jame įsikūręs nacionalinis muziejus.

XV a. pab. – XVI a. pr. Aleksandras pagrindinę savo rezidenciją iš Aukštutinės
pilies greičiausiai perkėlė į Žemutinę, čia pastatydamas vėlyvosios gotikos
rūmus

Vienas iš Žemutinės pilies rekonstrukcijos autorių – olandas Petras Nonhartas
(vok. Peter Nonhardt).

XVI a. profesionalūs vietiniai, taip pat italų, lenkų bei kitų šalių
architektai, kiti menininkai ir meistrai Valdovų rūmus pavertė renesansine
rezidencija, kuri vėliau įgijo ankstyvojo Baroko bruožų. Rūmuose rezidavo
Lietuvos ir Lenkijos valstybės valdovai.

XVI a. ir XVII a. vadinami rūmų „aukso laikais“. Vilnius tuo metu buvo svarbus
Vidurio Rytų Europos centras, o Lietuvos Didžioji Kunigaikštystė ir Lenkijos
Karalystė, kurias valdė Gediminaičių-Jogailaičių ir Vazų dinastijų monarchai, –
įtakinga šio regiono valstybė. Rūmuose vyko daug visai Europai svarbių istorinių
įvykių. Buvo priimami užsienio šalių pasiuntiniai, vyko seimai, buvo prisiekiama
Lietuvos didžiajam kunigaikščiui, pasirašomos tarptautinės sutartys, vykdomi
teismai, redaguojamas Lietuvos Statutas, saugomas valstybės iždas ir archyvas.
Čia buvo sukaupta viena turtingiausių Europoje bibliotekų, saugomos neeilinės
šarvų bei medžioklės trofėjų kolekcijos, gobelenai, paveikslai, brangenybės.

1655 m. rugpjūčio mėn. Rusijos kariuomenė užėmė Vilniaus miestą, Žemutinę ir
Aukštutinę pilį. 1661 m., vaduojant Vilnių, per kelis mėnesius trukusią kovą
Valdovų rūmai buvo smarkiai apgriauti ir išgrobstyti.

XVIII a. rūmuose apsigyveno neturtingi miestiečiai ir čia įsikūrė įvairios
dirbtuvės. XVIII a. pab. buvo nuspręsta rūmus rekonstruoti ir juos pritaikyti
reprezentacijai, bet žlugus ATR, šie planai nebuvo įgyvendinti.

Rūmų griuvėsiai buvo nugriauti 1801 m. Griaunant rūmus, pirklys Abraomas
Šliosbergas, gavo teisę pastatyti savo namus virš rytų korpuso naudojant šio
korpuso mūrus. Šio namo viduje išliko dalis pirmojo aukšto rūmų sienų ir rūsiai.

1831 m. buvusių rūmų teritorijoje buvo įrengta Rusijos kariuomenės tvirtovė su
grioviais ir pylimais, o Šliosbergo namas tapo kariuomenės štabu. 1854 m.
pastatas rekonstruotas ir jame įsikūrė Vilniaus karinės apygardos Inžinerijos
valdyba. XIX a. antroje pusėje tvirtovė panaikinta, o jos vietoje įrengtas
parkas. XX a. pradžioje Šliosbergo namas buvo rekonstruotas eklektiniu stiliumi.

1941 m. ir 1944–1987 m. pastate veikė Pionierių rūmai. 1964 m. tiesiant šilumos
trasą į Šliosbergo namą buvo atrasti Valdovų rūmų rūsiai. 1976 m. namo rūsiuose
buvo atliekami pirmieji architektūriniai tyrimai. 1983 m. buvo pasiūlytas
Lietuvos didžiųjų kunigaikščių rūmų Vilniaus Žemutinėje pilyje atkūrimo
projektas, siekiant pritaikyti juos Nacionalinei dailės galerijai.

1987 m. nusprendus Šliosbergo name įkurti Tautų draugystės muziejų, buvo pradėti
archeologiniai tyrimai, kurie buvo tęsiami iki 2009 m. Jų metu rasta apie 0,5
milijono unikalių radinių, kurie tapo rūmų atkūrimo pagrindu. Atkuriant Valdovų
rūmus Šliosbergo namas buvo į juos įjungtas (palikta tik antro aukšto salė,
dalis eksterjero ir rūsiai).

Idėją atstatyti Lietuvos valdovų rūmus 1988 m. pasiūlė Lietuvos kultūros fondas,
jų atkūrimu šiuo metu rūpinasi Valstybės įmonė Vilniaus pilių direkcija ir
Valdovų rūmų paramos fondas. Vienas pagrindinių rūmų atkūrimo rėmėjų, lėšas
skiriantis per Valdovų rūmų paramos fondą – JAV lietuvis Juozas Kazickas.

Koordinatės: 54°41′10″N 25°17′20″E﻿ / ﻿54.68611°N 25.28889°E﻿ / 54.68611;
25.28889



https://lt.wikipedia.org/wiki/Lietuvos_saugomos_teritorijos

Lietuvos saugomos teritorijos skirtos gamtai ir kultūros paveldo kompleksams,
ekologinei pusiausvyrai ir biologinei įvairovei išsaugoti, gamtos ištekliams
atkurti. Jose taip pat sudaromos sąlygos pažintiniam poilsiui, moksliniams
tyrimams, gamtosauginiam ir etnokultūriniam švietimui.

2012 m. duomenimis, saugomos teritorijos užima apie 10 214 km² plotą (apie
15,6 % visos šalies teritorijos):

Viduramžiais kunigaikščių ir žemvaldžių medžioklės plotuose, kuriuos galima
prilyginti medžioklės draustiniams, buvo draudžiama be reikalo lankytis, baidyti
žvėris, trukdyti jiems maitintis. 1918 m. paskelbus Lietuvos nepriklausomybę, ir
vėliau, baigiantis XX a. 4-ajam dešimtmečiui, pradėta steigti gamtinius
rezervatus. Iškart po Antrojo pasaulinio karo imta steigti medžioklės
draustinius, rezervatus, ūkius, kurių tikslas buvo išsaugoti gamtos turtus, o
ypač – medžiojamuosius žvėris ir paukščius. Daugelis šių teritorijų tapo būsimų
draustinių, valstybinių parkų ir rezervatų užuomazga.

1960–1975 m. įsteigta beveik 100 draustinių. Tuo metu saugomos teritorijos užėmė
2 % Lietuvos teritorijos. Po nepriklausomybės atkūrimo 1990 m. įsteigti 5
nacionaliniai ir 30 regioninių parkų. Šiuo metu saugomos teritorijos užima 11,5
proc. Lietuvos teritorijos.

Nacionaliniai ir regioniniai parkai bei valstybiniai rezervatai pavaldūs
Valstybinei saugomų teritorijų tarnybai prie Aplinkos ministerijos, išskyrus
Trakų istorinį nacionalinį parką (pavaldus Kultūros ministerija) ir Pavilnių bei
Verkių regioninius parkus, priklausančius Vilniaus miesto savivaldybei.

Nacionaliniai parkai – saugomos teritorijos, steigiamos nacionalinės svarbos
gamtinio ir kultūrinio kraštovaizdžio kompleksams saugoti, tvarkyti ir jų
naudojimui reguliuoti. Lietuvos nacionaliniams parkams tenka ne tik gamtos ir
kultūros nacionalinių vertybių išsaugojimo, bet ir pažintinio poilsio
organizavimo darbai. Žodžiui „nacionalinis“ Lietuvoje teikiama ne tik
valstybinės svarbos, bet ir etninio savitumo prasmė – kiekvienoje etnografinėje
srityje (išskyrus Suvalkiją) yra nacionalinis parkas: Aukštaitijos, Dzūkijos,
Kuršių nerijos, Trakų istorinis ir Žemaitijos. Visi nacionaliniai parkai turi
direkcijas, informacijos centrus, kai kurie – gamtos mokyklas ir lankytojų
aptarnavimo padalinius.

Gamtos ir kultūros paminklai – vertingiausi saugomi kraštovaizdžio objektai,
Vyriausybės nutarimu skelbiami paminklais. 2012 metais šalyje buvo 157 gamtos ir
965 kultūros paminklai.

Lietuvos Didžiojoje Kunigaikštystėje medžioklę reglamentavo Lietuvos statutai
(1529, 1566 ir 1588 m.), taip pat Valakų įstatymas (1557 m.) ir Karališkųjų
girių tvarkymo taisyklės (1559 m. ir 1641 m.). 1959 m. priimtas pirmasis
Lietuvoje Gamtos apsaugos įstatymas, kurio nuostatomis remiantis buvo steigiami
draustiniai. 1986 m. patvirtinta Lietuvos kompleksinė gamtos apsaugos schema,
kurioje buvo numatyta įsteigti Lietuvoje 5 nacionalinius parkus, taip pat
regioninius parkus. 1993 m. priimtas Saugomų teritorijų įstatymas reguliuoja
saugomų teritorijų apsaugą ir naudojimą.



https://lt.wikipedia.org/wiki/LDK

Lietuvos Didžioji Kunigaikštystė – XII/XIII-XVIII a. gyvavusi feodalinė Lietuvos
valstybė. Nuo XII a. pab. ar bent nuo XIII a. vid. apėmė beveik visą dab.
Lietuvą ir dalį dab. Baltarusijos, nuo XIV a. vid. – beveik visą dab. Lietuvą ir
visą dab. Baltarusiją, nuo XIV a. II pusės iki 1569 m. – dar ir didžiąją dab.
Ukrainos dalį. XV a. tai buvo didžiausia Europos valstybė.

Valstybės pavadinimas Lietuvos Didžioji Kunigaikštystė slavų šaltiniuose
nusistovėjo apie XIII a. vidurį. Vakarų šalių šaltiniuose buvo laikoma karalyste
iki XV a. Sostinė (bent jau nuo Gedimino laikų) – Vilnius. Pilnas pavadinimas
pagal Lietuvos statutą (XVI a.) – Didžioji Lietuvos, Rusijos ir Žemaitijos
kunigaikštystė (rusėn. Великое князство Литовское, Руское, Жомойтское и иных).

1386-1569 m. LDK ir Lenkiją valdė (išskyrus kelias pertraukas) vienas valdovas
(žr. Krėvos sutartis), o nuo 1569 m. (žr. Liublino unija) LDK kartu su Lenkija
sudarė konfederacinę Abiejų Tautų Respubliką. 1795 m., po ATR III padalinimo,
LDK nustojo egzistavusi (didžioji jos dalis tada atiteko Rusijos imperijai).

1790 m. surašymo duomenimis, LDK buvo 87,3 tūkst. km² ploto, joje gyveno 1,33
mln. gyventojų, buvo 300 miestų ir miestelių.

Susidarė Lietuvos kunigaikštystės pagrindu, greičiausiai prie jos prisijungus
kelioms kitoms baltų gentinėms žemėms (kunigaikštystėms). XIII a. valstybė įgavo
karalystės statusą, tačiau Mindaugo Lietuvos karalystės istorija baigėsi su jo
mirtimi. Naujas valstybės konsolidacijos periodas prasidėjo nuo XIV a. pradžios.

Mongolų įsiveržimas į Europą ir prieš tai įvykęs Kijevo Rusios susiskaldymas
regione sukūrė politinį vakuumą, dėl to XIV a. LDK žymiai sustiprėjo ir
išsiplėtė. Ją ypač sustiprino Gediminaičių dinastija (XIV–XVI a.). Didysis
kunigaikštis Gediminas gerokai išplėtė Lietuvos teritoriją į rytus
diplomatinėmis priemonėmis (daugiausiai ištekindamas dukras). Jo sūnus Algirdas
toliau tęsė plėtrą karinėmis priemonėmis, prie to taip pat prisidėjo ir jo
brolis Kęstutis. Dalis rusų kunigaikštysčių buvo užkariautos, dalis Aukso Ordos
susilpnėjimo laikotarpiu prisijungė pačios. Prie Lietuvos buvo prijungta visa
dabartinės centrinės ir rytų Baltarusijos teritorija, dabartinė Ukraina ir
Vakarų Rusija. Rytų slavų kunigaikštysčių politinė struktūra daugeliu atvejų
buvo išlaikyta, ypač pietuose, kur buvo įkurtos vasalinės kunigaikštystės
Algirdo sūnums.

Algirdo ir Vytauto valdymo laikais Lietuva pasiekė didžiausią teritorinę
plėtrą – pietuose jos sienos siekė net Juodąją jūrą, LDK reiškė pretenzijas į
visas buvusios Kijevo Rusios žemes ir dėl Rusios vienijimo vaidmens XV–XVI a.
konkuravo su Maskva. Algirdo žodžiais Omnis Russia ad Litwinos deberet
simpliciter pertinere.

Vakaruose didžiausia grėsme Lietuvai buvo Vokiečių ordinas, kurio nuolat
rengiami kryžiaus žygiai paskatino svarstyti sąjungos su Lenkija galimybes.
Algirdo sūnus Jogaila 1386 m. apsikrikštijo ir tapo Lenkijos karaliumi. Dar iki
krikšto 1385 m. buvo pasirašyta Krėvos sutartis, kuri padėjo pagrindus
Lietuvos-Lenkijos unijai. Krėvos sutartimi buvo sudaryta personalinė unija tarp
Lenkijos ir Lietuvos, tačiau Lietuvoje valdę Jogailos pusbrolis Vytautas, nors
ir buvo Jogailos vasalas, vykdė savarankišką politiką.

1387 m. Jogaila krikštijo lietuvius Vilniuje. Būtent šie metai laikomi oficialia
Lietuvos krikšto data, nes Mindaugui tikrai ar tariamai atsimetus nuo krikšto
Lietuva vėl buvo laikyta pagoniška šalimi. Nors krikštas gerokai sustiprino
Lietuvos tarptautinę padėtį, bet iki pat Žalgirio mūšio (1410 m. liepos 15 d.)
Lietuvos valstybingumui visąlaik grėsė Teutonų ir Livonijos ordinų pretenzijos.

Po Žygimanto nužudymo (1440 m.) Lietuvos didžiaisiais kunigaikščiais tapdavo
Lenkijos karalių Jogailaičių dinastijos atstovai, – taip iki pat 1569 m.
išlaikant Lietuvos ir Lenkijos valstybių personalinę uniją. 1499 m. Lenkijos
Senatas ir Lietuvos Kunigaikščio Taryba sutarė, kad be viena kitos žinios
nerinks sau valdovo.

Po XVI a. pradžios karų su Maskva, 1512 m. jai atiteko Smolenskas ir kitos rytų
žemės, Lietuva buvo susilpninta. Tačiau Lenkijos padėtis gerėjo, į jos
priklausomybę pateko Prūsijos kunigaikštystė ir Mozūrija. Lietuvos padėtis buvo
silpna ne tik rytuose, bet ir pietryčiuose, kur vyko nuolatiniai totorių
puldinėjimai. Dar labiau varginantys karai prasidėjo kilus Livonijos karui, į
kurį Livonijos prašymu 1561 m. įsitraukė Lietuva, Vilniaus sutartimi gavusi
naujai sudarytą Uždauguvio kunigaikštystę (Latgalą, Vidžemę ir Pietų Estiją).
Karo metu Maskva užėmė Polocką ir priartėjo prie etninių Lietuvos žemių.
Lietuvos diduomenė nusprendė keiptis pagalbos į Lenkiją, kad toji irgi
įsitrauktų į karą prieš Ivano IV maskvėnus. Už pagalbą Lenkija reikalavo teisės
kartu valdyti Lietuvos gautąsias Livonijos žermes ir sudaryti aiškią unijos
sutartį, kuri užbaigtų ginčus ir galutinai susietų valstybes. Lietuvos smulkioji
bajorija buvo pasiruošusi derėtis su bet kuo, net išrinkti Maskvos carą Lietuvos
didžiuoju kunigaikščiu. Lietuvos didikai tuo tarpu buvo priešiški Lietuvos
suvereniteto apkarpymui. Šios aplinkybės privedė prie 1569 m. Liublino unijos
sudarymo. Pati Liublino unija buvo sudaryta mažai atsižvelgiant į Lietuvos
interesus, jos sąlygos buvo faktiškai padiktuotos lenkų. Lietuvių didikams
bandant pasipriešinti ir išvykus iš unijos klausimą svarsčiusio Seimo, karalius
Žygimantas Augustas, lenkų spaudžiamas, prijungė Lietuvos Didžiajai
Kunigaikštystei priklausiusias Palenkės, Voluinės, Braclavo ir Kijevo žemes
tiesiog prie Lenkijos. Lietuvos delegacija, be kitų nuolaidų iš lenkų pusės,
išsireikalavo, kad valstybė vadintųsi Abiejų Tautų Respublika (lenk.
Rzeczpospolita Obojga Narodów; tautomis laikyta bajorija ir didikai).

XIV – XV a. buvo būdinga stipri didžiojo kunigaikščio valdžia. Didysis
kunigaikštis buvo dar ir vyriausiasis karo vadas, ir teisėjas. Didžiojo
kunigaikščio valdžia buvo paveldima, tačiau griežtos paveldėjimo tvarkos nebuvo.
Faktiškai teises į didžiojo kunigaikščio sostą turėjo visi jo sūnūs, todėl
sostas galėjo pereiti bet kuriam iš jų. Pagoniškieji didieji kunigaikščiai
laikėsi religinės tolerancijos.

Gediminas buvo sukūręs nuolatinę tarybą, tačiau ji turėjo tik patariamąją teisę.
Vytauto Didžiojo laikais kunigaikščio taryba jau tampa panašia į valstybės
įstaigą. Svarbiausias vaidmuo kunigaikščio taryboje tenka Vilniaus ir Žemaitijos
vyskupams bei Vilniaus ir Trakų vaivadoms. Iki Vytauto Didžiojo egzistavo
sritinės kunigaikštystės, dažniausiai valdomos vietinių dinastijų. Kanceliarine
kalba Lietuvai išsiplėtus į rytų slavų žemes tapo senoji rusėnų kalba, savo
vaidmenį išlaikiusi iki XVII a., kai ją ėmė keisti lenkų kalba.

Pagal Liublino uniją karalius turėjo būti renkamas tik bendrai, Seimai tapo
bendri, taip pat planuoti bendri pinigai ir galimybė lenkams įsigyti dvarus bei
gauti urėdus Lietuvoje bei atvirkščiai. Faktiškai Lietuvos Didžiojoje
Kunigaikštystėje liko atskiras iždas, kariuomenė, atskira valstybinė teritorija
su savo administracine ir valstybine organizacija bei savo teise – Lietuvos
statutu, pavietų teismais ir vyriausiuoju Lietuvos teismu – Lietuvos tribunolu,
įkurtu 1581 m.

Nors Liublino unija ir nesukūrė vieningos valstybės, tačiau tapo nykstančios
Lietuvos valstybingumo atskaitos tašku. Per XVII a. nyko atskira Lietuvos
užsienio politika, bajorija ir didikai abiejose šalyse ėmė susilieti į vientisą
visuomenę. Šis procesas ypač sustiprėjo valdant Vazų dinastijai (1588–1668 m.).
Didikai saugojo tam tikrus valstybingumo elementus – atskirą valdymo sistemą,
draudimą lenkams gauti tarnybas ir dvarus Lietuvoje, tačiau nuo XVII a. jau
nebekėlė atskirų kandidatų į karalius. XVIII a. Abiejų Tautų Respublikos
bajorija praktiškai susiliejo ir konfederaciniuose karuose kovojo išvien,
nepaisydami kilmės iš kurios nors valstybės dalies.

1768 m. įsteigtoje Nuolatinėje Taryboje lietuviams buvo numatyta tik 1/3 vietų,
o 1773 m. įsteigta bendra abiem valstybėms Edukacinė Komisija. Ketverių metų
seime (1788–1792 m.) valstybę bandyta centralizuoti, buvo panaikintos atskiros
Lietuvos institucijos ir įvestos bendros Abiejų Tautų Respublikos įstaigos,
bendras iždas, paliktos tik atskiros kariuomenės.

Algirdo ir Kęstučio laikais valstybės valdžios ramstis buvo kariai, kurie jau
buvo atsiradę Mindaugo laikais, kartais šaltiniuose vadinami riteriais, kariais,
ginkluotaisiais, kurie atlygį iš dalies gaudavo iš karo grobio, iš dalies gyveno
kartu su valdovu ir jo buvo išlaikomi. XIV amžiuje jau atsiranda socialinė
diferenciacija, išsivysto profesionalių karių sluoksnis, kurie dalyvavo karuose,
kronikose vadinami „gerieji žmonės“. Jie taip pat turėjo žemės nuosavybę bei
pilis, ir savo turtą paveldėjo. Šitame aukštesniajame sluoksnyje taip pat buvo
skirtumų turtine, įtakos ir kita prasme, todėl jau gana anksti aiškiai
išsiskiria žemesnysis ir aukštesnysis didikų sluoksniai. Galima išskirti tris
bajorų grupes: kunigaikščiai, didikai ir tarnybiniai bajorai.

Kilmingieji XIV a. dar nėra įbaudžiavinę valstiečių, kurie dar dalyvauja karuose
ir yra laisvi. Tačiau stambioji žemės nuosavybė atsiranda jau nuo XIII a. ir į
priklausomybę įtraukia dalį valstietijos. Kitų valstiečių priklausomybė nuo
bajorų ir didžiųjų kunigaikščių matosi per įvairius atiduodamus mokesčius, tuo
tarpu baudžiavos dar nėra, kilmingųjų laukus įdirba priklausomieji valstiečiai
ir karo belaisviai. Beje ribos tarp bajorų, laisvų ir priklausomų valstiečių dar
nebuvo griežtos. Algirdas atrodo stengėsi kilminguosius laikyti didesnėje
priklausomybėje, tuo tarpu kai Kęstutis savo kovose su Ordinu labai priklausė
nuo žemaičių bajorų ir todėl negalėjo mažinti jų įtakos.

Dalis valstiečių mokesčius mokėdavo išimtinai miško gėrybėmis – medumi,
kailiais, bebrais. Vertingi kailiai buvo parduodami pirkliams Rygoje. Algirdas
savo privilegija garantavo tiek Rytų, tiek Vakarų pirkliams prekybos laisvę
didžiojoje kunigaikštystėje. Prekybos kelių sankirtose Dniepro, Dauguvos, Nemuno
prekybiniuose keliuose atsirado kunigaikščių miestai – Vilnius, Kaunas, Trakai.
Čia daugiausia gyveno vokiečių bei rusų pirkliai, kurie turėjo ir savo
bažnyčias, kurios tarnavo ir kaip slėptuvės bei sandėliai.



https://lt.wikipedia.org/wiki/Kybartai

Kybartai – miestas Vilkaviškio rajone, 16 km į vakarus nuo Vilkaviškio, prie pat
sienos su Kaliningrado sritimi (siena eina Lieponos upe). Seniūnijos centras, 2
seniūnaitijos (Dariaus ir Girėno, Č. Darvino).

Stovi Kybartų Eucharistinio Išganytojo bažnyčia (pastatyta 1928 m., projekto
autorius Vytautas Landsbergis-Žemkalnis), Kybartų Šv. Aleksandro Neviškio cerkvė
(nuo 1870 m.), Kybartų Naujoji apaštalų bažnyčia (2001 m.), paminklas Sūduvos
krašto knygnešiams (2006 m.). Veikia globos namai, paštas. Naftos telkinys.
2002 m. vienos įmonės darbininkai remontuodami muitinės sandėlio pastatą, aptiko
Kybartų tunelį.

Pagal vieną padavimą, Kybartus pastatę 5 broliai dailidės. Tačiau iš istorinių
šaltinių žinoma, kad kaimas kūrėsi karalienės Bonos laikais kolonizuojant
Sūduvą. Kybartai pirmą kartą minimi 1561 m. Jurbarko ir Virbalio inventoriuje,
tuo metu kaime buvo 20 ūkių.

1856 m. Kybartai gavo miesto teises, ėmė sparčiai augti po 1861 m., kai buvo
nutiestas Sankt Peterburgo-Varšuvos geležinkelio atšaka iš Lentvario į Virbalį,
buvo pastatyta Kybartų geležinkelio stotis. 1870 m. įkurta Kybartų Šv.
Aleksandro Neviškio parapija. Šiuo geležinkeliu gabenant rusų rašytojo Ivano
Turgenevo palaikus palaidoti į Peterburgą, jie 1883 m. rugsėjo 3 d. naktį buvo
pašarvoti Kybartų cerkvėje. 1895 m., važiuodamas iš užsienio Rusijon, Vladimiras
Leninas trumpam buvo sustojęs Kybartuose.

1914 m. mieste gyveno 10 000 gyventojų. Per Pirmąjį pasaulinį karą miestas buvo
sugriautas, tačiau netrukus atsistatė ir vėl išaugo (iki 1950 m. buvo valsčiaus
centras). 1919 ir 1924 m. Kybartams suteiktos miesto teisės ir privilegijos. Ėmė
steigtis mažos įmonėlės. 1919 m. „Žiburio“ draugija įkūrė vidurinę mokyklą
(vėliau išaugusią į gimnaziją). Veikė lietuvių, vokiečių, žydų mokyklos,
liaudies universitetai.

1919 m. įkurtas pirmasis futbolo klubas Lietuvoje – „FK Sveikata“. 1923 m.
mieste gyveno 6000 gyventojų. 1927–1928 m. pagal architekto Vytauto
Landsbergio-Žemkalnio projektą pastatyta Eucharistinio išganytojo bažnyčia.
Kybartai buvo paskutinė Lietuvos Prezidento Antano Smetonos apsilankymo
Lietuvoje vieta, prieš paliekant SSRS okupuotą šalį 1940 m. birželio 15 d.

Per Antrąjį pasaulinį karą Kybartai vėl labai nukentėjo (liko vos 100
gyventojų). Tačiau miestas atsigavo. 1940 m. birželio 15 d. vėlų vakarą, į
Lietuvą įsiveržus sovietų kariuomenei, iš Kybartų, perėjęs per upelį, į
Vokietiją pabėgo prezidentas Antanas Smetona.

1945 m. įsteigta Kybartų vidurinė mokykla, kuriai 1964 m. buvo suteiktas
Kristijono Donelaičio vardas. 1950–1959 m. Kybartai buvo rajono centras.

1946 m. rugpjūčio 3 d. tapo apskrities pavaldumo miestu. Sovietmečiu veikė
prekybos įrengimų, gelžbetoninių konstrukcijų gamyklos, „Jiesios“ dailiosios
keramikos gamyklos cechas.

Miesto vardas neabejotinai yra asmenvardinės kilmės – nuo pavardės Kybartas.
1561 m. inventoriuje ne tik minimas miesto vardas, bet ir gyventojų pavardės: 26
valakų kaime gyventa bene 24 ūkininkų, tarp kurių ketvirtadalis turėjo pavardes
Kibortaitis arba Kibortowicz. Gali būti, kad ir kaimas iš pradžių vadinosi
Kybartaičiai ar Kibortaičiai, o XVI a. viduryje tapo Kybartai (panašiai kaip ir
Šakiai). Galbūt kartu sutrumpėjo ir pavardė, kadangi dabar Kibortaičių
neaptinkama.

Kybartų pagrindiniai keliai yra  A7  Marijampolė–Kybartai–Kaliningradas , kuris
yra dalis Europinio kelio  E28 
Berlynas-Gdanskas-Kaliningradas-Marijampolė-Prienai-Vilnius-Minskas  ir  186 
Kybartai–Vištytis .

1995 m. liepos 10 d. Kybartuose užfiksuota stambiausia Lietuvoje kruša – jos
ledėkų skersmuo siekė 120 mm.



https://lt.wikipedia.org/wiki/Kaman%C4%97s

Kamanės (lot. Bombus) – bičių (Apidae) šeimos vabzdžių gentis. Tai stambios,
labai plaukuotos bendruomeninės bitės, su ilgu straubleliu. Kūno spalva labai
įvairuojanti. Kiekviena rūšis turi daug spalvinių formų. Paplitusios visame
pasaulyje. Yra apie 500 rūšių. Lietuvoje žinoma 31 kamanių rūšis, iš jų trys
įrašytos į Lietuvos raudonąją knygą. Minta nektaru ir žiedadulkėmis. Rudenį
dauguma vabzdžių žūva, peržiemoja tik apvaisintos patelės.

Skrisdamos kamanės mosuoja sparnais apie 200–300 kartų per sekundę dažniu.
Kamanės sparneliai yra lankstūs ir mosuojant pakreipiami bei užsukami, tai
leidžia sumažinti pasipriešinimo jėgą juos keliant aukštyn. Sparnelių judėjimo
trajektorija yra aštuoniukės formos, nes kiekvieno mosto metu sparneliai šiek
tiek apverčiami: viršutinė sparnelio dalis būna nukreipta į viršų, kai sparnelis
nuleidžiamas ir nukreipiama žemyn, kai sparnelis keliamas. Centrinė nervų
sistema nesugeba kontroliuoti taip greit judančių sparnų. Kamanės sparnų
judesius kontroliuoja pati raumenų sistema pilvelyje nepriklausomai nuo
centrinės nervų sistemos. Raumenų susitraukimą stimuliuoja jų pačių išsitiesimas
t. y. raumenys dirba poroje – kai vienas susitraukia, kitas išsitiesia. Kamanės
taip pat padidina skridimo efektą suderindamos sparnelių darbą. Jų užpakaliniai
sparneliai yra mažiukai ir priglausti prie priekinių.

Savita kamanių grupė – gegutkamanės, dedančios kiaušinėlius į svetimus, kitų
rūšių kamanių lizdus. Kiekvienos rūšies gegutkamanės savo išvaizda labai
panašios į tos rūšies kamanes, kurių šeimas išnaudoja. Dėl savo panašumo jos
nesukelia įtarimo kamanėms darbininkėms ir neatpažintos lizdo šeimininkų,
gegutkamanių patelės, netrukdomai patenka į kitų kamanių lizdus ir ten pradeda
dėti kiaušinėlius. Iš jų kiaušinėlių išsiritusias lervutes maitina ir prižiūri
tikrųjų kamanių šeimos nariai.

Lietuvoje aptikta 31 kamanių rūšis. Tačiau kamanių gentyje yra labai plačiai
paplitusios morfologinės rūšies variacijos, todėl išskirta daugybė porūšių ir
varietetų, dėl kurių rango vyksta diskusijos. Taip pat kai kurios kamanių rūšys
(pvz keturspalvė gegutkamanė Bombus quadricolor) nors ir Lietuvos teritorijoje
neaptiktos, tačiau manoma, jog galėtų gyventi ir yra ieškotinos. Tad tikslaus
kamanių rūšių skaičiaus Lietuvoje pasakyti beveik neįmanoma.



https://lt.wikipedia.org/wiki/Jungtin%C4%97s_Karalyst%C4%97s_geografija

Jungtinė Karalystė – salų valstybė Europos šiaurės vakaruose tarp Šiaurės jūros
ir Atlanto vandenyno. Nuo Airijos skiria Airijos jūra ir Keltų jūra.

Kranto linijos ilgis 12 429 km. Krantai raižyti, nė vieno taško, nutolusio nuo
jūros daugiau kaip 120 km. Rytinei ir vakarinei Škotijos bei pietinei ir
pietrytinei Anglijos pakrantei būdingi klifai. Šiaurinei Škotijos, Hebridų,
Orknio ir Šetlando salų pakrantėms – fjordai. Rytinei Anglijos pakrantei –
lėkštas krantas su smėlio paplūdimiais. Velso ir Kornvalio pusiasalio
pakrantei – riasinis krantas. Žymiausi klifai: Anglijos pietrytinėje
pakrantėje – kreidinis Bičio kyšulys (175 m), kreidiniai Septynių Seserų,
Šiaurinio Forlando, baltieji kreidiniai ir klintiniai Doverio. Anglijos
pietvakarinėje pakrantėje – granitiniai Lands Endo (61 m). Vaito salos pakrantę
taip pat sudaro klifai.

Daug įlankų, užutėkių, pusiasalių. Svarbiausios įlankos: Bristolio (230 km
ilgio), Kardigano, Morkamo, Laimo, Solvėjaus, Klaido, Lorno, Morėjaus, Forto.
Didžiausi pusiasaliai: Kornvalis, Kentas, Divedas, Linas, Kintairas. Vieni
aukščiausių Europoje jūrų potvyniai ir atoslūgiai Bristolio įlankoje –
Portishedo (16,3 m) ir Bristolio (14,5 m).

Pagal paviršiaus savybes Didžiosios Britanijos sala skirstoma į dvi pagrindines
dalis: Žemumų Britaniją ir Aukštumų Britaniją. Didžioji dalis susiformavo
kaledoninės ir hercininės kalnodaros metu.

Šiaurėje – pasienyje su Škotija Čevioto kalvos, klintiniai Peninų kalnai (400 km
ilgio Peninų pėsčiųjų takas), ežeringi Kambrijos kalnai, aukščiausias Anglijoje
Skofel Paikas (978 m virš jūros lygio), Kambrijos ir Peninų kalnus skiriantis
Ideno slėnis.

Viduryje, vakaruose ir rytuose – Midlando lygumos, Lankašyro ir Češyro pakrančių
lygumos, klintinės Kotsvoldo ir Nortamptono aukštumos, kreidinės Čilterno ir
Rytų Anglijos aukštumos, molingi Trento ir Temzės slėniai sudaro Didįjį molio
slėnį, pelkėta Fenso žemuma, buvusi Šiaurės jūros įlanka (iš dalies nusausinta
XVIII a.), – žemiausia Anglijos vieta (4 m žemiau jūros lygio).

Pietuose – kreidinės Šiaurės ir Pietų Dauno aukštumos, tarp jų Vildo lyguma;
Solsberio lyguma, klintinės Mendipo kalvos, 130 m gylio Čederio tarpeklis,
stalaktitų ir stalagmitų urvai, Kornvolio ir Devono granitinės kalvos ir
buvusios dykynės: Eksmuras, Dartmūras ir Bodmino dykynė.

Kraštovaizdžiui būdingos trys pagrindinės paviršiaus formos: šiaurėje – Kalnų
šalis arba Hailandas, viduryje – Vidurio lygumos, pietuose – Pietų aukštumos.

Šiauriausioje dalyje – Šiaurės Vakarų kalnų šalis, kuriai būdingi gilūs slėniai
(vadinamoji kaledoninė kalnodara, arba raukšlėjimasis); dar vadinama Kaledonijos
kalnais. Piečiau – Grampiano ir Kerngormo kalnai, Grampiano kalnuose yra
aukščiausias Didžiosios Britanijos taškas – Ben Nevio kalnas (1 343 m virš jūros
lygio), tarp jų ežeringas Moro slėnis su Kaledonijos kanalu. Viduryje –
derlingos Vidurio lygumos su glacialinėmis kalvomis drumlinais. Pietuose – Pietų
aukštumos su pelkėtomis plynaukštėmis ir derlingais slėniais.

Vyrauja kalvos ir kalnai. Didžiojoje dalyje raižyti ir kalvoti Kambro kalnai.
Velsas romėnų vadintas Kambrija. Pirmasis paleozojaus periodas pavadintas kambru
dėl daugybės archeologinių to laikotarpio įrodymų, rastų Kambro kalnuose.
Pakraščiuose atskiri masyvai, dažnai priskiriami Kambro kalnams – šiaurės
vakaruose Snoudonas su aukščiausia Velse viršukalne (1085 m virš jūros lygio),
pietryčiuose iš raudonųjų smiltainių sudaryti Brekon Bikonsas ir apaugę dygiais
krūmais ir viržiais Juodieji kalnai. Pietuose – Glamorgano slėnis.

Vyrauja Atlanto jūrinis, veikiamas šiltosios Golfo srovės. Vyrauja pietvakarių
ir vakarų vėjai. Daugiau kaip pusė dienų metuose debesuotų ir apsiniaukusių.
Žiemos švelnios, drėgnos, pučia gūsingi vėjai. Vasaros vėsios. Pavasaris, ruduo
ilgi, vėjuoti ir dažnai žvarbūs.

Dažni rūkai ir miglos. Ypač žinomas tirštas gelsvos spalvos Londono rūkas.
Škotijai būdinga migla su dulksna.

Krituliai pasiskirsto beveik vienodai per visus metus, išskyrus Peninus ir Ežerų
kraštą (žiemą iškrinta dvigubai daugiau kritulių nei vasarą). Daugiausia
kritulių tenka vakariniams kalnams ir kalvų šlaitams, mažiausiai – rytinei
Anglijai. Sniego danga nepastovi – vidutiniškai Kornvalyje išsilaiko 5 dienas,
Škotijos kalnuose 60 dienų. Vidutinis dienų skaičius su krituliais – ~200.
Vidutinis daugiametis kritulių kiekis: Esekse 510 mm, Londone 590 mm, Anglijos
šiaurės rytuose 700 mm, Midlando lygumoje 800 mm, Kornvalyje 1300 mm, Grampiano
kalnuose 1500 mm, Peninų vakariniuose šlaituose 2500 mm, Ežerų krašte 3300 mm,
ties Ben Neviu 4300 mm, Snoudone 5080 mm (pirmauja Europoje).

Vegetacinio laikotarpio trukmė: Škotijos aukštikalnėse 4 mėn., Vidurio Anglijoje
7 mėn., Kornvalyje 9 mėn., Silio ir Normandijos salose 11–12 mėn.

Upių tinklas platus, upės trumpos ir vandeningos. Škotijai ir Velsui būdingos
dar ir sraunios bei slenkstėtos upės. Didelė estuarijų reikšmė, prie jų įsikūrę
daug jūrinių uostų. Didžiausios estuarijos: Hamberis (25 km², suformavo Trentas
ir Uzas; jūrų uostai Kingstonas prie Halo ir Grimsbis), Vošas (17 km² –
suformavo Didysis Uzas, Ninas, Velandas ir Vitamas; jūrų uostai Kings Linas ir
Bostonas), Temzės (15 km², suformavo Temzė ir Medvėjus; jūrų uostai Londonas,
Pajūrio Sautendas ir Širnesas).

Svarbiausios Anglijos laivybinės upės – Severnas, Temzė, Trentas, Di. Škotijos
upės turtingos hidroenergetinių išteklių. Severno žiotims būdingos borės –
priešpriešinės potvynio bangos.

Svarbiausia šalies laivybinė upė – Temzė. Išteka iš Kotsvoldo aukštumų
keturiomis atšakomis, svarbiausia Izis, susijungia ties Oksfordu, teka per
Londoną. Ties žiotimis labai praplatėja ir sudaro 30 km pločio estuariją. Temzei
būdingi dideli potvyniai, kuriuos sukelia liūtys, sniego tirpsmo vandenys,
Šiaurės jūros potvynio bangos. 1953 m. įvyko didysis Temzės potvynis, žuvo 300
žmonių. 1972–1984 m. pastatytas Temzės priešpotvyninis barjeras – 523 m ilgio
judanti konstrukcija, kuriai sunaudota 50 tūkst. t plieno, 200 tūkst. t cemento.

1134 m. pirmasis Anglijos kanalas sujungė Trento ir Vitamo upes. XVIII–XIX a.
laikomas laivybinių kanalų statybos era. Svarbiausi laivybiniai kanalai: Didysis
jungiamasis kanalas (1929 m., 480 km) – sujungė Temzę su Trentu, Lidso ir
Liverpulio kanalas (1816 m., 230 km), Kaledonijos kanalas (1847 m., 97 km) –
sujungė Šiaurės sąsiaurį su Šiaurės jūra, Mančesterio laivybinis kanalas (1894
m., 58 km) – sujungė Mančesterį su Airijos jūra.

Daug ledyninės kilmės ežerų Šiaurės Airijoje ir Škotijoje ir mažesnių Anglijos
šiaurės vakaruose bei Velse. Lygumose durpynų ir karjerų vietose įrengta
dirbtinių ežerų poilsiui ir gėlo vandens tiekimui. Škotijos ežerai ilgi, gilūs,
dažnai pratakūs. Didžiausias Velse Balos ežeras (7 km², gyvena primityvi žuvų
rūšis gvyniada), giliausias ežeras – Moraras (310 m).

Anglijos šiaurės vakaruose, Kambrijos kalnuose yra vadinamasis Ežerų kraštas
(oficiliai vadinamas Ežerų apygarda). Žymiausi ežerai: Vindermyras, Grasmyras,
Alsvoteris, Konistonas; Ežerų apygardoje yra du dižiausi Anglijos ežerai –
Vindermyras (16 km²), Alsvoteris (8 km²).

Natūralios augalijos liko nedaug. Apie X a. didelius plotus užėmė miškai,
pelkynai, dykynės ir viržynai. Škotija ir rytinė Anglija garsėjo aukštapelkėmis
ir durpynais, kurių didžioji dalis iki XVIII a. nusausinta ir sukultūrinta.

Pievos ir ganyklos 1995 m. užėmė 40 %, 2003 m. 46,5 %, dirbamoji žemė 1990 m.
27 %, 2003 m. 23 %, miškai 12 %, vidaus vandenys 1,5 % šalies teritorijos.

Iki XVI a. daugelis miškų, ypač Anglijos, jau buvo iškirsta. Šiuo metu miškų
atsodinimu rūpinasi prie Parlamento sudaryta Miškų komisija. Miškai 1975 m.
užėmė 8 %, 1985 m. 9 %, 1995 m. 10,5 %, 2005 m. – 12 % šalies teritorijos (iš jų
Škotija 17–~50 %, Velsas 14 %, Anglija 8,5 %, Šiaurės Airija 6 %). Škotijoje
paplitę mišrieji miškai – pušys, kėniai, maumedžiai, ąžuolai, šermukšniai.
Anglijoje plačialapiai – ąžuolai, bukai, skroblai, kalnuose – pušys, beržai,
Velse – ąžuolai, uosiai, pušys. Didesniems miškams priskiriami Šervudo giria
Vidurio Anglijoje, Notingamšyre ir Naujasis miškas Pietų Anglijoje, Hampšyre
(2002 m. įkurtas Naujojo miško nacionalinis parkas – sodinami ir saugomi
ąžuolai, bukai ir kiti medžiai).

Beveik visi stambūs žinduoliai išnaikinti. Škotijoje ir Eksmūre išliko taurieji
elniai, Naujajame miške Eksmūre ir Šetlando salose pusiau laukiniai poniai.
Visur yra stirnų, lapių, kiškių, barsukų, voverių, vandens pakrantėse – ūdrų,
ondatrų, Velse ir Škotijoje – kiaunių, šeškų, Škotijoje – šermuonėlių, laukinių
kačių; iš roplių – angių ir žalčių. Paukščių rūšių nėra daug. Būdingiausi
varnėnai, juodieji strazdai, žvirbliai, Škotijoje išlikę ereliai žuvininkai,
kilnieji ereliai, tetervinai, škotiškos kurapkos.

Jungtinė Karalystė viena pirmųjų pasaulyje nukentėjo nuo gamtos teršimo –
smogas, rūgštieji lietūs (pirmą kartą užfiksuoti 1872 m. Mančesteryje), vandenų
tarša.

1960–2000 m. prie Didžiosios Britanijos krantų įvyko apie 50 naftos išsiliejimų,
į aplinką iš viso pateko ~350 tūkst. t naftos. Didžiausi naftos išsiliejimai:
1967 m. netoli Kornvalio pakrantės – Liberijos tanklaivis „Torrey Canyon“ (107
tūkst. t); 1993 m. – Liberijos tanklaivis „Braer“ netoli Šetlando salų (85
tūkst. t); 1996 m. – tanklaivis „Sea Empress“ netoli Velso krantų (72 tūkst. t)

Apie 60 % Jungtinės Karalystės miškų paveikta rūgščiųjų lietų. Labai užterštos
upės – Temzė ir Severnas nitratais, Mersis amonio junginiais, Klaidas chromu ir
švinu. Didelė tarša aglomeracijose ir pramonės centruose Didžiajame Londone,
Vakarų Midlande (Birmingamas), Mersisaide (Liverpulis), Mančesteryje, Jorkšyre
(Lidsas, Šefildas).

Sumažino atmosferos teršimą sieros, azoto ir anglies oksidais. Atmosferos tarša
1970 m., 1980 m., 1990 m., 1995 m. ir 2000 m.: sieros dioksidu – 6,5 mln. t, 4,9
mln. t, 3,75 mln. t, 2,35 mln. t ir 1,1 mln. t; azoto oksidais – 2,5 mln. t, 2,6
mln. t, 2,75 mln. t, 2,1 mln. t ir 1,5 mln t. Atmosferos tarša anglies dioksidu:
1980 m. – 584 mln. t, 1990 m. – 569 mln. t, 1995 m. – 552 mln. t, 2000 m. – 527
mln. t. Didelė kasmetė tarša anglies monoksidu (–4,6 mln. t), metano dujomis
(–2,6 mln. t), lakiaisiais organiniais junginiais (~1,7 mln. t).

Veikia keturios valstybinės ir daug savanoriškų bei privačių gamtosaugos
agentūrų, didžiausios: Nacionalinis trestas, Karališkoji paukščių apsaugos
draugija. Pastaroji yra didžiausia tokio pobūdžio Europoje. Jungtinė Karalystė
viena pirmųjų pasaulyje valstybių, sukūrusių veiksmingą aplinkosaugos sistemą –
atmosferos apsaugos programos, vandens valymo įrenginiai, apsauginės žaliosios
juostos (vadinamieji „anglų sodai“), dirvų melioravimas, beatliekės
technologijos, saugomos teritorijos (nacionaliniai parkai).



https://lt.wikipedia.org/wiki/Grigaliaus_kalendorius

Visame Vakarų pasaulyje naudojamas Grigaliaus kalendorius yra sukurtas Julijaus
kalendoriaus pagrindu. Grigaliaus kalendorius yra Saulės kalendorius,
besiremiantis Žemės apsisukimo apie Saulę reguliarumu.

Pirmą kartą pasiūlytas Neapolio daktaro Aloyzo Lilijaus, pradėtas naudoti nuo
1582 m. vasario 24 dienos popiežiaus Grigaliaus XIII nurodymu. Popiežiui
kalendorių pasiūlė vokiečių astronomas Kristupas Klavijus. Reforma įvyko 1582 m.
spalio 5 dieną. Ši diena buvo paskelbta spalio 15-ąja, kadangi buvo susikaupęs
10 dienų pavasario lygiadienio atsilikimas nuo tikrovės.

Ne visos šalys kalendorių pradėjo naudoti vienu metu. ATR, Ispanija ir
Portugalija kalendorių priėmė iškart, gana greitai ir Prancūzija. Tačiau kadangi
kalendorių paskelbė katalikų popiežius, protestantiškos šalys, tokios kaip
Anglija, nepriėmė kalendoriaus iki pat XVIII a. (po 1752 m. rugsėjo 2 d. ėjo
rugsėjo 14 d.). 1700 m. priėmė Vokietija, Nyderlandai, Danija. Rusijoje
Grigaliaus kalendorius priimtas tik po 1917 m. Spalio revoliucijos. Dėl to
spalio revoliucija pagal Grigaliaus kalendorių vyko lapkričio pradžioje. Kinija
kalendorių priėmė taip pat po revoliucijos – 1911 m.

Grigaliaus kalendorius sukurtas tam, kad išspręstų Julijaus kalendoriaus
netikslumą. Šiame kalendoriuje metai yra vidutiniškai 11 min 14 s per ilgi.
Atogrąžiniai metai trunka maždaug 365,2424 dienas. Tuo tarpu Julijaus
kalendoriaus metai – vidutiniškai 365,25 dienos. Grigaliaus kalendoriaus
padarytas pataisymas – per 400 metų atsisakyti 3 keliamųjų metų. Taigi,
vidutiniškai metai trunka 365,2425 ir tik per 3300 metų atsiranda 1 dienos
nukrypimas. Grigaliaus kalendoriaus neatitikimas atogrąžiniams metams – 26 s.

Grigaliaus ir Julijaus kalendoriaus skirtumas (Julijaus kalendorius
atsiliekantis):



https://lt.wikipedia.org/wiki/Gele%C5%BEinkelis_Vilnius%E2%80%93Klaip%C4%97da

Vilnius–Klaipėda geležinkelio linija jungia Lietuvos sostinę Vilnių ir
uostamiestį Klaipėdą. Linijos ilgis – 376 km.

2016 m. maršrutu pradėjo kursuoti nauji trijų vagonų dyzeliniai traukiniai PESA
730ML.

Traukinys važiuoja 4 kartus per dieną, pirmyn ir atgal. Du traukiniai stoja
visose didžiosiose stotyse (greitieji), du - tik Šiauliuose bei Kretingoje
(ekspresai). Ši linija yra viena iš pelningiausių geležinkelio linijų Lietuvoje.
Traukinio sąstato vagonų skaičius – nuo 3 iki 12 (3-5 darbo dienomis, 5-9 –
savaitgalį, penktadienį-sekmadienį; 10-12 – (didesnių) švenčių išvakarėse ir
švenčių dienomis, pvz., Velykos, Kalėdos). Vagonų skaičius kinta pagal keleivių
antplūdį.

Studijų laikotarpiu – nuo rugsėjo iki birželio – važiuoja daug studentų
(mokymosi metu taikoma 50 % bilieto nuolaida). Vasarą traukiniai būna perpildyti
žmonių, vykstančių į pajūrį poilsiauti (savaitgaliais sudaromas sąstatas iš 12
vagonų). AB „Lietuvos geležinkeliai“ Keleivių vežimo direkcija ir Kretingos
autobusų parkas pasirašė sutartį dėl bendradarbiavimo teikiant keleivių vežimo
paslaugas maršrutu Kretinga-Palanga. 3 kartus per dieną traukiniai vyksta į
Kretingą. Iš jos autobusas veža keleivius į Palangą. Kelionė nuo Vilniaus iki
Kretingos trunka 4 valandas..

Traukiniai paprastai atvyksta laiku. Kartais pasitaiko vėlavimų (tuomet kelionė
gali pailgėti keliomis valandomis). Jie įvyksta, pvz., dėl įvairių incidentų
(pvz., 2010 m. Jonavos ir Gaižiūnų tarpstotyje, kai nuo kelio nuvažiavo
šilumvežis). Reikalui esant, traukinių keleiviai iš atitinkamos sustojimo vietos
vežami autobusais, mikroautobusais ir kitais traukiniais.

Tam tikrais laikotarpiais AB „Lietuvos geležinkeliai“ rengia įvairias akcijas.
Pvz., akcija „Ei, jaunime, nežiopsok – traukiniais pigiau važiuok!“ nuo 2003 m.
skelbiama kasmet. Jos metu jaunuoliai nuo 10 iki 26 metų nuo liepos 1 iki
rugpjūčio 31 dienos gali traukiniais važinėti su 30 % nuolaida (reikalingas
asmens tapatybės dokumentas, tinka moksleivio pažymėjimas, įrodant, kad
keliauninkui dar nesukako 26 metai). Taikomos tam tikros išimtys. Pvz.,
važiuojant greitaisiais traukiniais II klasės vagonuose 30 % nuolaida gali
galioti tik nuo pirmadienio iki ketvirtadienio, t. y. išskyrus savaitgalį (kai
paprastai būna didžiausias keleivių antplūdis, jaunimui iš Vilniaus vykstant
prie jūros).

Vilnius – Kaišiadorys – Jonava – Kėdainiai – Radviliškis – Šiauliai – Telšiai –
Plungė – Kretinga – Giruliai – Klaipėda



https://lt.wikipedia.org/wiki/Burbi%C5%A1kio_dvaras_(Radvili%C5%A1kis)

Dvaro parkas užima 28 ha plotą, jo centrinėje dalyje yra 3 ha tvenkinys su 15
salų, 11 tiltų ir tiltelių. Aštuonios kanalais ir eglėmis apjuostos apžvalgos
kalvelės, pagrindinė alėja su keturiomis karpotųjų beržų eilėmis, daug eglių.
Parke auga 23 rūšių ir formų atvežtiniai augalai: kazokinis kadagys, europinis
maumedis, didžioji pocūgė ir kiti. Jame gyvena apie 40 paukščių rūšių.

Parko skulptūras 1911 m. sukūrė Kazys Ulianskas: Švč. Mergelės Marijos, A.
Mickevičiui ir Vytautui Didžiajam.

Išlikę dvaro pastatai: oficina, svečių namas, ledainė, virtuvė, vaikų namelis,
arklidė, svirnas, tvartas, sodininko namas su oranžerijos liekanomis. Šalia
rūmų – nedidelė valčių prieplauka.

Senasis Burbiškio dvaras XVII a. priklausė dvarininkams Burboms – pagal jų
pavardę ir kilo vietovės pavadinimas. 1817–1940 m. dvaras priklausė bajorams
Baženskiams, kurie rekonstravo buvusius dvaro pastatus. Mykolo Baženskio
iniciatyva įveistas mišraus stiliaus dvaro parkas su puikiais, vaizdingais, su
nedidelėmis salelėmis tvenkiniais. Salelėse buvo įrengtos poilsio aikštelės, į
kurias vedė mediniai ir mūriniai tilteliai bei lieptukai. XX a. pradžioje
Burbiškyje lankydavosi žinomi visuomenės veikėjai (Petras Vileišis, Jonas
Basanavičius ir kt.). 1991 m. paminklosaugininko E. Prascevičiaus rūpesčiu
įkurtas Daugyvenės kultūros istorijos muziejus – draustinis.

Nuo 2000 m. gegužės 13 d. dvare kasmet rengiama Tulpių žydėjimo šventė. Kaime
yra užveistas tulpynas (Felikso Malčiausko iniciatyva), kur kasmet pražysta virš
400 įvairių formų ir rūšių tulpių.



https://lt.wikipedia.org/wiki/Autori%C5%B3_teis%C4%97s

Autorių teisės – autoriui įstatymais suteikiamos išskirtinės teisės į jo kūrinį
(autorių teisių objektą). Autorių teisėms taikomos Berno konvencijos nuostatos.
Autorių teisės saugo konkrečius kūrinius, bet ne idėjas, procedūras, veiklos
metodus ar matematines koncepcijas. Išimtinių teisių apribojimai ar išimtys gali
būti pritaikytos tik tam tikrais specialiais atvejais, kai nesudaromos kliūtys
įprastam rezultatų naudojimui ir nekelia pavojaus teisės turėtojo teisėtiems
interesams.[reikalingas šaltinis]

Lietuvoje autorių teisių įgyvendinimą, administravimą ir gynimą apibrėžia
Autorių teisių ir gretutinių teisių įstatymas. Autorių teisės skirstomos yra
turtines (teisės į pajamas, gautas už kūrinio panaudojimą) ir neturtines (teisės
į autorystę (teisę vadintis autoriumi, būti paminėtam ant kūrinio viršelio,
teisę uždrausti kūrinio keitimą ir pan.)). Neturtinės autoriaus teisės negali
būti perduotos kitiems asmenims. Turtinės autoriaus teisės gali būti perduotos
ar parduotos. Autoriaus teisė į kūrinį atsiranda jį sukūrus, vadinasi, jokia
kūrinio registracija ar pažymėjimas nėra reikalingi. Kaip bebūtų, neretai ant
kūrinių yra naudojami įspėjimai, kuriuos paprastai sudaro autorių teisių
simbolis (©), pirmo publikavimo metai ir autoriaus pavadinimas, pavyzdžiui,
2008© Vardenis Pavardenis .

Kompiuterinių programų registravimą taip pat reglamentuoja Lietuvos Respublikos
autorių teisių ir gretutinių teisių įstatymas. Išsami informacija apie
kompiuterinių programų bei duomenų bazių autorių ir jų teisių perėmėjų
registravimą pateikta Infobalt autorinių teisių agentūros svetainėje. Ši veiklos
sritis neįeina LR Valstybinio patentų biuro kompetenciją.

Lietuvoje turtinės autoriaus teisės galioja visą autoriaus gyvenimą bei 70 metų
po autoriaus mirties ir gali būti perduotos paveldėjimo būdu, tačiau įstatymas
numato, kad teisės negalioja, jei yra pasibaigusios iki įstatymo įvedimo 1999
metais. Autorių asmeninės neturtinės teisės saugomos neterminuotai.

Tarybų Sąjungoje iki 1973 m. veikė įstatymas, pagal kurį turtinės autorių teisės
galiojo 15 metų po autoriaus mirties. T. y., visi kūriniai, sukurti Tarybų
Sąjungoje anksčiau, nei 1958 m., Lietuvoje neturi galiojančių turtinių autoriaus
teisių. 1973 m. įvestas naujas TSRS autoriaus teisių įstatymas, atitinkantis
Ženevos autorių teisių konvenciją, numatė, kad autorių turtinės teisės galioja
25 metus po jų mirties. Tokiu būdu, turtinės autorių, mirusių iki 1965 m.
(daugiau, nei 25 metus iki Lietuvos nepriklausomybės paskelbimo 1990 m.) yra
irgi negaliojančios.



https://lt.wikipedia.org/wiki/Anthony_Kiedis

Anthony Kiedis (, g. 1962 m. lapkričio 1 d.) – amerikiečių muzikantas,
geriausiai žinomas kaip grupės Red Hot Chili Peppers narys, vokalistas.

Iš Tauragės kilę Anthony proseneliai, XX a. pr. Antanas Kiedis ir jo žmona
Julija, atvyko į Niujorką. Jų vaikai Jurgis, Irena ir Antanas atvyko su jais, o
sesutė Viktorija gimė laive, Atlanto vandenyno vidury. Anthony Kiedžio senelis
Džonas Oldenas Kiedis (John Kiedis) gimė 1914 m. Mičigane. Džonas Kiedis
vienintelis iš šeimos nuo mažens kalbėjo angliškai. Jo sūnus, Džonas Maiklas
Kiedis, gimė 1939 m. Grand Rapidse. Anthony tėvas praleido didelę gyvenimo dalį
su teta Marija. Teta Marija ant ežero kranto Mičigane turėjo namą, kuris nuolat
būdavo pilnas lietuvių. Kai jo tėvai išsiskyrė, ji kurį laiką jį augino. Kita
teta, Irena, jam buvo lyg antra mama.

Anthony seneliai tarpukariu dalyvavo visose lietuvių kultūriniuose ir
socialiniuose sąjūdžiuose.[reikalingas šaltinis]

Anthony gimė Grand Rapidse, Mičigane aktoriui John Michael Kiedis ( sceninis
vardas Blackie Dammet ) ir Margaret "Peggy" Noble. Kai jam buvo 3 metai, jo
tėvai išsiskyrė. Kartu su savo dvejomis netikromis seserimis Julie ir Jenny jis
buvo auginamas savo mamos ir patėvio Grand Rapidse. Kai jam buvo 12 metų, jis su
tėvu persikėlė į Los Andželą.

1983 m., kai Anthony buvo 21-eri, kartu su Michael Balzary (Flea), Hillel Slovak
ir Jack Irons jis įkūrė grupę Red Hot Chili Peppers, kuri iš pradžių
koncertuodavo klubuose, baruose. 1984 m. „EMI“ susidomėjo grupe ir išleido
pirmąjį jų albumą tuo pačiu pavadinimu „The Red Hot Chili Peppers“. Tačiau šiame
albume vietoje Jack’o Irons ir Hlillel’io Slovak grojo Cliff’as Martinez bei
Jack Sherman, nes Hillel’is bei Jack’as tuo metu oficialiai priklausė kitai
grupei. Po didelių nesutarimų tarp dviejų stovyklų – Flea bei Anthony ir Jacko,
šis buvo išmestas, o vietoj jo grupėje oficialiai pradėjo groti Hillel’is. Grupė
išleido antrąjį albumą, pavadinimu „Freaky Styley“, kurį prodiusavo legendinis
George Clinton. Trečiasis grupės albumas „The Uplift Mofo Party Plan“ buvo
pirmasis (ir paskutinis), išleistas originalios grupės sudėties. Turo metu
Kiedis bei Hillel’is stipriai įjunko į heroiną. Nors daugelis tikėjo, kad pirmas
priklausomybės nuo narkotikų neatlaikys Anthony, 1988 metais Hillel’is mirė
perdozavęs heroino. Po šio įvykio Jack Irons paliko grupę, sakydamas, jog
„nebenori groti grupėje, kurioje miršta jo draugai“.

1988 m. atrodė, kad Red Hot Chili Peppers tuoj taps tik istorija, tačiau grupė
pakilo kaip feniksas iš pelenų. Kiedis metė narkotikus, o grupė rado du naujus
narius – ilgalaikis grupės fanas John’as Frusciante prisijungė prie jos, (prieš
jį grupėje trumpai buvo DeWayne „Blackbyrd“ McKnight, tačiau buvo išmestas) bei
talentingas būgnininkas Chad’as Smith’as. Grupė išleido hitu tapusį albumą
„Mother's Milk“, o, perėjusi iš „EMI“ į „Warner Bros. Records“ 1991 m. sulaukė
didžiausios šlovės su albumu „Blood Sugar Sex Magik“. Albumas tapo hitu, o
dainos „Give It Away“ bei „Under The Bridge" tapo grupės himnais, be kurių
neįsivaizduojamas nė vienas grupės koncertas. Tačiau laikotarpis, galėjęs būti
nuostabiu, grupei tapo tragedija. Anthony, būdamas laisvas nuo narkotikų nuolat
konfliktavo su John’u, kuris nepakėlė šlovės ir stipriai įjunko į heroiną, tuo
tarpu Flea išgyveno skyrybas su žmona. Galiausiai, 1992 m. John’as viduryje
koncertinio turo pareiškė, kad išeina iš grupės. Turas buvo tęsiamas su keliais
kitais gitaristais, tačiau jie negalėjo užpildyti John’o vietos. 1994 m., grupei
gitaristą padėjo surasti būgnininkas – prie grupės prisijungė Chad’o draugas,
buvęs grupės Jane’s Addiction narys. Dave’as Navarro. Įsimintiniausi grupės
įvykiai su Navarro – 1994 metų koncertas Woodstock festivalyje bei 1995 m.
išleistas albumas „One Hot Minute“. Albumas dėl Navarro įtakos buvo tamsesnis ir
sunkesnis nei kiti grupės albumai. Nors jis ir neprilygo „Blood Sugar Sex
Magik“, vis tiek sugebėjo tapti hitu, kaip ir singlai „Aeroplane“ ir „Warped“.
Pastarąja daina Kiedis išliejo sielvartą dėl, galima sakyti, tragedijos jo
gyvenime – atkritimo prie narkotikų. Nors Kiedis atkrito tik per nepatyrusį
daktarą – šis raudamas jam dantį davė vaistų, kurie sužadina norą opiatams –
Anthony po šio atkritimo pilnai išsivalė tik 2002 metais. Po „One Hot Minute“
turo, Navarro labiau domino narkotikai nei grupė, ir jis buvo išmestas. Grupė
vėl atsidūrė ant prarajos slenksčio. 1998 m. grupė tik kartą koncertavo ir
neįrašė nė vienos dainos.

Tačiau tada grupė antrą kartą pakilo iš pelenų – po 6 metų gyvenimo heroinu,
John Frusciante metė narkotikus ir antrąjį kartą prisijungė prie grupės. Šis
atsikūrimas buvo pažymėtas trimis nuostabiais albumais „Californication“
(1999 m.), „By The Way“ (2002 m.) ir „Stadium Arcadium“ (2006 m.). Šie albumai,
kartu su „Blood Sugar Sex Magik“ įtvirtino grupę kaip vieną geriausių pasaulyje.
John’as Fruciante 2010 m. fanų buvo išrinktas geriausiu gitaristu, o Anthony,
stipriai patobulėjęs vokalo srityje, dabar yra vienas geriausių roko vokalistų.
Po „Stadium Arcadium“ turo grupė paskelbė daranti dvejų metų pertrauką. 2009 m.
dėl kūrybos ir tikslų skirtumo grupė taikiai antrąjį kartą išsiskyrė su John’u
Frusciante – grupė ir gitaristas aiškino, kad išsiskyrimas buvo abipusis ir
naudingas abiem pusėms. 2010 m. oficialiai pristatytas naujasis grupės
gitaristas – Josh Klinghoffer.

Anthony praktikuoja Vipasanos meditaciją. 2007 m. susilaukė sūnaus Everly Bear.
Vegetaras nuo 1980-ųjų metų, veganas nuo 2008 m.



https://lt.wikipedia.org/wiki/Anime

Anime (jap. アニメ) – iš Japonijos kilęs animacijos stilius su savita veikėjų ir
aplinkos estetika. Anime gali būti piešiami ranka ir/arba kompiuterinės grafikos
priemonėmis. Šiai meno šakai įtaką daro japoniški komiksai manga.

Pats terminas anime yra japonų kalbos žodžio animēshon (アニメーション, liet.
animacija), užrašomo romadži rašmenimis, trumpinys ir Japonijoje vartojamas, kai
kalbama apie bet kokio stiliaus animaciją. Kitose kalbose terminas anime
apibūdina animaciją, kilusią iš Japonijos, ar Japonijoje platinamos animacijos
stilių, kuris paprastai pasižymi spalvinga grafika, gyvybingais veikėjais ir
fantastinėmis temomis. Be abejo, toks stilizuotas reikšmės apibūdinimas iškelia
galimybę teigti, kad žodis anime neapsiriboja vien tik japoniška produkcija.
Visgi dėl paprastumo Vakaruose terminas taikomas tik animacijai iš Japonijos
apibūdinti.

Pirmoji komercinė japoniška animacija datuojama 1917 m. Specifinis anime piešimo
stilius atsirado XX a. 7-ajame dešimtmetyje, jo pradininku laikomas Osamu
Tezuka. Nuo to laiko anime produkcija tik didėjo, peraugdama Japonijos rinkos
ribas ir sulaukdama tarptautinės auditorijos dėmesio. Šio tipo animacija rodoma
kino teatruose, per televiziją, platinama DVD diskuose, vaizdajuostėse,
internete, kartais panaudojama ir kompiuteriniuose žaidimuose. Paprastai dėl
kūrimo procese naudojamų įvairių metodų anime nepriskiriami vienam konkrečiam
žanrui, o veikiau keletui, tokiu būdu pritraukiant įvairią ir nišinę tikslinę
auditoriją. Anime kūrimo procese mažiau dėmesio skiriama judesių animacijai, o
siekiama realistiškiau perteikti vyksmo vietą ir laiką, pasitelkiant
panoraminius vaizdus, keičiant vaizdų mastelį ir scenas vaizduojant iš skirtingų
kampų. Anime industrija susideda iš daugiau kaip 430 animacijos studijų, iš
kurių vienos didžiausių yra „Studio Ghibli“, „Gainax“ ir „Toei Animation“.

Anime (jap. アニメ) yra viena iš meno formų, konkrečiai animacija, kuri apima
įvairius kino žanrus, bet pati savaime gali būti klaidingai laikoma žanru. Šis
terminas yra katakana rašmenimis užrašomo japonų kalbos žodžio アニメーション
'animacija' romadži perrašos animēshon trumpinys. Abi – originali ir sutrumpinta
– žodžio formos yra lygiareikšmės japonų kalboje, tačiau pastaroji versija
vartojama dažniau. Japonijoje terminas anime vartojamas bet kokiai animacijos iš
viso pasaulio formai nurodyti. Kitose kalbose, kaip antai anglų, terminas
apibūdina animaciją, kilusią iš Japonijos, ar Japonijoje platinamos animacijos
stilių, kuris paprastai pasižymi spalvinga grafika, gyvybingais veikėjais ir
fantastinėmis temomis.

Žodžio anime etimologija ginčytina. Manoma, kad originali šio žodžio forma
アニメーション (animēshon) yra skolinys iš anglų kalbos (angl. animation 'animacija').
Pagal kitus šaltinius, šis žodis kilęs iš prancūzų kalbos termino dessin animé
(animuotas, animuoti paveiksliukai), bet, kitų manymu, tai veikiau tik mitas,
atsiradęs XX a. 8-ajame ir 9-ajame dešimtmečiuose Prancūzijoje išpopuliarėjus
šiai medijai.

Kaip ir keli kiti japoniški žodžiai, anime anglų kalboje kartais rašomas kaip
animé, kad primintų skaitytojui, jog kirčiuojamas paskutinis, o ne pirmas
skiemuo.

Lietuvių kalboje ãnimė yra nekaitomas daiktavardis. Kai kuriose kitose kalbose
jis vartojamas kaip skolinys ir turi daugiskaitą.

Anime kartais (1970–1990 metų laikotarpiu) prancūzų ir anglų kalbose buvo
vadinama Japanimation, tačiau šis terminas nebevartojamas. Šiuo metu jis daugiau
nusako kilmės šalį, bet nebūtinai animacijos formą.

Japoniškos animacijos ištakos siekia XX amžiaus pradžią, kai Japonijos filmų
kūrėjai ėmė eksperimentuoti su animacijos technika, kuria taip pat buvo domimasi
Prancūzijoje, Vokietijoje, Jungtinėse Valstijose ir Rusijoje. Spėjama, kad
seniausias japoniškosios animacijos pavyzdys yra vos trijų sekundžių trukmės,
nežinomo autoriaus juosta „Katsudō Shashin“, pasak turimų duomenų, datuojama
1907–1911 m. 1917 m. viešumoje pradėta rodyti pirmuosius profesionaliai sukurtus
anime kūrinius. Vienais pirmųjų japoniškosios animacijos kūrėjų laikomi Oten
Šimokava (下川凹天) ir Seitarou Kitajama (北山 清太郎). Seniausia išlikusia anime juosta
laikomas 1917 m. kino ekranuose rodytas animatoriaus Juniči Kouči (幸内純) sukurtas
dviejų minučių vaizdo įrašas „Namakura Gatana“, kuriame vaizduojamas samurajus,
tikrinantis savo kardą. 1923 m. Didysis Kanto žemės drebėjimas dideliu mastu
suniokojo Japonijos infrastruktūrą ir nugriovė Šimokavos sandėlį, kuriame buvo
laikoma dauguma šių pirmųjų kūrinių.

XX a. 4-ajame dešimtmetyje Japonijoje animacija tapo nusistovėjusia alternatyva
lėtai besivystančiai gyvojo kino industrijai. Tačiau jos pačios vystymąsi varžė
tiek konkurencija iš užsienio kūrėjų, tiek dauguma vietinių animatorių, tokių
kaip Noburō Ōfuji ir Yasuji Murata, vis dar dirbusių prie pigesnės iškarpų
animacijos užuot naudojus animacijos celes. Kiti kūrėjai, tokie kaip Kenzō
Masaoka ir Mitsuyo Seo, vis dėlto pasiekė didesnių laimėjimų animacijos technikų
srityje; jie gavo naudos iš vyriausybės lėšų, skirtų kurti edukacinę animaciją
ir skleisti propagandą. Pirmasis garsinis anime filmas buvo „Chikara to Onna no
Yo no Naka“, kurį 1933 m. sukūrė K.Masaoka. Apie 1940 m. radosi daugybė anime
dailininkų organizacijų, tokių kaip Shin Mangaha Shudan ir Shin Nippon Mangaka.
Pirmasis pilnametražis animuotas filmas buvo „Momotarō: Umi no Shinpei“ (1944
m.), režisuotas M.Seo, gavusio finansavimą iš Japonijos imperatoriškojo laivyno.

Kompanijos „The Walt Disney Company“ išleisto 1937 m. pilnametražio filmo
„Snieguolė ir septyni nykštukai“ sėkmė giliai paveikė daugelį Japonijos
animatorių. XX a. 7-ajame dešimtmetyje manga kūrėjas ir animatorius Osamu
Tedzuka pritaikė ir supaprastino daugelį „Disney“ animacijos technikų, siekdamas
sumažinti gamybos išlaidas ir gamybos kadrų skaičių. Tai tebuvo trumpalaikė
priemonė, leidusi kurti produkciją įtemptu grafiku su nepatyrusiu personalu.
Taip galop, 1960 m., televizijoje pasirodė anime programa „Three Tales“.
Pirmasis anime televizijos serialas buvo „Otogi Manga Calendar“, transliuotas
nuo 1961 iki 1964 m.

Aštuntajame dešimtmetyje ėmė kilti manga, japoniškų komiksų knygų ir grafinių
romanų, populiarumo augimo banga, dauguma jų vėliau buvo adaptuoti į anime. Pati
japoniška animacija vystėsi toliau, nutoldama nuo savo pradinės formos. Osamu
Tedzukos ir kitų iškilių to laikmečio animatorių kūryba darė įtaką savitam anime
stiliaus formavimuisi bei davė pradžią unikaliems žanrams, kurie lig šiolei
išliko esminiais anime elementais. Pavyzdžiui, žanras apie milžiniškus robotus
(už Japonijos ribų žinomas kaip mecha) įgavo formą Tedzukos kūrybos laikotarpiu,
vėliau Go Nagai ir kitų animatorių dėka išsivystė į Super Robot žanrą, o šis
dešimtmečio pradžioje buvo pakeistas iš pagrindų Jošijuki Tomino (富野 由悠季),
sukūrusio Real Robot žanrą. Anime apie robotus, kaip antai „Gundam“ ir „The
Super Dimension Fortress Macross“ serialai, netrukus tapo 9-ojo deš. klasikomis,
o pats robutų žanras vis dar plačiai paplitęs po šiai dienai tiek Japonijoje,
tiek už jos ribų. Devintajame dešimtmetyje anime žengė į Japonijos mainstream
rinką, anime produkcijos imta kurti daugiau negu iki tol. Nuo dešimto
dešimtmečio, po kelių sėkmingų anime adaptacijų užjūrio rinkose, šis žanras ėmė
populiarėti Vakaruose. 2002 m. studijos „Studio Ghibli“ animatoriaus Hajao
Mijadzakio filmas „Stebuklingi Šihiros nuotykiai Dvasių pasaulyje“ Berlyno
tarptautiniame filmų festivalyje pelnė „Auksinio lokio“ apdovanojimą, o 2003 m.
75-ojoje „Oskarų“ teikimo ceremonijoje laimėjo „Oskarą“ už geriausią animacinį
filmą.

Anime ryškiai išsiskiria iš kitų animacijos formų savita piešimo stilių
įvairove, skirtinga piešimo metodika ir gamybos procesais. Vizualiniu požiūriu
anime yra įvairiapusė meno forma, apimanti daugybę įvairių piešimo stilių,
būdingų atskiriems kūrėjams, dailininkams ir studijoms. Nors nėra nei vieno
dominuojančio anime piešimo stiliaus, jie linkę turėti panašumų, kalbant apie
animacijos technikas ir veikėjų dizainą. Specifinis anime veikėjų piešimo
stilius pasižymi šiais aspektais: didelėmis, neproporcingomis veidui akimis;
įvairių formų ir spalvų plaukais; paprastai liemeniui neproporcingomis kojomis
ir rankomis bei trisluoksniu spalvinimu. Veikėjų jausmai perteikiami vien tik
per jų akių dizainą. Anime vaizduojamos visiškai skirtingos situacijos, veikėjai
ir istorijos, ji skirta plačiai auditorijai.

Animacijos kūrimo procesas paprastai susideda iš šių įprastų dalių: kadruočių
parengimo, įgarsinimo, veikėjų dizaino piešimo ir celių gamybos. Anime kuriami
tiek tradicinės animacijos (pvz., iškarpų animacija, siluetų animacija,
sustabdyto kadro animacija), tiek kompiuterinės animacijos (pvz., CGI)
priemonėmis.

Japonijos animacijos studijos pirmosios pradėjo naudoti daugelį ribotos
animacijos technikų, suteikdami anime savitą vaizdavimo stilių. Priešingai nei
„Disney“ animacijoje, kur akcentuojami veikėjų judesiai, anime pabrėžia piešimo
kokybę ir leidžia ribotos animacijos metodams kompensuoti judėjimui skirto laiko
stoką. Tokie metodai neretai panaudojami ne tik tam, kad patenkinti laiko rėmus,
bet ir kaip meninės priemonės. Anime scenose pagrindinis dėmesys skiriamas
trimačių vaizdų išpildymui, o foninės ir instrumentinės detalės padeda sukurti
reikiamą kūrinio atmosferą. Foninis vaizdas ne visuomet yra išgalvojamas,
kartais jis būna paremtas tikromis vietovėmis, kaip tai padaryta kuriant filmą
„Keliaujanti Haulo pilis“.

Kinematografiniai anime efektai skiriasi nuo naudojamų amerikiečių animacijoje.
Anime piešiami taip, jog sudarytų įspūdį tarytumei viskas buvo filmuota kamera,
t. y. pasitelkiant panoraminius vaizdus, keičiant vaizdų mastelį ir scenas
vaizduojant iš toli ar iš skirtingų kampų bei kuriant sudėtingus dinaminius
kadrus – tai, ką realybėje sukurti būtų sudėtinga. Priešingai nei su
amerikietiška animacija, anime kūrimo proceso metu animacija sukuriama dar prieš
veikėjų įgarsinimą; dėl to japoniškoje versijoje kartais gali pasitaikyti lūpų
sinchronizavimo nesutapimų.

Anime paprastai klasifikuojami į tokias tikslines auditorijas kaip kodomo
(vaikai), shōjo (merginos), shōnen (vaikinai) ir įvairų žanrų spektrą,
besitaikantį į suaugusiųjų auditoriją. Shoujo ir shounen anime kartais pasitaiko
elementų, populiarių abiejų lyčių tarpe. Tokiu būdu siekiama patraukti abiejų
lyčių dėmesį. Suaugusiesiems skirti anime pasižymi šiai auditorijai
patraukliomis temomis ir situacijomis bei lėtesniu tempu ir gilesniu siužetu, o
tai jaunesnės auditorijos paprastai netraukia. Tam tikras susaugusiesiems skirtų
anime kūrinių pogrupis, pasižymintis pornografiniais elementais, Japonijoje
žymimas „R18“ ženklu, bet už Japonijos ribų visi tokie kūriniai grupuojami į
vieną kategoriją – hentai (liet. iškrypimas). Tuo tarpu daugybėje anime
požanrių, skirtų visoms auditorijų grupėms, pasitaiko ecchi, seksualinių temų ar
jų atspalvių be lytinio akto vaizdavimo, kaip būdinga komedijos ar haremo
žanrams; dėl populiarumo tarp paauglių ir suaugusiųjų anime entuziastų ecchi
elementų įtraukimas į anime yra laikomas viena iš fanservice formų.

Anime skirstoma į daugybę žanrų: veiksmo, nuotykių, komedijų, dramos, erotikos,
siaubo, viduramžių fantastikos, mokslinės fantastikos. Dauguma anime kūrinių
turi kelių žanrų bruožų, tad kartais nustatyti konkretaus filmo žanrą labai
sudėtinga. Iš pirmo žvilgsnio paprastame siužete gali slypėti daug gilesnė
istorija ir sudėtingi veikėjų charakteriai. Pvz., dažnai veiksmo anime turi
humoro, romantikos ir kitų žanrų elementų, o romantikos anime – veiksmo.

Kai kurie anime kuriami labai siaurai auditorijai, netgi siauresnei negu
aukščiau aprašyti žanrai. Pavyzdžiui, Initial D (頭文字(イニシャル), éX-Driver (エクスドライバ)
yra apie gatvės lenktynes ir automobilių tiuningavimą. Ashita No Joe (Rytojaus
Džo, あしたのジョー) – apie boksą.

Muzika anime yra svarbus meninis elementas. Televizijos anime serialų serijos
pasižymi įžangine ir baigiamąja dainomis, įdainuojamomis Japonijos popmuzikos ar
roko atlikėjų. Dažniausiai muzika anime naudojama fone, kaip pagalbinė priemonė
pasakojimo siužeto eigai rutulioti arba paprasčiausiai animuotoms scenoms
papuošti, sukuriant norimą atmosferą, paryškinant įtampą ar užsimenant apie
artėjantį veiksmą. Kai kada kartu su anime išleidžiami jų garso takeliai,
paklausa ir pelningumu Japonijos muzikos rinkoje nenusileidžiantys muzikiniams
albumams.

Paskutiniajame XX a. dešimtmetyje Vakaruose pasireiškus anime populiarumo bumui,
tai greitai tapo pelninga verslo šaka. Hajao Mijadzakio filmas „Stebuklingi
Šihiros nuotykiai Dvasių pasaulyje“ tapo pirmuoju užsienio animaciniu filmu,
pelniusiu „Oskaro“ apdovanojimą. Pasaulyje ėmė gausėti anime gerbėjų, kuriuos
domino kontrastingumas vakarietiškai animacijai, gretos. Atsižvelgiant į
japoniškos produkcijos populiarėjimą ir sėkmę, imta platinta anime entuziastų
kurtą fanfiction ir fanart produkciją, kaip antai kompiuterio darbalaukio
paveikslėlius ir muzikinius anime videoklipus. Pradėta burti anime klubus,
kurie, savo ruožtu, paskatino rengti anime suvažiavimus, kaip antai „Comiket“,
kuriuose vyksta įvairūs pramoginiai renginiai, susiję su anime ir manga, pvz.,
cosplay kostiumų konkursai, aptariamos industrijų aktualijos ir pan. Kitose
šalyse per anime globalizacijos būdu ėmė plisti japonų kultūra ir šią mediją
populiarinantys žodžiai, tokie kaip otaku, žeminantis japonų kalbos terminas,
paprastai vartojamas apibūdinti anime ir manga gerbėjus.

Pastaraisiais metais Lietuvoje labai sparčiai didėja anime mėgėjų gretos.
Buriasi anime gerbėjų bendruomenės, pvz., Kauno anime klubas „Kurokawa“ ar
internetinėje erdvėje įsikūrusi AnimeZona, vyksta anime festivaliai, kaip, pvz.,
Kaune rengiamas „Anime Nights“ ir „Otaka“, taip pat tradicinės, šiuolaikinės ir
populiariosios Japonijos kultūros festivalis „NowJapan“. Elektroninėje terpėje
anime produkcija, neretai titruota ir lietuviškai Lietuvos anime mėgėjų
bendruomenių, platinama torrent tinklalapiuose.

Už Japonijos ribų anime platinami su vertimu titruojant ar dubliuojant, DVD
diskuose garso takelis japonų kalba išlaikomas. Kartais, siekiant turinį
pritaikyti tikslinės auditorijos kilmės šalies kultūrai, anime lokalizuojami.
Pasitaiko atvejų, kai lokalizuojančios šalies kompanijos pasirenka iš kūrinių
pašalinti tose kultūrose prieštaringai vertinamą turinį. Tokia praktika taikyta
anksčiau, kai japonų animacija žengė pirmuosius žingsnius užsienyje. Paskutiniu
metu taip daroma retai, siekiant kuo tiksliau išlaikyti originalų turinį.

Nors mėgėjiškas titravimas daugelyje valstybių laikomas autorinių teisių
pažeidimu, jis pasitaiko neretai. Paprastai titruotojų grupės nustoja platinti
anime filmus, kai jie licencijuojami už Japonijos ribų.



https://lt.wikipedia.org/wiki/Wiki

Wiki, viki (vikisvetainė) – interneto svetainių rūšis, kur lankytojai gali ne
tik papildyti svetainės turinį kaip internetiniuose forumuose, bet ir jį
taisyti. Viki taip pat vadinama ir programinė įranga, naudojama tokių svetainių
kūrimui.

Wiki havajiečių kalba reiškia vikriai, sparčiai, ypač greitai. Tai užuomina į
tai, kaip greitai galima įdėti ir keisti turinį viki tinklalapiuose.

Įprastiniuose „vikiuose“ kiekvienas puslapis turi redagavimo nuorodą, kuri
atverčia to puslapio pirminio kodo redagavimo langą. Puslapyje gali būti
naudojami HTML žymėjimai. Paprastai leidžiama ir rekomenduojama HTML pakeisti
viki sintakse, kuri yra patogiau skaitoma ir užrašoma. Nusiuntus pataisymus jie
iš karto tampa matomi visiems naršytojams.

Viki pagalba sudaromos sąlygos neribotai arba ribotai asmenų grupei kurti bei
redaguoti dokumentus, naudojant paprastą teksto sužymėjimo sistemą. Tekstui
formatuoti pakanka naršyklės.

Paprastai vartotojo registracija neprivaloma. Vikisvetainėje sukuriamos sąlygos
demokratiškai darbo aplinkai. Sprendimai priimami bendru sutarimu, nėra
vienašališkų, autoritarinių sprendimų (nes nėra vieno vienintelio svetainės
administratoriaus).



https://lt.wikipedia.org/wiki/Tytuv%C4%97nai

Tytuvėnai (žem. Tītovienā) – miestas Kelmės rajone, Žemaičių aukštumos rytinėse
priekalnėse, 17 km į rytus nuo Kelmės, prie Tytuvos upelio. Tytuvėnų seniūnija,
yra apylinkių seniūnijos centras, regioninio parko direkcija.

Stovi Tytuvėnų Švč. Mergelės Marijos bažnyčia (nuo 1633 m.), buvęs Tytuvėnų
bernardinų vienuolynas ir jo ansamblis (XVII a. pradžia – XVIII a. pabaiga,
vienas didingiausių baroko paminklų šiaurės rytų Europoje), Tytuvėnų Dievo
Motinos ikonos „Kazanskaja“ cerkvė (nuo 1875 m.), yra Tytuvėnų gimnazija,
biblioteka (nuo 1945 m.), paštas (LT-86061), miško muziejus buvusioje
girininkijoje. Bažnyčios skverelyje stovi paminklas Maironiui (pastatytas 1995
m.; fundatorius Tadas Kalasauskas, skulptorius D. Lukoševičius). Yra Tytuvėnų
dvaro liekanos, koplyčia-mauzoliejus. Šiaurinėje miesto dalyje stovi paminklinis
akmuo 1863 m. sukilėliams atminti (pastatytas 1930 m.).

Nuo 2004 m. Tytuvėnuose vasarą vyksta tarptautinis menų festivalis. Rugsėjo
mėnesį vyksta maldininkų eitynės į Šiluvą.

Miesto pietinėje dalyje telkšo Bridvaišis, netoliese ir Gilius. Stūkso Tytuvėnų
piliakalnis. Už miesto yra gel. stoties gyvenvietė. Apylinkėse įkurtas Tytuvėnų
regioninis parkas.

Vietovė žinoma nuo XIV a. pabaigos, XV a. Tytuvėnus žemėlapyje pažymėjo
Nikolajus Kuzietis. XV a. pabaigoje minimas Tytuvėnų dvaras. 1555 m. pastatyta
pirmoji Tytuvėnų bažnyčia, prie jos atsirado miestelis (minimas dvaro
inventoriuje nuo 1581 metų). 1633 m. pastatyta Tytuvėnų Švč. Mergelės Marijos
bažnyčia ir vienuolynas. 1724 m. Augustas II suteikė kasmetinio turgaus
privilegiją.

1863 m. Tytuvėnų miškuose aktyviai veikė sukilėliai. Tačiau kartą netikėtai
užpulti caro žandarų jie beveik visi žuvo, o sukilėlių vadas Z. Citavičius
suimtas ir nužudytas. 1864 m. po sukilimo vienuolynas atimtas iš bernardinų.

XX a. pradžioje Tytuvėnai buvo garsus Lietuvos kurortas. 1931 m. birželio 21 d.
čia įkurta centrinė visos Žemaitijos vyriausybė.

1956 m. gruodžio 28 d. Tytuvėnai gavo miesto teises. Sovietmečiu veikė durpių,
žemės ūkio įmonės, miškų ūkis, siuvimo cechas, profesinė technikos mokykla.

2002 m. rugpjūčio 19 d. buvo patvirtintas Tytuvėnų herbas, kurį sukūrė
dailininkas Arvydas Každailis.

Anksčiau gyvenvietė vadinosi Tytavėnai , bet nuo XIX a. vidurio iki XX a.
vidurio palaipsniui įsigalėjo dabartinis vardas. Vietovardis kilęs nuo upės
Tytuvos (anksčiau vadinosi Tytava), pridedant priesagą -ėnai.

Svarbiausi keliai  157  Kelmė–Tytuvėnai  ir  148 
Raseiniai–Tytuvėnai–Radviliškis .



https://lt.wikipedia.org/wiki/Tesla_Motors

Tesla Motors, Inc. yra amerikiečių elektrinių automobilių ir atsinaujinančios
energijos gamintojas, įsikūręs Paloalto mieste Kalifornijoje. Kompaniją 2003 m.
San Karloso mieste įkūrė inžinieriai Martin Eberhard ir Marc Tarpenning.
Kompanija gamina elektromobilius ir jų komponentus bei kroviklius.

Pirmąsias investicijas suteikė PayPal įkūrėjas Elon Musk, Tesla Motors
generalinis direktorius.

Kompanija didesnio dėmesio susilaukė 2008 m., kai pristatė pirmąjį elektra
varomą sportinį automobilį Tesla Roadster. Pasak kompanijos, automobilis gali
nukeliauti 320 km vienu įkrovimu, bei įsibėgėti nuo 0 iki 97 km/val per 3,9
sekundės. Pirmasis automobilio prototipas buvo pristatytas visuomenei 2006 m.
liepą. Modelio gamyba prasidėjo 2007 m. pabaigoje, automobilis #1 kompanijos
vadovui buvo pristatytas 2008 m. vasario 1 d. Iki 2009 m. gegužės pabaigos buvo
pristatytas 500-asis automobilis. 2009 metais prekyboje pasirodė sportiškesnė
automobilio versija – Roadster Sport, šis modelis nuo 0 iki 97 km/val įsibėgėja
per 3,7 sekundės ir ketvirtį mylios įveikia per 12,6 sekundės. 2008 m. rugsėjį
buvo paskelbta, kad automobilio ekonomiškumas prilygsta 2 litrams/100 km.

2012 m. pabaigoje debiutavo antrasis kompanijos automobilis, prabangus 4 durų
sedanas Tesla Model S. Šio modelio pardavimai 2015 m. perkopė 100 000 visame
pasaulyje. Tais metais tai buvo labiausiai parduodamas elektra varomas
automobilis pasaulyje. 2016 m. birželį tai buvo antras pagal populiarumą
pasaulyje elektromobilis po Nissan Leaf.

Trečiasis kompanijos automobilis Tesla Model X buvo pristatytas 2012 m. Tai
prabangus padidinto pravažumo automobilis. Šio modelio pardavimai pradėti
2015 m. rugsėjį. Iki 2016 m. rugsėjo visame pasaulyje buvo parduota 16 024 šio
modelio automobiliai. Didžioji dauguma jų (13 536) buvo parduoti JAV rinkoje.
Model X 2016 m. rugsėjį tapo pačiu perkamiausiu automobiliu Norvegijoje. Ši
šalis tapo pirmąja pasaulyje, kurioje naujų automobilių pardavimo viršūnėje buvo
tik elektra varomi automobiliai.

2016 m. kovo 31 d. kompanija pristatė savo naujausia modelį – Model 3. Vien
elektra varomas automobilis galės nuvažiuoti mažiausiai 350 km. Pirmieji
pardavimai JAV rinkoje prasidės 2017 m. pabaigoje, o visame pasaulyje – 2018 m.
Pasak kompanijos viceprezidento Robin Ren, Model 3 didžiausia rinka po JAV bus
Kinija.

Kompanija turi kitokį, nei įprasti automobilių gamintojai, pardavimo modelį.
Visi Tesla automobiliai parduodami tiesiogiai iš kompanijos parduotuvių ar
interneto svetainių. Iš viso Tesla turi 200 parduotuvių, iš kurių 120 už JAV
ribų.

Tesla bendradarbiauja su kitais automobilių gamintojais – Daimler AG ir Toyota.
Tesla gamina elektros variklių dalis Mercedes-Benz ir Smart automobiliams. Nuo
2010 m. Tesla gamina elektros variklių dalis bei sistemų aptarnavimą Toyota
automobiliams.

Baterijas automobiliams Tesla gamina kartu su Panasonic kompanija. 2014 m.
Panasonic sutarė su Tesla gaminti baterijas naujai statomoje gamykloje
Gigafactory.

2015 m. balandį pradėjo gaminti individualiam ir pramoniniam vartojimui skirtas
pakraunamas ličio jonų baterijas Tesla Powerwall, kurių iš karto buvo užsakyta
už 800 milijonus JAV dolerių. Baterijos yra dviejų tipų – 7 kWh ir 10 kWh. Šių
baterijų gamyba perkelta į Nevadoje (JAV) naujai statomą gamyklą Gigafactory 1.
Europoje numatoma pastatyti Gigafactory 2.

Siekiant tinkamai aptarnauti automobilių parką, Tesla įmonė 2012 m. pradėjo
kurti elektromobilių greitų įkroviklių tinklą. 2016 m. lapkritį pasaulyje buvo
744 įkrovimo stotys, kuriose yra 4 703 įkrovimo vietos. Šios stotelės tiekia
automobiliui 120 kW energijos. Iki 2017 m. sausio 1 d. įsigiję Tesla
automobilius gali juos nemokamai krautis šiose stotelėse, o naujų automobilių
savininkai (nuo 2017 m. sausio 1 d.) nemokamai gaus 400 kWh elektros energijos
per metus. Viršijus šį kiekį bus imamas mokestis.

Tesla savo Model S modeliui suteikia galimybę pasikeisti baterijas, vietoj jų
krovimo, tačiau ši paslauga netapo populiaria. 2016 m. tik viena vieta JAV
leidžia pasikeisti Model S baterijas.



https://lt.wikipedia.org/wiki/Sevastopolis

Sevastopolis – miestas Krymo pusiasalyje prie Juodosios jūros; valstybinio
pavaldumo miestas (į Krymo AR sudėtį neįeina). Šiuo metu, tai ginčytina Ukrainos
ir Rusijos teritorija. Rusija ir vietos valdžia Sevastopolį laiko Rusijos
federaciniu miestu, kuris priklauso Krymo federalinei apygardai. Tuo tarpu
didžioji dalis pasaulio šalių laiko Ukrainos dalimi. Pati Ukraina Krymą ir patį
miestą oficialiai pripažįsta – „Rusijos Federacijos laikinai okupuota
teritorija“.

Senovėje miesto vietoje buvo graikų kolonija Chersonesas. Sevastopolis buvo
įkurtas 1783 m. kaip karinis jūrų uostas ir tvirtovė. 1797–1801 m. laikinai
vadinosi Achtiaru. 1854–1855 m. Krymo karo metu ir 1941–1942 m. Antrajame
pasauliniame kare išgarsėjo savo didvyriška gynyba. 1945 m. suteiktas
miesto-didvyrio vardas. 1991–2014 m. nepriklausomos Ukrainos miestas; suteiktas
specialus valstybinio pavaldumo miesto statusas. Per Krymo krizę okupavo Rusijos
armija.

Tautinė sudėtis 2001 metams: rusų – 71,6 %, ukrainiečių – 22,4 %, baltarusių –
1.6 %, totorių – 0,7 %, Krymo tororių 0,5 %.

Geležinkelio mazgas. Tai pagrindinė Juodosios jūros laivyno bazė, kuria
naudojasi Rusijos Juodosios jūros laivynas. Sevastopolyje vyksta laivų statybos
ir remontas. Po miestą kursuoja troleibusai bei autobusai.

Sevastopolio miesto savivaldybei (taryba; ukr. Севастопольська міськрада)
priklauso 1 savarankiškas miestas (Ičkermanas) ir 47 gyvenvietės. Pagal Ukrainos
konstituciją savivaldybei suteiktas Valstybinio pavaldumo miesto statusas ir
savivaldybė Krymo AR nepriklauso.



https://lt.wikipedia.org/wiki/R%C5%ABkymas

Rūkymas – medžiagos (dažniausiai – džiovintų tabako augalo lapų) deginimas ir
išskiriamų dūmų įkvėpimas. Paprastai rūkymu įvardijamas būtent tabako rūkymas
(šiame straipsnyje bus kalbama apie jį). Dūmai išgaunami įvairiais tam skirtais
prietaisais.

Plaučiuose iš dūmų į kraują efektyviai perduodamos narkotinės arba
psichotropinės medžiagos. Labiausiai paplitęs pasaulyje tabako rūkymas. Tabako
dūmuose yra nikotino, kuris turi trumpalaikį stimuliuojantį poveikį, tačiau
sukuria stiprią fiziologinę ir psichologinę priklausomybę.

Tabako rūkymas cigarais ir pypkėmis buvo indėnų kultūros dalimi dar iki
europiečiams atrandant Ameriką – rūkymas aptinkamas majų mene maždaug nuo 500 m.
e. m. Majai taip pat naudojo tabaką kaip vaistą nuo daugelio ligų, ir priskyrė
jam magiškas galias.

1492 m. spalio 12 d. Kristupas Kolumbas iš indėnų aravakų gavo dovanų džiovintų
lapų, bet juos išmetė. Rodrigo de Jerez ir Luis de Torres buvo pirmieji
europiečiai, pamatę rūkymą, Jerez laikomas pirmuoju rūkančiuoju europiečiu. XVI
a. rūkymas buvo labiausiai paplitęs tarp jūreivių, amžiaus pabaigoje pradėjo
skverbtis į Europos visuomenes. 1828 m. Ispanijoje buvo pagaminta pirmoji
cigaretė, tačiau ji aplenkė populiarumu cigarą tik XX a. pradžioje, kai pigios
cigaretės buvo pradėtos gaminti pramoniniu būdu.

Pirmojo pasaulinio karo metu rūkalai buvo standartinio kareivio davinio dalimi
(buvo manoma, kad rūkymas didina karių drąsą). Po karo, cigarečių rūkymas buvo
reklamuojamas kaip prabangaus, lengvo gyvenimo dalis, visuomenei tapo priimtinas
moterų rūkymas. 4 dešimtmetyje Vokietijoje nacių vadovai susirūpino dėl neigiamo
rūkymo poveikio karių sveikatai; vokiečių mokslininkai buvo pirmieji, patvirtinę
ryšį tarp rūkymo ir ligų.

XX a. 6 ir 7 dešimtmečiuose galutinai įrodžius rūkymo žalą, prasidėjo kampanija
prieš rūkymą. Išsivysčiusiose šalyse rūkančiųjų skaičius mažėja, įvedami vis
platesni draudimai rūkyti, rūkymas tampa visuomenei nepriimtinu reiškiniu. Tuo
tarpu kai kuriose besivystančiose šalyse (Rusija, Kinija) rūkančiųjų skaičius
didėja arba išlieka aukštas.

1761 m. anglų daktaras John Hill paskelbė įspėjimą dėl nesaikingo tabako
uostymo, kuriame įspėjo tabako uostytojus apie nosies vėžio pavojų. 1795 m. JAV
Samuel Thomas von Soemmering aprašė pypkių rūkytojus kankinantį lūpų vėžį. 1912
m. JAV dr. Isaac Adler pirmasis tiesiogiai pasiūlė hipotezę, kad plaučių vėžys
yra susijęs su rūkymu. 1929, Fritz Lickint iš Drezdeno (Vokietija) paskelbė
pirmuosius statistinius rūkymo ir vėžio sąsajos įrodymus, kurie buvo paremti
studija, rodančia, kad sergantieji plaučių vėžiu dažniausiai yra rūkantys.
Lickint taip pat teigė, kad rūkymas paaiškina ir tą faktą, kad vyrai plaučių
vėžiu serga 4-5 kartus dažniau nei moterys (nes moterys rūko mažiau).

1964 m. JAV vyriausybės komisija oficialiai paskelbė specialaus komiteto
(Surgeon General's Advisory Committee on Smoking and Health) tyrimą, kuris buvo
paremtas 7000 mokslinių straipsnių, susiejančių tabako vartojimą su vėžiniais ir
kitais susirgimais. Po šio pranešimo paskelbimo, JAV ant tabako gaminių atsirado
įspėjimai apie žalą sveikatai, pradėta kampanija prieš rūkymą.

Rūkymas yra vienas iš pagrindinių daugelio plaučių ligų, taip pat ir lėtines
obstrukcinės plaučių ligos, bronchinės astmos ir plaučių vėžio rizikos veiksnių.
Rūkantys žmonės lėtiniu bronchitu serga 5,5 karto, o plaučių vėžiu – 10 kartų
dažniau negu niekada nerūkiusieji.

Pavojus susirgti kvėpavimo organų ligomis ypač didėja, jei rūkaliai dirba
kenksmingomis sąlygomis – chemijos, metalo, kalnakasybos, gumos, žemės ūkio ir
panašiose pramonės šakose. Kai kuriose šalyse į tokias darbo vietas rūkančiųjų
rekomenduojama nepriimti.

Tikimybė, kad rūkaliui, tiek aktyviam, tiek pasyviam, atsiras kvėpavimo
komplikacijų chirurginės operacijos metu, šešiskart didesnė, negu visiškai
nerūkantiems.

Rūkalių kvėpavimo takuose išskiriama daugiau gleivių, tačiau jos pašalinamos
silpniau dėl kvėpavimo takų virpamojo epitelio pažeidimų. Rūkalių kvėpavimo
takuose silpnesnis ir ląstelinis bei humoralinis imunitetas. Todėl anestezijos
metu rizika, kad rūkaliui sutriks kvėpavimas, prasidės plaučių uždegimas ar
atelektazė, gerokai didesnė, ypač jei atliekama krūtinės ląstos ar pilvo organų
operacija.

Tam, kad operacijos metu rūkalių mirtingumas sumažėtų ir taptų artimas
nerūkančiųjų mirtingumui, rūkaliai turi prieš operaciją nerūkyti mažiausiai 8
savaites. Visiškai užkietėjusiems rekomenduojama nerūkyti bent 12 val. prieš
operaciją. Per tą laiką išnyksta siaurinantis nikotino poveikis širdies
kraujagyslėms, taip pat kiek sumažėja karboksihemoglobino (COHb, tokio smalkes
prisijungusio hemoglobino gausiai rūkančiųjų kraujyje būna 5-15 %). COHb
absorbcinis spektras beveik toks pat, kaip oksihemoglobino, ir tai „apgauna“
pulsoksimetrus, todėl operacijos metu gydytojams teikiama apgaulinga
informacija, kad operuojamojo kraujyje daugiau deguonies, negu yra iš tikrųjų. ,

Pasyvus rūkymas – tai reiškinys, kuomet rūkančio žmogaus įkvėptus ir iškvėptus
rūkalų dūmus įkvepia kitas žmogus. Iškvėptuose dūmuose yra kancerogenų ir kitų
toksinių medžiagų, todėl pasyvus rūkymas taip pat kelia pavojų sveikatai. Rūkalų
dūmai viešose vietose pripažįstami visuomenės sveikatos problema.

Pirmas mitas: Rūkymas ramina nervus ir gelbsti nuo streso. Atsakymas: Iš tikrųjų
tabako komponentai neatpalaiduoja, bet paprasčiausiai slopina svarbiausius
centrinės nervų sistemos sritis. Tačiau pripratęs prie cigaretės žmogus nebegali
be jos atsipalaiduoti. Susidaro užburtas ratas: streso atsiradimas ir jo
įveikimas priklauso nuo rūkymo.

Antras mitas: Rūkymas padeda lieknėti. Atsakymas: Cigaretė gali nuslopinti alkio
jausmą, tačiau lieknėti ji nepadeda, o ir skatina atsirasti gastritą ir
dvylikapirštės žarnos opą.

Trečias mitas: Cigaretė sušildo, kai šalta. Atsakymas: Tabako dūmai sukelia
šildomąjį efektą, nes jame esančios medžiagos sutraukia kraujagysles, padažnina
pulsą ir padidina kraujospūdį. Tačiau ar verta taip "šildytis", sukeliant
hipertenziją?

Ketvirtas mitas: Tiek daug žmonių pasaulyje rūko, ir nieko, gyvena. Atsakymas:
Gyvena, bet kaip? Jaunų dar nevargina skausmai, kuriuos sukelia rūkymas, bet
vyresni dažniau serga ir gydosi nei gyvena visavertį gyvenimą. Šiais laikais
įrodyta, kad rūkymas ir plaučių vėžys tiesiogiai susiję. Tabako dūmai sunaikina
geną r53, kuris stabdo vėžinių ląstelių vystymąsi, todėl rūkaliams šios ligos
grėsmė padidėja 30 %. Be to, rūkaliai dažniau serga skrandžio opa, širdies
kraujagyslių ligomis. Rūkymas dažnai sukelia chronišką bronchitą.

Penktas mitas: Mesti rūkyti laipsniškai mažinant nikotino dozę neįmanoma.
Atsakymas: Sunku, bet galima. Užuot surūkius 5, o ne 10 cigarečių per dieną,
geriau išbandyti nikotino terapiją. Ji atliekama taip: nusprendus mesti rūkyti į
organizmą suleidžiama tam tikra nikotino dozė - taip siekiama užkirsti kelią
rūkymo atsisakymo sindromui.

Rūkymo žalą sveikatai galima sumažinti arba panaikinti metant rūkyti. Britų
mokslininkų 50 metų vykdyto tyrimo duomenimis (), žmonių, kurie metė rūkyti
jaunesni nei 30 metų amžiaus, gyvenimo trukmė beveik nesiskiria nuo tų, kurie
niekada nerūkė.

Kadangi nikotinas, būdamas narkotine medžiaga, sukelia priklausomybę, mesti
rūkyti rūkoriams yra sunku. Yra dvi pagrindinės grupės, metodų kuriais siekiama
padėti mesti rūkyti (palengvinti šį procesą ir sumažinti „atkritimo“ tikimybę) -
tai medikamentiniai ir psichologiniai metodai.

Siekiant palengvinti abstinencijos sindromą, skiriama nikotino pakaitos
terapija: vartojami nikotino pakaitalai, tokie kaip kramtomoji guma su nikotinu,
pleistras su nikotinu, tabletės, inhaliatoriai. Geriausiu atveju, dėl taip
vadinamos nikotino pakaitos terapijos, atprantama nuo rūkymo, tačiau atsiranda
tapati priklausomybė pakaitalams. Farmacijos kompanijos konkuruoja su tabako
pramone, dėl rinkos dalies, kadangi jos, kaip ir visos bendrovės, yra
suinteresuotos gauti pelną, tad žmonės nustoję visiškai vartoti nikotiną
traktuojami kaip prarasti klientai. Todėl sprendžiant nikotino priklausomybės
problemą šis būdas yra neefektyvus. Taip pat naudojami medikamentai be nikotino,
tokie kaip Bupropionas (Zyban), Citizinas (Tabex).

Žinomas metodas, kurio dėka metus rūkyti nekyla vidinių prieštaravimų ir buvęs
rūkorius gali akimirksniu mėgautis gyvenimu, yra Allen Carr metodas (pagal
knygos autoriaus pavardę ) – pasak jo, rūkančiajam būtina suprasti, kad jis yra
priklausomas nuo nikotino, ir rūkymas tiesiog palengvina nikotino abstinencijos
simptomus. Tai įsisąmoninus, atsiskleidžia visų su rūkymu susijusių mitų (esą,
rūkymas gerina koncentraciją, didina pasitikėjimą savimi, palengvina nuobodulį,
skanu) beprasmiškumas, ir noro rūkyti nebelieka. Metodo efektyvumas
(deklaruojamas metodo autoriaus) – 95 %.

Taip pat naudojami ir kiti metodai (kurių veiksmingumas nėra mediciniškai
įrodytas), tokie kaip akupunktūra, hipnozė, homeopatija ir kiti.

Pirmasis istorijoje žinomas rūkymo draudimas įvestas 1590 m., kai popiežius
Urbonas VII uždraudė rūkyti, kramtyti ar uostyti tabaką bažnyčiose ir jų
šventoriuose.

Nuo 2007 m. vasario uždrausta rūkyti viešose vietose, tokiose kaip stotys,
muziejai, parduotuvės ir valstybinės įstaigos. Draudimas rūkyti kavinėse,
baruose ir restoranuose įsigaliojo 2008 m. sausį.

Škotijoje rūkymo viešose uždarose vietose draudimas įsigaliojo 2006 m. kovo 26
d. Anglijoje toks draudimas įsigalioja nuo 2007 m. vidurio, Velse – nuo 2007 m.
balandžio 2 d., Šiaurės Airijoje – nuo 2007 m. balandžio.

JAV rūkymas federaliniais įstatymais nereglamentuojamas, kiekviena valstija
šioje srityje leidžia savo įstatymus. 2006 sausio mėn. įstatymai, draudžiantys
rūkyti visose uždarose patalpose, galiojo 11 valstijų.

Pirmoji iš JAV valstijų 1998 m. tokį draudimą įvedė Kalifornija. Joje draudžiama
rūkyti visose visuomenei prieinamose uždarose patalpose (įskaitant kavines,
barus, rūkalų parduotuves), taip pat lauke arčiau nei 20 pėdų (apie 6 m) nuo
įėjimo į valstybinį pastatą.



https://lt.wikipedia.org/wiki/Nesavastingumas

Nesavastingumas (skr. अनात्मन् = anātman „ne-atmanas“, pali anatta) – terminas,
apibūdinantis kiekvieną būtybę, kaip neturinčią savasties – nemirtingo, vientiso
ir nepriklausomo pagrindo, kuris būtų nekintantis ir amžinas. Pali budizmo
raštai mini, kad visos gyvos būtybės susidaro iš penkių dalių vadinamų
skandhais, kurie neturi savasties.

Budistai užduoda klausimą: kaip gali egzistuoti kažkoks nekintantis esminis
pagrindas, toks kaip atmanas, jeigu kartu su Visata viskas nuolatos keičiasi?
Toks klausimas iliustruoja budizmo požiūrį, pagal kurį nėra jokio ego, super
sielos, nemirtingos šerdies, kuri būtų nekintanti ir nemirtinga, nes viskas
nuolatos kinta ir priklauso nuo kitų sudaromųjų dalių.

Priešingai nuo brahmaniškų teorijų, Budos įžvalga sako, kad nėra jokios
prielaidos esminės sielos, amžinojo pagrindo, induizme vadinamo atmanu,
egzistavimui. Buda detaliai dėstė priešingą požiurį, vadinamą anatman:
neegzistuoja jokia vidinė, tikra, esminė dvasinė asmenybė. Šis jo mokymas
grįstas visuotiniu priežastingumu. Ir dėstomas ne nihilistiškai kalbant apie
„nerealumą“, bet aiškinant kodėl kalbama apie savastingumą ir kaip matyti jį
pozityviai integruotą gyvenimiškosios patirties protinių – fizinių veiksnių
priežastinio sąryšio visumoje. Patį priežastinį sąryšį Buda dėsto analizuodamas
sąlygotąją kilmę.

Ši analizė remiasi giliu pažinimu, kad jutimų tarpusavio žaismė, sudaranti
protinių – fizinių veiksnių turinį, yra tik tai kas yra. Kruopščiai analizuojant
šiuos veiksnius kintamumo, nepastovumo ar nepasitenkinimo požiūriu, daroma
išvada, kad juose nėra jokios prigimtinės asmeninės tapatybės. Šis supratimas
veda į išmintį (panna), sunaikina troškimus (nirodha), ir išlaisvina (nibbana)
iš prisirišimo prie norų/proto (čitta).

Jutimiškoji (nama – rūpa) asmenybė iš tiesų yra tik raida (tėkmė, evoliucija)
visų „ją sudarančių“ natūralių elementų ir išoriškai nepasireiškiančių sąmonės
polinkių, kuriuos į vieną visumą jungia atminties gija, besivyniojanti kartu su
nepaliaujamai kintančia gyvenimiškąja patirtimi. Jokio atskiro „asmenybės
elemento“ šioje raidoje nėra.

Nėra nieko kas turėtų kažką peržengti, jokios asmenybės ar sielos, kuri turėtų
būti išlaisvinta, taip kaip nėra nieko ką būtų galima peržengti, nes kas buvo,
buvo tik kvailai įsikabinusios, sąmoningumo polinkius turinčios iliuzijos
vaidmuo, įgauti įpročiai ir atmintis. Nėra į kur peržengti, tik būti čia ir
dabar, su protu, kuris yra laisvas nuo iliuzijos. Atsiskleidimo procesas yra
suprantamas, apgaulingumo našta palikta, neturintys šeimininko troškimai, kurie
tai palaikė išnykę, tapsmas niekad daugiau. Bet Buda taip ir neatsakė kai kurių
provuokuojančių klausimų. Atsiskyrėliui (paribbājako) Vacchagottai paklausus,
„Ar egzistuoja koks nors pagrindas, kuris išlieka mums mirus?“, Buda pasirinko
neduoti jokio atsakymo. Kai Ānanda vėliau paklausė apie jo nutylėjimą, Buda
pasakė, kad patvirtinti ar paneigti savastingumo egzistavimą būtų lygu
dvasininkų teorijų pritarimui ir visiškai supainiotų Vacchagotta.

Daugumos Budistų nesavasties požiūris atspindi supratimą, kad ilgalaikis esminis
pagrindas neegzistuoja jokioje būtybėje – nėra visiškos – sielos, gyvybiškai
svarbios esencijos, nėra jokio nemirtingo pagrindo. Bet dalis budistų ypač iš
Mahayana budizmo, tokie kaip Jonangpa ir Tathagatagarbha, mano, kad yra Esminis
Pats nepriklausantis nuo laikinų skausmą – sukeliančių skandhų. Jie mano, kad
toks Esminis Pats yra transcendentinis, viską – prasismelkiantis Pats.

Kai kuriuose mahajanos tekstuose, yra priimtas šiek tiek skirtingas požiūris į
nesavastingumą. Theravadoje (hinajanoje) nesavastingumo nagrinėjimas apsiriboja
asmens savianalize; mahajanoje nagrinėjamos visos priklausomai atsirandančios
dharmos, o pati laisvė nuo savasties (skr. svabhāva) čia vadinama šūnijata (skr.
šūnyatā), arba tuštuma.



https://lt.wikipedia.org/wiki/Mirties_bausm%C4%97

Mirties bausmė yra viena seniausių pasaulyje taikomų sankcijų už labai sunkius
nusikaltimus. Šiuolaikinėse valstybėse mirties bausmės taikymas yra apribotas
arba apskritai panaikintas: beveik visoje Europoje, Lotynų Amerikoje, daugumoje
Ramiojo vandenyno valstybių mirties bausmė yra panaikinta. Kai kuriose
valstybėse, nepanaikinusiose mirties bausmės, ji taikoma už sunkiausius
nusikaltimus asmeniui – iš anksto suplanuotą nužudymą, nužudymą iš savanaudiškų
paskatų, šnipinėjimą, valstybės išdavimą ir veikimą prieš savo valstybę, kai
kuriuose musulmoniškuose kraštuose mirties bausmė taip pat taikoma už
seksualinius nusikaltimus.

Iki XX a. vidurio mirties bausmė buvo taikoma beveik kiekvienoje valstybėje,
tačiau per pastaruosius kelis dešimtmečius dauguma valstybių atsisakė mirties
bausmės, kaip sankcijos už nusikaltimo padarymą. Remiantis Amnesty International
klasifikacija, pasaulio valstybės skirstomos į keturias kategorijas:

Iki XX amžiaus 9 dešimtmečio mirties bausmė daugiausia buvo taikoma
nedemokratinėse, skurdžiose ir autoritarinėse valstybėse, kurios dažnai mirties
bausmę taikė kaip politinio poveikio priemonę. 9 dešimtmetyje mirties bausmė
buvo panaikinta Lotynų Amerikoje, kurios pavyzdžiu 10 dešimtmetyje pasekė
buvusios socialistinio bloko valstybės po to, kai atgavo nepriklausomybę.
Vienintelė Europos valstybė, praktikuojanti mirties bausmės taikymą, yra
Baltarusija. Kita vertus, dauguma Azijos išsivysčiusių demokratinių valstybių
taip pat nėra atsisakiusios mirties bausmės taikymo politikos, kadangi jose
visuomenė stipriai palaiko mirties bausmės taikymą, be to, jai skiriama nedaug
dėmesio žiniasklaidoje.

Mirties bausmės taikymo praktika žinoma dar bendruomeninės santvarkos laikais,
kai bendruomenės narys, nusižengęs savo genties taisyklėms, buvo pasmerkiamas
myriop. Taigi, mirties bausmė tuomet buvo bendruomenės teisingumo sistemos
dalis. Be mirties bausmės, nusižengęs narys galėjo būti baudžiamas kitomis
bausmėmis (kompensacija nukentėjusiajam, kūno bausmėmis, išvarymas iš genties ir
pan.), todėl mirties bausmė buvo retai taikoma sankcija, kadangi tinkamesne
bausme buvo laikomas kompensavimas nukentėjusiajam genties nariui.

Kita vertus, nusikaltimai, padaryti kitos genties narių, buvo laikomi išpuoliu
prieš nukentėjusią bendruomenę, taigi bausmių nusikaltėliui taikymas įvairavo
nuo kūno bausmių ir pavergimo iki mirties bausmės. Vis dėlto genties reakcija į
kitos bendruomenės įvykdytą nusikaltimą galėjo būti atsiprašymas, kompensacija
arba kraujo kerštas.

Anksčiausiai mirties bausmę įtvirtinęs teisės aktas – Babilono valdovo Hamurabio
teisynas. Jame buvo aprašytos 25 nusikaltimų rūšys, už kurias būdavo pasmerkiama
myriop. Senasis Testamentas nustato mirties bausmę už žmogžudystę, pagrobimą,
burtus, Šabato nešventimą, šventvagiškas kalbas, daugelį seksualinių
nusikaltimų. Senovės Graikijoje apie 621 m. pr. m. e. Drakonto įstatymais buvo
įtvirtintas mirties bausmės taikymas už daugelį nusikaltimų. Viduramžiais,
panašiai kaip ir Graikijoje, mirties bausmė buvo taikoma kaip pagrindinė bausmė,
kol nebuvo išvystyta šiuolaikinė kalėjimų sistema. Pavyzdžiui, 1700 metais
Didžiojoje Britanijoje už vagystes, medžių kirtimus, plėšimus ir panašius
nusikaltimus mirtimi buvo nuteisti 222 nusikaltėliai .

Dar XX a. pradžioje bausmė buvo vykdoma pačiais įvairiausiais būdais. Šiuo metu
dažniausiai naudojamos mirties bausmės įvykdymo priemonės yra elektros kėdė,
dujų kamera, mirtina injekcija. Taip pat kai kuriose valstybėse mirties bausmė
taikoma sušaudant ar pakariant.

Viduramžiais ir anksčiau buvo taikomi įvairiausi mirties bausmės variantai,
pagrįsti vietiniais prietarais ir papročiais. Žinomi mirties bausmės įvykdymo
būdai: pasmaugimas, sudeginimas, išvirimas, kaulų laužymas ratu, gyvo
palaidojimas, nukryžiavimas, galvos nukirtimas, paskandinimas, ketvirčiavimas,
odos nudyrimas, nunuodijimas, perpjovimas pusiau, užmūrijimas, užmėtymas
akmenimis, nužudymas drambliu ir daugelis kitų. Mirties bausmės taikymas nebuvo
atsietas nuo kankinimo, kadangi daugeliu mirties bausmės įvykdymo būdų
nusikaltėlis patirdavo dideles kančias. Patys mirties bausmės vykdymo būdai buvo
tokie, kad pasmerktas mirti nusikaltėlis kentėtų ir nemirtų iškart.

Mirties bausmes vykdė specialūs valstybės ar miesto išlaikomi pareigūnai –
budeliai, o dar anksčiau – pati bendruomenė.

Po Prezidento Algirdo Brazausko dekreto, kuriuo buvo sustabdytas mirties bausmės
vykdymas, kitiems myriop nuteistiems kaliniams pavyko jos išvengti – mirties
bausmė jiems buvo pakeista įkalinimu iki gyvos galvos.

1996 metais Lietuvoje mirties bausmės vykdymas buvo sustabdytas. 1998 m.
gruodžio 21 d. LR Seimas mirties bausmę panaikino.



https://lt.wikipedia.org/wiki/Merkys

Merkys (brus. Мерычанка) – dešinysis Nemuno intakas, didžiausia pietryčių
Lietuvos upė. Upės visas ilgis – 203 km, iš jų Lietuvoje – 185,2 km; teka
Šalčininkų, Varėnos rajonų savivaldybių teritorijomis ir Baltarusijos (Ašmenos
rajono) teritorija.

Prasideda Ašmenos aukštumoje, Baltarusijoje, Ašmenos rajone, 19 km į
pietvakarius nuo Ašmenos, į pietus nuo Mikuliškių. Aukštupyje pirmuosius 16 km
teka į šiaurę Baltarusijos teritorija, 1 km – siena, toliau – per Lietuvą. Nuo
Tabariškių pasuka į vakarus, teka per Turgelius, Jašiūnus, Rūdninkus. Iki
Jašiūnų teka senoviniu pelkėtu slėniu, nuožulniais, raguvų išraižytais šlaitais.
Žemiau slėnis sausėja. Nuo Žagarinės pasukęs į pietvakarius teka per
Valkininkus, Varėną, Perloją. Varėnos rajone teka Dzūkijos smėlynais, kol ties
Varėnės žiotimis pasiekia kietą moreną. Nuo ten vagoje gausu riedulių, rėvų.
Dzūkijos nacionalinio parko teritorijoje Merkio ilgis 37 km, čia į jį įteka
begalė šaltinių. Pačiame žemupyje, įtekėjus Skroblui, keičia kryptį į šiaurės
vakarus, įteka į Nemuną 418 km nuo jo žiočių, prie Merkinės, Merkinės
piliakalnio papėdėje.

Merkio baseinas užima 4415,7 km², iš jų Lietuvoje – 3781 km². Baseinas
smėlingas, miškingas, pelkėtas. Labai svarbią upės mitybos dalį sudaro versmių
vanduo. Dėl to vasarą upės vanduo vėsus, o šaltuoju metų laiku – pakankamai
šiltas. Šaltiniai suvienodina upės nuotėkio svyravimus.

XIX a. Merkio baseinas padidėjo, nes Ūlai perėjo 410 km² Katros aukštupio
baseino. Aukštupyje Merkys Papio kanalu sujungtas su Papio ežeru, iš kurio
išteka Vokė. Jai tenka didesnioji dalis Merkio aukštupio debito.

Upė gausiai maitinama požeminiais vandenimis, kurie sudaro daugiau nei pusę metų
nuotėkio, todėl vanduo vasarą šaltesnis negu daugumos kitų Lietuvos upių. Ties
Puvočiais pavasarį nuteka 25%, vasarą – 29%, rudenį ir žiemą – 46% metų
nuotėkio. Vandens debitas Valkininkuose: vidutinis 5,25 m/s, maksimalus 91,0
m/s; Varėnoje: vidutinis 21,0 m/s, maksimalus 356 m/s; Puvočiuose: vidutinis
32,2 m/s, maksimalus 498 m/s. Vidutinis debitas žiotyse 36,2 m³/s. Vandens lygio
svyravimo per metus amplitudė: aukštupyje Jašiūnuose vidutinė 1,2 m, didžiausia
1,9 m; Varėnoje vidutinė 2,5 m, didžiausia 4,6 m; žemupyje Puvočiuose vidutinė
1,4 m, didžiausia 4,1 metro.

Ties Žagarine 1932 m. iškastu kanalu į Vokę vidutiniškai nuteka 3,25 m³/s
vandens, tai sudaro 82 % Merkio aukštupio iki Žagarinės nuotėkio. Žemiau
užtvankos Merkys tampa mažu išsekusiu, užžėlusiu, vingiuotu upeliu. Jo nuotėkis
sumažėja iki 0,73 m/s ir pamažu didėja įtekėjus Luknai, Cirvijai, Graužupiui ir
kitiems upeliams. Valkininkus pasiekia jau susigrąžinęs ir šiek tiek viršijęs
ankstesnį debitą, o surinkęs vandeningų intakų – Šalčios, Versekos, Varėnės,
Ūlos ir Grūdos vandenis atplukdo į Nemuną 36,2 m³/s vandens.

Žemupyje metinis upės nuotėkis pasiskirsto taip: 35 % vandens nuteka pavasarį,
20 % – vasarą, 23 % – rudenį, 22 % – žiemą. Pavasarinis potvynis paprastai
prasideda kovo viduryje. Aukštupyje vanduo pakyla 1,5 m, vidurupyje 4 m,
žemupyje 5 m. Vasarą upė nusenka nesmarkiai. Pasitaiko smarkokų poplūdžių, kurių
metu vandens lygis pakyla 1,5 – 2 m.

Merkys užšąla gruodžio gale arba sausio pradžioje. Dėl šaltinių įtakos ledo
danga dažnai išvis nesusidaro arba būna nepastovi. Žiemos atodrėkiai sukelia 2 –
3 poplūdžius. Žemupyje ledas ištirpsta 5 – 7 anksčiau nei vidurupyje.

2006 m. duomenimis Merkys yra viena švariausių (I kokybės klasė) ir
turtingiausios biologinės įvairovės Lietuvos upių. Merkys pasižymi labai įvairia
ir vertinga žuvų fauna, pirmiausiai tai margieji upėtakiai (Salmo trutta
fario)ir kiršliai (Thymallus thymallus), kuriuos dzūkai vadina taparais. Seniau
Merkio baseino upėse neršė apie 40 % Lietuvos lašišų (Salmo salar) ir šlakių
(Salmo trutta trutta), žiobriai (Vimba vimba) ir net eršketai (Acipenser
sturio).

Dabar Merkyje vyrauja kiršliai (Thymallus thymallus) ir karpinės sraunių vandenų
rūšys – rainės (Phoxinus phoxinus), strepečiai (Leuciscus idus), srovinės
aukšlės (Alburnoides bipunctatus), šapalai (Leuciscus cephalus), gružliai (Gobio
gobio), lydeka (Esox lucius), ešeriai (Perca fluviatilis).

Merkio baseinas gyvenamas jau nuo mezolito. Stovyklų rasta Puvočiuose,
Maksimonyse, Netiesose, Mardasave, Maskaukoje. Tai viena anksčiausiai
apgyvendintų Lietuvos vietų, kadangi ledynas čia ištirpo pirmiausiai.
Viduramžiais, vėlesniais amžiais upe vyko medienos, miško gerybių eksportas,
vykdyta žvejyba. Dabar Merkys bei sraunios, laukinės gamtos plotais tekančios jo
baseino upės itin mėgiamos vandens turistų.

Merkys ties Žagarine patvenktas. Vandens matavimo stotis veikia Valkininkuose.
Merkio atkarpa nuo Cirvijos upės iki Nemuno priklauso Merkio draustiniui, kuriuo
saugomos upėtakių nerštavietės. Žemupyje, nuo Purplių iki žiočių, Merkys srūva
Dzūkijos nacionalinio parko teritorija. Ledyno palikti kreidos periodo luistai,
jų atodangos Merkio šlaituose prie Maskaukos saugomi Akmens geologiniame
draustinyje. Skardis prie Mardasavo – geomorfologinis paminklas. Turgeliuose
Merkio kairiajame krante stūkso Turgelių piliakalnis, Merkio ir Nemuno
santakoje – Merkinės piliakalnis.

Didesnės gyvenvietės prie Merkio: Tabariškės, Mikniškės, Turgeliai, Merkinė,
Gureliai, Jašiūnai, Rūdninkai, Žagarinė (Šalčininkų raj.), Dargužiai,
Valkininkai, Pamerkiai, Akmuo, Senoji Varėna, Perloja, Purpliai, Mardasavas,
Puvočiai, Merkinė (Varėnos raj.).

Upėvardis Merkys siejamas su žodžiu merkti („nardinti, šlapinti, drėkinti, lyti,
drengti“); taip pat plg. rus. мяреча („liūnas“).



https://lt.wikipedia.org/wiki/Lietuvi%C5%B3_liaudies_%C5%A1okiai

Lietuvių liaudies šokiai – lietuvių tautos meninės kūrybos dalis, tradicinės
choreografijos palikimas, kurį sudaro lyriniai, buitiniai ar jumoristiniai
šokiai, rateliai, ratu šokami žaidimai. Didžioji jų dauguma skirta
pasilinksminimams, tačiau yra ir įdomių apeiginių ratelių bei šokių, kurie
siejami su kalendorinėmis, darbo ir vestuvių apeigomis. Daugelis jų yra paplitę
visoje Lietuvoje, tačiau kiti būdingi tik tam tikruose etnografiniuose
regionuose. Liaudies šokiais garsinamas savas kraštas, išreiškiamas tautos
charakteris, istorija, tikėjimas, gyvenimo būdas, net supanti gamta.

Lietuvių liaudies šokius daugiausiai šoka moterys. Vyrų šokių labai maža.
Mišriuose grupiniuose šokiuose vyrai ir moterys yra lygūs partneriai. Šokama
daugiau pilna pėda, nes taip lengviau šokti ant pievos ar žemės. Rankų judesių
nedaug, dažniausiai jos ant klubų ar prilaikančios ilgą sijoną. Šokio tempas
kartais greitokas, bet niekada nepereinantis į šėlimą. Šokiuose atsispindi
žemdirbių tautos santūrus charakteris. Liaudies šokiai dažnai glaudžiai rišasi
su daina, muzika, šokio apranga, papročiais.

Seniausios rašytinės žinios apie baltų genčių apeigų šokius pasiekia mus iš
įvairių keliautojų, pradedant X a. Spėjama, kad seniausia šokio forma buvo
religinių apeigų kilmės. Tai buvo ėjimas grandine, laukų ir šventų vietų
apvaikščiojimas, ritmiškas pašokimas ar pritūpimas pagal dainuojamą dainą,
naudojant įvairius atitinkamo ritualo įrankius (gėles, duoną, gėrimą, ugnį,
smilkalus). Pati aukojimo funkcija sudarė religinį šokį. Ilgainiui apeigos vis
labiau prarado religinę prasmę ir per papročius tapo pasilinksminimu. Šių šokių
pobūdis derinosi su žemdirbio gyvenimo ciklu. Įvairių darbų pabaigtuvių, šeimos
gyvenimo įvykių ir švenčių proga buvo šokami atitinkami šokiai. Pvz. kalėdiniai:
„Jievaro tiltas”; Joninių: „Blezdingėlė”,„Sukčius”; rugiapjūtės: „Rugeliai”,
„Kubilas”; vestuvių: „Sadutė”, „Marčios šokis” ir kt.

Ilgainiui tradiciniai papročių šokiai ėmė keistis kitų tautų šokių įtakoje. Pvz.
XVIII a. pradžioje menuetas, polonezas, kadrilis davė pradžią atsirasti tokiems
šokiams kaip „Jonkelis”, „Gyvataras”, „Žiogelis”, „Kepurinė”, „Šustas” ir t. t.
XIX a. paplitusi polka tapo lietuvių liaudies šokių pagrindu. Pvz. „Suktinis”,
„Klumpakojis”, „Noriu miego” ir kt.

XX a. pradžioje, tautinei sąmonei ir sąvokai ryškėjant, atsirado noras ir
reikalas nusikratyti svetimybėmis, pasirodyti savu folkloru. Nepriklausomybės
metais kūno kultūros mokytojai rinko senuosius liaudies šokius, žaidimus,
dainas, juos sustilizavo, atkūrė. Paruošę 16 šokėjų, dalyvavo sporto švenčių
tautinių šokių varžybose. 1935 m. tarptautinėje parodoje Londone pašokti
„Kubilas”, „Blezdingėlė” ir „Kepurinė” sukėlė nepaprastą pasisekimą. 1937 m.
birželio 29 d. Kaune „Jaunosios Lietuvos” surengta šventė laikoma pirmąja šokių
švente. Joje 448 šokėjai, atrinkti iš įvairių Lietuvos vietovių, pagal bendrą
aikštės brėžinį pašoko keletą tautinių šokių. Tarpukaryje liaudies šokiai buvo
pristatomi Dzūkijoje vykusiose Senovės dienose.

Senesnės kilmės liaudies šokiams daugiausia būdavo pritariama dainuojant, o nuo
XIX a. vidurio atsirado instrumentinis pritarimas. Nemaža dalis liaudies šokių
turi dainuojamuosius posmus. Tai įrodo, kad jie atsirado iš žaidimų. Seniesiems
šokiams būdingas ramus, lėtas tempas, nesudėtingas, vaikščiojamojo pobūdžio
žingsnis. Vėliau pradėta šokti greitesnio tempo šokius. Šokiams pritarti buvo
kviečiami muzikantai, grojantys armonika, smuiku, būgneliu.

Pastaruoju metu tradiciniai liaudies šokiai stilizuojami, perkuriami ir
pritaikomi scenai. Sceniniam liaudies šokiui yra skirti ir sceniniai rūbai,
kurie šiek tiek skiriasi nuo tautinių, pvz. šokėjų sijonai dažnai būna
patrumpinti, kad būtų patogiau šokti.

Sceninius liaudies šokius ir jų kompozicijas, be kurių neapseina didžiausios
šventės, kūrė Juozas Lingys („Lenciūgėlis“ (1943), „Malūnėlis“ (1944), „Sadutė“
(1946), „Jievaro tiltas“, „Džigūnas“, „Blezdingėlė“ (visi 1947), „Gaidys“
(1948), „Kupolinis“, „Rusnietis“ (abu 1968), „Šventinė polka“ (1973)), Juozas
Gudavičius („Klumpakojis“ (1951), „Rezginėlė“ (1955), „Skepetinė“ (1963),
„Viliotinis“ (1968) ir kt.), Marija Baronaitė (prisidėjo kuriant sceninius
šokius „Kepurinę“, „Blezdingėlę“, „Šustą“, „Sukčių“ ir kt.; žymiausias šokis
„Kalvelis“ (1936)).

Aukštaitija garsėja rateliais. Netgi dainos yra virtusios rateliais. Jie
nesudėtingi, dviejų dalių, kur pirmoje einama ratu, o antroje sukamasi už
parankių ar pinamas žilvitis („Skrenda gegutė“, „Augo liepa“), kartais įvairiais
būdais supinama grandinėlė („Kas darži“). Taip pat čia paplitę nelietuviškos
kilmės šokiai – „Krakoviakas“, „Lezginka“, ,,Vengierka“ ir kiti.

Suvalkija žinoma linijiniais rateliais („Simas mano dėdė“). Yra ir žaidybinių
ratelių, kur iliustruojamas tekstas („Tupi žvirblis pabaryje“). Neįmantrūs
vietinės kilmės šokiai: „Ciceliukė Marceliukė“, „Kubilas“, „Pipiras“.

Senoji apeiginė choreografija geriausiai pristatoma Dzūkijoje. Ji siejasi su
Kalėdų laikotarpiu ir vestuvinėmis apeigomis („Aš motulai pašoksiu“). Dzūkiški
šokiai yra „Melnykas“, ,,Suktinukas“, „Tancius“ bei nevietinės kilmės –
„Karobuška“, „Čerkesas“.

Daugiausiai šokių sukurta Žemaitijoje. Žemaitiški šokiai paprastai nebuvo šokami
kituose regionuose – „Lakišius“, „Lestingis“, „Marcelė“, „Vajaunas“,
„Vokietuks“, „Jonkelis“, „Uolinderis“, „Šeinas“, „Galiopas“, „Grečenikė“ ir
kiti.



https://lt.wikipedia.org/wiki/Keliamieji_metai

Keliamieji metai – metai, kuriuose yra ne 365 dienos, kaip įprastais metais, bet
viena diena daugiau. Tokiais metais vasaris turi 29 dienas. Papildoma diena
pridedama tam, kad kalendorinius metus priartintų prie astronominių metų.
Astronominiai įvykiai nevyksta kas tikslų dienų skaičių, todėl kalendorius,
kuris kiekvienais metais turi vienodą dienų skaičių per laiką atitoltų nuo
astronominio įvykio, kurio pagrindu jis sudarytas.

Istoriškai kalendoriaus tikslas buvo kasmet metų pradžią nustatyti tą pačią
datą, kad būtų galima turėti atskaitos tašką skaičiuojant švenčių ir
pasikartojančių įvykių datą. Tropiniai metai, tai yra laiko atkarpa tarp dviejų
pavasario lygiadienių trunka apie 365 dienas ir šiek tiek mažiau nei 6 valandas
(365 d. 5:48:45.98, nepastovu), todėl paprastas variantas, kai metai turėtų
vienodą dienų skaičių nėra įmanomas. Skirtingų kultūrų kalendoriai naudojo
įvairius metodus, kad kalendorinių metų trukmę priartinti prie tropinių metų.

Julijaus kalendoriuje keliamieji metai yra tie, kurie be liekanos dalijasi iš 4.

Grigaliaus kalendoriuje keliamieji metai skaičiuojami kaip Julijaus
kalendoriuje, tačiau paskutiniai amžiaus metai (dalijasi iš 100 be liekanos) yra
keliamieji tik tada, jei be liekanos dalijasi iš 400.



https://lt.wikipedia.org/wiki/Katalikyb%C4%97

Katalikybė (gr. καθολικός, „bendras“) – Katalikų bažnyčios mokymo turinys,
tikėjimo, moralės, religinio gyvenimo ir normų visuma, jų praktinis taikymas ir
plėtojimas, stambiausia Krikščionybės šaka. Katalikybės doktriną sudaro
svarbiausios krikščionybės tikėjimo tiesos. Katalikybę išpažįstantys asmenys
laiko, jog priklausymas Jėzaus Kristaus įsteigtai visuotinei Bažnyčiai yra
tikrasis kelias į Dievą. Katalikybę išpažįstantieji vadinami katalikais arba
Romos katalikais. 2011 m. išleistame Popiežiškajame žinyne nurodoma, kad 2009 m.
pabaigoje katalikų skaičius pasaulyje išaugo 15 milijonų ir pasiekė 1,181
milijardo. Kai kuriose šalyse – Ispanijoje, Lenkijoje, Airijoje – jie sudaro
absoliučią tikinčiųjų daugumą. Katalikybė labiausiai paplitusi religija ir
Lietuvoje.

Katalikybė skelbia, kad Dievo Apreiškimas, perteiktas žmonijai Izraelio
istorijoje ir Jėzaus Kristaus asmeniu, paskelbtas per apaštalus ir surašytas
Biblijoje, toliau perteikiamas tikintiesiems kaip Tikėjimo tradicija. Katalikybė
Bibliją ir Tradiciją laiko vieningu, Šventosios Dvasios įkvėptu Apreiškimu, kurį
išplėtojo teologijos mokslas, viso pasaulio popiežių ir vyskupų sutartinis
mokymas bei Visuotiniai Bažnyčios susirinkimai. Tikėjimo tiesos buvo surašytos
Apaštalų, Nikėjos-Konstantinopolio, Atanazo, Tridento tikėjimo išpažinimuose,
glaustai krikščionybės pagrindai yra pateikiami Katekizme. Katalikai laiko, kad
Apreiškimas yra pateiktas ne tik Biblijoje (kaip mano protestantai, kurie
laikosi Sola scriptura doktrinos), bet ir Šventojoje Tradicijoje (visų pirma,
Bažnyčios Tėvų raštuose), o teisę šį Apreiškimą autoritetingai interpretuoti
turi tik Bažnyčios Mokymas (Magisteriumas). Antrasis Vatikano susirinkimas
išryškino įsitikinimą, kad ir nekrikščionys ar netikintieji gali Jėzaus Kristaus
malone būti išganyti, jei jie gyvena pagal savo sąžinę.

Katalikų bažnyčia, jos vertinimu, yra viena, apaštalinė, šventa ir visuotinė.
Jėzus Kristus įkūrė hierarchinę bendruomenę, apaštalams suteikdamas galias
mokyti ir šiai bendruomenei vadovauti. Šias galias šventimais gauna apaštalų
įpėdiniai – vyskupai. Aukščiausias Katalikų bažnyčios vadovas – popiežius,
renkamas Kardinolų kolegijos. Popiežius, kaip ir Romos kurija, vadovaujanti
Katalikų bažnyčios religinei, politinei ir kitokiai veiklai, reziduoja Romoje.
Itin svarbiems klausimams spręsti yra šaukiami Visuotiniai Bažnyčios
susirinkimai, kurių nutarimai įsigalioja, kai juos patvirtina popiežius.
Katalikų bažnyčia turi centralizuotą hierarchinę struktūrą, doktriną, liturgiją,
teisę. Tikėjimo ir aukščiausios valdžios vienybę su Katalikų bažnyčia turi Rytų
apeigų katalikų bažnyčios, iš kurių didžiausia – Ukrainos graikų apeigų katalikų
bažnyčia. Katalikų bažnyčioje pagrindinis administracinis teritorinis vienetas –
parapija, valdoma klebono. Kelios parapijos sudaro dekanatą, tvarkomą dekano.
Keli dekanatai sudaro vyskupiją, o kelios vyskupijos – bažnytinę provinciją,
kurios centrinė vyskupija turi arkivyskupijos statusą. Bažnytinė provincija yra
didžiausias Katalikų bažnyčios administracinis teritorinis vienetas,
vadovaujamas arkivyskupo metropolito ir dažnai apimantis visą valstybės
teritoriją. Po Antrojo Vatikano susirinkimo valstybės ar didesnio regiono
vyskupai sudaro vyskupų konferenciją su periodiškai renkamu pirmininku.

Bažnyčiai susikūrus, jai vadovavo 12 apaštalų, kurių vyriausias buvo Apaštalas
Petras. Jį nukankinus, valdžią ir autoritetą perėmė Romos vyskupai, vėliau imti
vadinti šv. Petro įpėdiniais. Pirmą kartą Katalikų bažnyčios pavadinimas
paminėtas II a. Ignoto Antiochiečio Laiške smirniečiams. Bažnyčią iki III a.
persekiojo Romos imperatoriai. 313 m. imperatorius Konstantinas I suteikė teisę
visiems krikščionims laisvai išpažinti savo tikėjimą, o 391 m. krikščionybė tapo
oficialia Romos imperijos religija. Kovodama su įvairiais eretiniais judėjimais,
tokiais kaip gnosticizmas, arijonizmas, nestoriečiais, taip pat polemizuodama su
judaizmu ir siekdama išsaugoti ortodoksinį mokymą, Bažnyčia rengė visuotinius
susirinkimus. Juose buvo apibrėžtos pagrindiniai doktrinos, tikėjimo ir
bažnytinės teisės principai, tikėjimo tiesos. Romos imperijai skilus į Rytų
Romos imperiją ir Vakarų Romos imperiją, ėmė ryškėti Romos bažnyčios ir Rytų
bažnyčių skirtumai. Juos nulėmė rytinėje imperijos dalyje vyravusi graikų kalba
ir kultūra bei vakarinėje dalyje dominavusi lotynų kalba ir Romos kultūra.
Žlugus Vakarų Romos imperijai, sustiprėjo vyskupų įtaka, tuo pat metu ši Romos
įtaka ėmė silpti Bizantijai. 1054 m. Krikščionių bažnyčia skilo į Rytų ir Vakarų
bažnyčias. Vidurio Italijoje 756 m. susiformavo bažnytinė (popiežiaus) valstybė,
išlikusi iki 1870 m. XIV a. pabaigoje Katalikų bažnyčioje brendo krizė. Ji ypač
sustiprėjo dėl Prancūzijos centralizacijos. To išdavoje vyko Bažnyčios skilimas,
vienu metu veikė du popiežiai – vienas, palankus Prancūzijai, rezidavo Avinjone,
kitas – Romoje. Nesutarimus pavyko pašalinti 1418 m. popiežiumi išrinkus Martyną
V, tačiau tai nesustabdė jau besiformuojančio reformacijos sąjūdžio. Tridento
susirinkime siekta išsaugoti katalikybės tradiciją, tačiau, kartu, reformavosi
ir pati Bažnyčia – buvo suvienodinta liturgija lotynų kalba, sustiprinta
vienuolynų ir ordinų disciplina, susisteminta sielovada ir religinis mokymas
parapijų mokyklose. Nuo XVII a. antros pusės sustiprėjo absoliutinių monarchijų
veikimas Katalikų bažnyčios atžvilgiu. XIX a. Katalikų bažnyčia buvo
diskriminuojama Rusijoje ir Vokietijoje. Atsakydama į spaudimą, Katalikų
bažnyčia 1869–1870 m. sušaukė Pirmąjį Vatikano susirinkimą, kuriame priimta
popiežiaus neklystamumo dogma. XX a. prieš katalikus imtasi vykdyti represijas
daugelyje valstybių, ypač komunistinėse. Po Antrojo Vatikano susirinkimo
liturgijoje pradėtos vartoti nacionalinės kalbos, didelis dėmesys skiriamas
ekumenizmui.

Katalikybė Lietuvoje ėmė plisti XIII a. 1251 m. apsikrikštijo Mindaugas ir dalis
aukštuomenės. Lietuvos didieji kunigaikščiai Vytenis ir Gediminas statė
bažnyčias, kvietė į Lietuvą vienuolius ir kunigus. Jogailos iniciatyva, 1387 m.
buvo pakartotinai apkrikštyta etninė Lietuva, o 1413 m. ir Žemaitija. Buvo
įkurtos Vilniaus ir Žemaičių vyskupijos. Iki 1795 m. Lietuvos vyskupijos
administraciniu požiūriu buvo pavaldžios Gniezno bažnytinei provincijai. XVI a.
viduryje Lietuvoje taip pat išplito reformacija, paskatinusi švietėjišką veiklą,
paspartėjo knygų leidyba, mokyklų steigimas. Kontrreformacijos metu buvo įkurtas
Vilniaus universitetas, 1596 m. sudaryta bažnytinė Brastos unija. Po Trečiojo
Abiejų Tautų Respublikos padalijimo, Lietuvos vyskupijos buvo įtrauktos į
Mogiliavo bažnytinės provincijos sudėtį, taip Rusijos valdžiai bandant
kontroliuoti Lietuvos vyskupijas ir silpninti Lietuvos santykius su Šventuoju
Sostu. Po 1831 m. ir 1863 m. sukilimų sustiprėjo caro valdžios represijos prieš
Katalikų bažnyčią Lietuvoje. Tik atkūrus Lietuvos valstybingumą, 1926 m. buvo
įkurta savarankiška Lietuvos bažnytinė provincija. 1991 m. panaikinta Lietuvos
bažnytinė provincija ir įkurtos savarankiškos Vilniaus ir Kauno bažnytinės
provincijos. Lietuvoje apie 79 % tikinčiųjų yra katalikai.

Katalikybėje yra daug švenčių. Katalikų Bažnyčios nuostatos įpareigoja
tikinčiuosius minėti svarbiausias šventes. Kiekvienas sekmadienis taip pat
laikomas švente, poilsio diena, kai reikia aplankyti maldos namus ir dalyvauti
mišiose. Šventės skirstomos į nekilnojamas (vykstančias tą pačią dieną
kiekvienais metais, pavyzdžiui, Kalėdos, Žolinė) ir kilnojamas (nebūtinai
vykstančias tą pačią dieną kiekvienais metais, pavyzdžiui, Velykos, Sekminės).
Šv. Kalėdos, Šv. Velykos ir Sekminės yra svarbiausi įvykiai katalikų
liturginiuose metuose.

Katalikų bažnyčios vadovas – popiežius. Nuo 2005 m. balandžio 19 d. popiežiumi
išrinktas Benediktas XVI.



https://lt.wikipedia.org/wiki/Kasa

Kasa (lot. pancreas) – yra pagrindinė virškinimo sistemos liauka, gaminanti
įvairius fermentus, skaidančius visas maisto medžiagas – baltymus, riebalus,
angliavandenius. Tai mišrios sekrecijos liauka: kaip išorės sekrecijos liauka,
gamina kasos sultis, succus pancreaticus(su fermentais), kurios kasos latakais
patenka į dvylikapirštę žarną. Kasa esti pilkai rausvos spalvos, skiltelinės
sandaros, minkštos konsistencijos. Ji yra pailgos formos, apie 16 – 22 cm ilgio,
3 – 9 cm pločio, 2 – 3 cm storio, sveria apie 75 g. Skiriamos trys kasos dalys:
galva, caput pancreatis, kūnas, corpus pancreatis. Tarp galvos ir kūno yra
nedidelis susiaurėjimas, vadinamas kasos kaklu, collum pancreatis. Nuo galvos
žemyn ir į kairę yra atsikišusi kablinės atauga, procesus uncinatus. Kasos kūnas
paprastai esti tribriaunis, jame matyti priekinis, užpakalinis ir apatinis
paviršiai. Priekiniame paviršiuje yra taukinės gumburas, tuber omentale,
išsikišantis į taukinės maišo ertmę užpakalinėje sienoje. Galva yra storesnė ir
plokštesnė, joje aiškūs tik priekinis ir užpakalinis paviršiai.

Kasa taip pat yra vidaus sekrecijos liauka, gaminanti hormonus insuliną ir
gliukagoną, kurie reguliuoja gliukozės kiekį kraujyje.

Jis taip pat verčia kūno ląsteles įsavinti gliukozę. Todėl insulinas yra
hormonas, mažinantis gliukozės koncentraciją kraujyje. Gliukagoną kasa išskiria
tarp valgymų kraujyje. Jis skatina kepenis skaidyti glikogeną, riebalinį audinį
– skaidyti riebalus į glicerolį ir riebalų rūgštis. Tada kepenys glicerolį
paverčia gliukoze. Gliukagono veikimas didina gliukozės koncentraciją kraujyje.



https://lt.wikipedia.org/wiki/Inkstas

Inkstas (lot. ren, gr. nephros) – porinis šlapimo gaminimo ir šalinimo sistemos
organas, atliekantis ir kitas svarbias funkcijas.

Žmogaus inkstai yra raudonai rudi, pupelės formos, išsidėstę pilvo ertmėje,
abipus stuburo, tuoj po diafragma (lot. musculus phrenicus). Dešinysis yra
truputį žemiau dėl kepenų padėties. Inksto ilgis 10-12 cm, plotis 5-6 cm, storis
3-4 cm. Masė – nuo 120 iki 200 g. Inkstas yra suplokštėjęs strėline kryptimi. Jo
spalvą lemia žievė, kuri matoma per ploną inksto kapsulę. Organo spalva kinta
pagal žievės kraujagyslių prisipildymą krauju.

Inkstus nuo sutrenkimo saugo iš visų pusių gaubiantis riebalinis audinys –
inksto kapsulė (lot. capsula adiposa). Jie yra pagrindiniai organai, atliekantys
ekskreciją – iš kraujo pašalina medžiagų apykaitos produktus, reguliuoja
organizmo skysčių sudėtį bei kiekį, šarmų bei rūgščių pusiausvyrą. Atlieka
eksekrecinė, endokrininę ir reguliacinę funkcijas. Susidaręs šlapimas teka į
taureles, geldeles, šlapimtakiu į šlapimo pūslę, o iš jos pro šlaplę pasišalina
lauk.

Inkstai pradeda vystytis maždaug trečią embriono vystymosi savaitę iš tarpinės
mezodermos. Susiformavus mezodermai ( ašinei, paašinei, tarpinei ir šoninei) jos
ląstelės yra greta stuburo stygos ir nervinio vamzdžio. Arčiau stuburo stygos
bei nervinio vamzdžio yra paašinė mezoderma, kuri trečią savaitę segmentuojasi
ir sudaro somitus. Somitai per tarpinę mezodermą jungiasi su šonine mezoderma.
Diferencijuojantis tarpinei mezodermai, ji netenka ryšio tiek su šonine
mezoderma tiek su somitais ir formuoja išilgines mezodermos juostas
(nefrotomus).

Iš kiekvieno nefrotomo pradeda vystytis kanaliukas, kurio vienas galas atsiveria
į kūno vidų, o kitas susiaurėja kaip piltuvėlis ir nutysta į kaudalinę (uodegos)
pusę. Kiekvienas uodeginis piltuvėlio galas suauga su žemiau esančio nefrotomo
analogišku galu ir sudaro per visą embrioną einantį vamzdelį, kuris atsiveria į
kloaką. Taip susiformuoja pradinė šlapimo ir lytinių organų stadija – proinkstis
(priešinkstis; gr. pronephros). Jis atsiranda trečią savaitę kaklo mezodermos
srityje ir egzistuoja tik apie 40 valandų. Po to jo ląstelės, sudarančios
nefrotomų kanaliukus, atrofuojasi ir išnyksta. Lieka tik pagrindinis kanalas.
Proinkstis yra rudimentinis ir nefunkcionuoja.

Apie 15-tą embriono vystymosi parą pradeda formuotis tarpinis inkstas (gr.
mesonephros). Jis vystosi liemens srityje, kaudaliau nuo proinksčio iš ten
atsirandančių nefrotomų. Tarpiniai inkstai yra dideli, gerai išsivystę, 4-tą
savaitę jau funkcionuoja. Tarpinį inkstą sudaro nefrotomų išsivystę skersiniai
vamzdeliai, kurie vienu galu atsiveria į embriono pirminę ertmę, o kitu – į
užpakalyje jų susiformavusį Volfo lataką (lot. ductus mesonephricus). Pastarasis
uodeginiame gale atsiveria į kloaką. Skirtingai nuo proinksčio, iš priekinių
pirminio inksto vamzdelių galų išauga išgauba, kuri sudaro kapsulę kraujagyslių
kamuolėliui. Kaip vamzdeliai, taip ir aortos šakos, ateinančios į juos, yra
segmentuotos.

Pirmojo gemalinio mėnesio pabaigoje už Volfo latako atsiranda išilginis
pilvaplėvės sustorėjimas, iš kurio išsivysto Miulerio latakas (lot. ductus
paramesonephricus). Jis kranialiniu galu atsiveria į pirminę embriono ertmę, o
uodeginiu galu – susijungia su priešingos pusės tokiu pačiu lataku ir atsiveria
kartu į kloaką.

Dalis tarpinio inksto vamzdelių ir latakas vyro organizme išlieka, o moters
organizme išnyksta.

Galutinis inkstas (gr. metanephros) formuojasi iš uodeginės tarpinės mezodermos
dalies, tarpinio inksto latako išaugos (šlapimtakio pumpuras) bei nefrogeninio
epitelio. Iš pradžių iš tarpinės mezodermos susidaro metanefrogeninė užuomazga,
prie kurios iš tarpinio inksto latako apatinės dalies priartėja Volfo latako
(lot. ductus mesonephricus) atauga, sudaranti ne tik šlapimtakį, bet ir inksto
geldeles, taureles ir surenkamuosius kanalėlius. Inksto žievė ir joje esantys
nefronai formuojasi iš metanefrogeninės užuomazgos (lot. cappa nephrogenica).
Vėliau nefronai susijungia su surenkamaisiais inksto kanalėliais.

Inkstai, gaubiami riebalinio ir jungiamojo audinio, guli už pasieninės
pilvaplėvės (lot. Peritoneum) , t. y. ekstraperitoniškai. Užpakalinės pilvo
sienos viduryje iškilę stuburo slankstelių kūnai ir prie jų prigludę didysis ir
mažasis juosmens raumenys (lot. m. psoas major et minor) sudaro dvi įdubas,
kuriose telpa inkstai ir jų dangalai. Viršuje įdubos yra erdvesnės, guli arčiau
viena kitos. Pamažu siaurėdamos jos leidžiasi, šiek tiek pavirdamos į priekį ir
į šoną. Šių įdubų viršutinėje dalyje ir guli abu inkstai. Įdubų išilginės ašys
sutampa su inkstų išilginėmis ašimis. Be to, vertikalinėje ašyje abu inkstai yra
šiek tiek pasisukę taip, kad jų priekinis paviršius tampa priekiniu šoniniu, o
užpakalinis yra pasisukęs į vidų ir kiek atgal. Tada ir vidinis kraštas bei
inkstų vartai pasisuka į priekį ir vidinę pusę, o šoninis kraštas – į šoną ir
atgal. Tai lemia ir inksto skersinės ašies kryptį, einančią iš priekio atgal ir
į šoną.

Abiejų inkstų padėtis nėra visiškai simetriška. Kairysis inkstas, būdamas šiek
tiek ilgesnis ir siauresnis, guli arčiau kūno vidurio linijos nei dešinysis.

Žmogaus inkstų padėtis kinta 2-3 cm, vykstant kvėpuojamiesiems judesiams ar
keičiantis kūno padėčiai. Moters inkstai esti šiek tiek žemiau, o naujagimio –
gerokai žemiau negu suaugusiojo, o jų apatiniai galai beveik siekia klubakaulių
skiauteres. Atliekant ligonio klinikinį tyrimą, inkstai paprastai yra sunkiai
apčiuopiami, nors patyrusiam tyrėjui pavyksta apčiuopti apatinius inkstų, ypač
dešiniojo, galus, kai viena ranka gilyn spaudžia gulinčių liesų žmonių priekinę
pilvo sieną, šiems įkvėpus ir sulaikius kvėpavimą, o kita ranka priešinga
kryptimi giliai spaudžia užpakalinę pilvo sieną, žemiau šonkaulių. Dešiniojo
inksto viršutinis galas siekia XII šonkaulį, o kairiojo XI ar XII šonkaulius.

Inkstus nuo krūtinplėvės skiria diafragma. Diafragmos pakraščiuose susidariusios
krūtinplėvės ertmės šonkaulinės diafragmos kišenės (gr. recessus
costodiaphragmatici), nepakankamai susiformavus raumeniniam diafragmos
sluoksniui, gali būti prie pat viršutinių inkstų galų.

Ramiai kvėpuojant ir gulint ant nugaros inkstų vartai yra ties L1 slaksteliu.
Kairiojo inksto vartų vidurys prievarčio plokštumoje yra ties L1 slankstelio
kūno viršutiniu kraštu arba per vieno piršto plotį nuo IX kairiojo šonkaulio
kremzlės priekinio galo. Dešiniojo inksto vartai prievarčio plokštumoje yra
1-2 cm žemiau, arba ties L1 slankstelio kūno apatiniu kraštu. Apatiniai inkstų
galai 5-8 cm nutolsta nuo kūno vidurio plokštumos. Kairiojo inksto galas esti
ties pošonkauline plokštuma (lot. planum subcostale), o dešiniojo – maždaug
1,5 cm žemiau šios plokštumos.

Iš nugaros tiriamo kairiojo inksto vartų centras yra ties L1 slankstelio
keterine atauga, apie 5 cm nuo kūno vidurio plokštumos, o jo apatinis galas
aptinkamas 5 cm virš kairiosios klubakaulio skiauterės.

Dešiniojo inksto priekinio paviršiaus viršų dengia dešinysis antinkstis. Kiek
žemiau šį paviršių liečia kepenų dešiniosios skilties apatinis paviršius, čia
inkstą nuo kepenų skiria pilvaplėvės ertmės kepeninė inkstų kišenė (lot.
recessus hepatorenalis). Vidinis inksto kraštas priglunda prie dvylikapirštės
žarnos nusileidžiančiosios dalies ir gaubtinės žarnos dešiniojo linkio, o prie
jo apatinio galo priartėja plonosios žarnos kilpos. Tą dešiniojo inksto
priekinio paviršiaus plotą, kuris susiliečia su kepenimis ir plonąja žarna,
apgaubia inksto fascija, į priekį nuo jos yra pasieninė pilvaplėvė.

Kairiojo inksto priekinio paviršiaus viršutinį galą dengia kairysis antinkstis,
žemiau jo inkstas liečiasi su blužnimi, o ties viduriu – su kasa. Tarp blužnies
ir kasos sąlyčio su inkstų plotu likusį tarpelį liečia taukinės maišo (lot.
bursa omentalis) pilvaplėvė ir prie šio maišo esanti užpakalinė skrandžio siena.
Žemiau kasos plotelio prie kairiojo inksto priekio priglunda gaubtinės žarnos
viršutinė dalis ir tuščiosios plonosios žarnos kilpos.

Abiejų inkstų užpakaliniai paviršiai, dengiami riebalinio audinio, bet
nedengiami pilvaplėvės, guli ant didžiųjų juosmeninių raumenų (lot. mm. psoates
majores), kvadratinių juosmens raumenų (lot. mm. quadrati lumborum), skersinių
pilvo raumenų (lot. mm. transversi abdominis) ar jų sausplėvių. Čia už inkstų
tęsiasi pošonkaulinės kraujagyslės (lot. aa. et vv. subcostales) ir nervai (lot.
nn. subcostales, nn. iliohypogastrici ir lot. nn. ilioinguinales).

Inksto išorę gaubia stipri, plona, blizganti, galinti nedaug išsitempti,
persišviečianti skaidulinė kapsulė (lot. capsula fibrosa). Tai plona skaidulinio
audinio plėvelė su kolageninių ir lygiųjų raumenų skaidulų priemaiša.
Įprastinėmis sąlygomis įpjauta ši kapsulė nesunkiai atsiskiria nuo patologinių
procesų nepažeisto išorinio inksto paviršiaus, nes su juo suaugusi tik
netvirtais jungiamojo audinio pluošteliais. Vidiniame inksto krašte pro vartų
plyšį skaidulinė kapsulė įlinksta į inksto antį ir iškloja jo vidinį paviršių.

Būdamas už pilvaplėvės, kiekvienas inkstas yra apsuptas riebalinio audinio,
kuris tiesiogiai priglunda prie inksto skaidulinės kapsulės išorės, o iš išorės,
dengiamas inksto fascijos (lot. fascia renalis) sudaro uždarą riebalinio audinio
kapsulę (lot. capsula adiposa) arba riebalinį kūną (gr. paranephron). Riebalinė
kapsulė įvairios kūno sąrangos žmonių esti įvairaus dydžio. Ji ryškesnė palei
abu inksto kraštus ir jo užpakaliniame paviršiuje. Dalis kapsulės riebalinio
audinio įlinksta į inksto antį, apsupa geldelę, taurelę ir kraujagysles.

Riebalinė kapsulė, gulinti prie pilvo ertmės užpakalinės sienos, padeda sudaryti
inksto guolį, suvienodina inksto aplinkos temperatūrą, amortizuoja smūgius,
padeda išlaikyti inkstą įprastinėje padėtyje. Žmogui sublogus, riebalinio
audinio kiekis apie inkstus sumažėja, jie gali pasidaryti paslankesni (lot. ren
mobile) negu įprastai. Riebalinės kapsulės uždegimas – paranefritas.

Inksto struktūrinis ir funkcinis vienetas yra inksto kūnelio ir kanaliukų
sistema, vadinama nefronu.

Inkstuose yra apie 2 mln. nefronų. Vieno nefrono ilgis – 22 mm. Pagrindinė jo
funkcija – išskirti iš kraujo organizmui nereikalingas ar net žalingas
medžiagas.

Nefronas – inksto struktūrinis bei funkcinis vienetas, sudarytas iš pradinės
dalies – inksto kūnelio (corpusculum renis) ir inksto kanaliukų.

Inksto kūnelį sudaro taurelės formos kapsulė (dar vadinama Baumano kapsule),
mezanginės ląstelės ir kapiliarų kamuolėlis (lot. glomerulus). Kapsulę sudaro
visceralinis (vidinis) bei parietalinis (pasieninis) lapeliai. Tarp šių lapelių
yra kapsulės ertmė. Skiriami du inkstų kamuolėlio poliai:

Inkstų kūnelio kapiliarų kamuolėlis (glomerulus) susidaro iš aferentinės
arteriolės (vas afferens) šakų. Iš pradžių aferentinų arteriolė dalijasi į 4 ar
daugiau šakų, iš kurių kiekviena, suskilusi, sudaro kamuolėlio skiltelę.
Skiltelės kapiliarai jungiasi tarpusavyje ir su gretimų skiltelių kapiliarais.
Taip susidaro bendra kapiliarų kamuolėlio struktūra ir kraujotaka. Iš kamuolėlio
kapiliarai renkasi į eferentinę arteriolę (vas efferens) pro kurią kraujas
išteka iš inksto kūnelio.

Kamuolėlio kapiliarų kilpos glaudžiai susijusios su vidiniu Baumano kapsulės
lapeliu, kurio pamatinė epitelio membrana guli ant plonos pamatinės kapiliarų
membranos. Taip susiformuoja viena pamatinė membrana. Kapsulės vidinio lapelio
epitelinės ląstelės turi kojytes (citopodijas) ir vadinamos podocitais.
Podocitai remiasi į pamatinę membraną savo citopodijomis ir su kapiliarų
endoteliu, pamatine membrana sudaro filtracinį barjerą, per kurį negali praeiti
dideli kraujo baltymai.

Ten, kur kamuolėlių kapiliarų kilpą ne visiškai gaubia kapsulės vidinio lapelio
pamatinė membrana, yra šakotų kamuolėlio vidaus mezanginių ląstelių. Jos gali
fagocituoti, kartais mitoziškai daugintis. Kamuolėlio vidaus mezanginės ląstelės
nutysta iki užkamuolinių mezanginių ląstelių, įeinančių į pakamuolinio komplekso
(lot. complexus juxtaglumuralis) sudėtį.

Surenkamieji vamzdeliai (20-22 mm ilgio) nėra nefrono dalys. Kiekvienas nefrono
tolimasis vingiuotasis kanalėlis (2 eilės vingiuotasis kanalėlis) trumpomis
ataugomis jungiasi su surenkamaisiais kanalėliais. Prasidėję spindulinėje (pars
radiata) srityje, surenkamieji kanaliukai inksto šerdies viduje susijungia į
stambius (200–300 μm skersmens) Belinio latakus ir atsiveria į piramidžių
spenelius. Surenkamojo kanalėlio epitelis kubinis (artimosiose dalyse) ir
stulpinis (tolimosiose dalyse). Mikroskopiškai matomos dviejų rūšių epitelinės
ląstelės: šviesios, turinčios mažai organelių, (manoma, svarbios vandens
reabsorbcijai) ir tamsios – panašios į skrandžio dugno liaukų dengiamąsias
ląsteles. Pastarųjų ląstelių kiekis priklauso nuo rūgščių ir šarmų pusiausvyros,
todėl manoma, kad jos susiję su šlapimo rūgštinimu.

Pakamuolinis komleksas (comlexus juxtaglomerularis) yra prie inksto kūnelio ir
sudarytas iš aferentinės arteriolės vidurinio slauksnio pakitusių raumeninių
ląstelių (jukstaglomerulinės ląstelės) ir tankiosios dėmės(lot. macula densa),
ląstelių. Šiam aparatui taip pat priklauso šviesios užglomerulionio mezangijaus
ląstelės.

Pakamuolinės ląstelės savo citoplazmoje turi 10-14 nm dydžio granulių ir gamina
reniną. Reninas atskiria nuo kraujo plazmos α2 globulino angiotenzinogeno
dekapeptidą angiotenziną I. Šį iš karto veikia angiotenziną konvertuojantis
fermentas (AKF), kuris paverčia jį oktapeptidu angiotenzinu II. Angiotenzinas II
sukelia ryškią aferentinių ir eferentinių arteriolių vazokonstrikciją
(susitraukimą), todėl mažiną inkstų kraujotaką, didina antidiurezinio hormono
(ADH) išskyrimą ir troškulio pojūtį, antinksčiuose daugiau išsiskiria
aldosterono ir katecholaminų.

Šlapimas išteka pro spenines angutes į mažąsias inkstų taureles (lot. calyces
renales minores). Kiekvienas spenelis arba kartais net ir keli speneliai yra
apsupti trumpų vamzdelių, vadinamų mažosiomis taurelėmis. Mažąja taurele
prasideda šlapimo takai, esantys ne inkste (jie yra inksto antyje, sinus
renalis). Jų siena sudaryta iš gleivinės ir jungiamojo audinio bei lygiųjų
raumenų skaidulų. Raumeninės skaidulos apie inksto spenelį (papilla renalis)
sudaro sustorėjimą – žiedą, kuris svarbus šlapimo tėkmei reguliuoti.

Mažosios taurelės jungiasi po 3-4 į didesnio skersmens vamzdelius, vadinamus
didžiosiomis inkstų taurelėmis (lot. calyces renales majores). Didžiųjų inksto
taurelių sienos sandara tokia pati kaip ir mažųjų taurelių. Jų gleivinę sudaro
mažųjų inksto taurelių gleivinės tęsinys.

Didžiosios taurelės susijungia į inksto geldelę (lot. pelvis renalis). Inksto
geldelė – tai piltuvelio formos latakas, kurio siaurėjanti dalis betarpiškai
pereina į šlapimtakį (ureter). Geldelių siena panašios struktūros kaip taurelių
ir sudaryta iš gleivinės, raumeninio bei išorinio dangalo (adventicijos).
Gleivinę dengia pereinamasis epitelis, kurį sudaro 2-3 ląstelių sluoksniai.
Plona pamatinė epitelio membrana remiasi į savitąjį gleivinės dangalą, kuriame
daug elastinių skaidulų, limfocitų, veninių tinklų. Raumeninį dangalą sudaro
vidinis išilginis ir išorinis žiedinis sluoksniai.

Inkstus maitina tiesiai nuo pilvinės aortos ateinanti inkstų arterija (arteria
renalis), skylanti į polines (zonines) arterijas, o jos skyla dar į segmentines
arterijas, iš jų išeina tarpskiltinės arterijos (arteriae interlobares), kurios
eina inksto paviršiumi, inkstų šulais, ir pasiekusios piramidžių pamatą, skyla į
lankines arterijas (arteriae arcuaetae). Pastarosios teka tarp inksto pirmadžių
pamato ir žievinės medžiagos. Nuo lankinių arterijų atsišakoja ir inksto
paviršiaus link eina tarpskiltelinės arterijos (arteriae interlobulares), nuo
kurių atskyla įtekamosios arterijos (vasa afferentia). Įtekamoji arterija (vas
afferens) įteka į inksto kūnelio kapsulę ir suskyla į kapiliarus, sudarančius
kamuolėlį, paskui vėl susirenka į ištekamąją arteriją (vas efferens), kuri
išteka iš inksto kūnelio. Įtekamosios arterijos spindis daug didesnis už
ištekamosios, todėl skiriasi kraujo spaudimas. Ištekamoji arterija vėl suskyla į
kapiliarus, kurie apraizgo nefroną. Tada kraujas pereina į veninius kapiliarus,
iš kurių susidaro venulės. Venulės pereina į tarpskiltines venas (venae
interlobulares), kurios savo ruoštu į lankines venas (venae arcuaetae), o šios į
tarpskiltines venas, venae interlobares. Tarpskiltinės venos suteka į
segmentines (skiltelines) venas, o šios į inkstų veną (vena renalis). Pastaroji
įteka į apatinę tuščiąją veną (vena cava inferior).

Apie 30 % atvejų inkstuose yra papildoma arterija vadinama priedine arterija
(arteria accesoria), kuri dažniausiai atsišakoja nuo apatinės arba viršutinės
pasaito arterijos.

Į inkstą palei bendravardes kraujagysles ateina pilvinės aortos nervinio
rezginio (plexus aortae abdominalis) skaidulos. Be simpatinių nervinių skaidulų,
čia yra ir klajoklio nervo (n. vagus), juntamųjų ir parasimpatinių skaidulų bei
juntamųjų skaidulų iš somatinių – apatinių krūtininių ir juosmeninių – nugarinių
nervų. Visos jos sudaro inkstų nervinį rezginį (plexus renalis). Inkstų rezginio
nervinės skaidulos išplinta organo žievinėje ir šerdinėje medžiagoje, inervuoja
kūnelių vas afferens (vas efferens) bei kitas inksto arterijos šakas
(vazomotorinė inervacija), inksto taurelių ir lygiuosius raumenis.

Inkstų veikla yra labai įvairi. Svarbiausios jų funkcijos yra šios: 1)
reguliacinė, 2) išskiriamoji (ekskrecinė), 3) endokrininė ir 4) metabolinė .

Reguliacinė inkstų funkcija yra susijusiu su pastovios vidinės organizmo terpės
palaikymu (homeostaze). Homeostazę apibūdina šie labai nedidelėse ribose
svyruojantys dydžiai: izovolemija (pastovus organizmo skysčių tūris); izoosmija
(pastovus osmosinis organizmo skysčių slėgis); izojonija (pastovi joninė skysčių
sudėtis); izohidrija (pastovi vandenilio jonų koncentracija skysčiuose).
Paprasčiau tariant, inkstai reguliuoja vandens ir druskų kiekį organizme, o dėl
vandens ir druskų pertekliaus pašalinimo, organizme yra palaikomas pastovus pH.
Per parą išskiriama apie 1,5 l šlapimo. Sutrikus šiai inkstų funkcijai,
organizme kaupiasi nereikalingos medžiagos, didėja kraujospūdis, organizmas
nuodijamas.

Inkstų ekskrecinė funkcija – pašalinti galutinius, organizmui kenksmingus
medžiagų apykaitos produktus (pvz., šlapalą, šlapimo rūgštį, sulfatą, fosfatą ir
kt.).

Endokrininė inkstų funkcija susijusi su hormonų (eritropoetino, skatinančio
eritrocitų gamybą; angiotenzino II, reguliuojančio kraujo spaudimą; kalcitrolio,
dar vadinamo aktyviuoju vitaminu D, reguliuojančio kalcio apykaitą ir padedančio
išlaikyti stiprius ir sveikus kaulus ir kt.) išskyrimu.

Be to, inkstai aktyviai dalyvauja baltymų, angliavandenių, riebalų apykaitoje –
tai jų metabolinė funkcija.

Filtracija vyksta, nes ištekančioji arteriolė, arteriola efferens,  siauresnė
negu įtekančioji, arteriola afferens. Todėl susidaro didelis hidrostatinis
slėgis ir kraujospūdis išstumia mažas molekules iš inkstų kapiliarų kamuolėlio
pro kapsulės sienelės angeles į kapsulės ertmę.Ten susidaro pirminis šlapimas,
kurio sudėtis artima kraujo plazmos sudėčiai (yra H2O, gliukozės, aminorūgščių,
druskų), bet skirtingai nuo kraujo plazmos, sveiko organizmo pirminiame šlapime
neturėtų būti baltymų ir kraujo kūnelių (eritrocitų, leukocitų).

Proksimalinio vingiuotojo kanalėlio, tubulus contortus proximalis, epitelio
ląstelės vykdo aktyviąją pernašą ir iš susidariusio pirminio šlapimo (filtrato),
esančio kanalėlyje, atgal į kraują perneša:

Šalintinos medžiagos, kurios dar nebuvo įsiurbtos į nefroną pirmojo etapo metu
aktyviosios pernašos būdu pernešamos iš kraujo į distalinį vingiuotajį kanalėlį,
tubulus contortus distalis. 

Susidaręs galutinis šlapimas suteka iš distalinio kanalėlio į surenkamąjį,
tubulus renalis colligens, ir juda toliau į inkstų geldeles, pelvis renalis,
pradinę šlapimtakio dalį. Siaurėdama žemyn geldelė krypsta į vidinę pusę, išeina
pro inksto vartus, likdama už inksto kraujagyslių nutįsta žemyn kaip
šlapimtakis, ureter.  



https://lt.wikipedia.org/wiki/Helsinkis

Helsinkis – Suomijos sostinė ir didžiausias miestas, Ūsimos regiono
administracinis centras. Helsinkyje yra didelis jūrų uostas, tarptautinis oro
uostas. Tai pagrindinis Suomijos pramonės ir kultūros centras. Išvystyta mašinų,
laivų, elektrotechnikos, tekstilės, chemijos, maisto pramonė. Yra
metropolitenas. Helsinkyje yra universitetas, J. Sibelijaus muzikos akademija,
dailės menų akademija. Daug muziejų – Suomenlina, Atensum, architektūros,
nacionalinis, muitinės ir kt.

Išlikę buvę senato rūmai (klasicizmo stiliaus, XIX a.), Šv. Mykolo katedra (XIX
a.), miesto geležinkelio stotis („tautinio romantizmo“ stiliaus, XX a. pradžia,
architektas E. Sarinenas), Finlandia rūmai (1967–1971 m., architektas Alvaras
Altas).

Miestas įkurtas 1550 m. šalia Vantos (Vantaa) upės Švedijos karaliaus Gustavo I,
kaip konkurentas Hanzos sąjungos miestui Reveliui. Tačiau Helsinkis ilgą laiką
tebuvo mažas pakrantės miestelis. 1710 m. dauguma jo gyventojų žuvo dėl maro.
Miestas pradėjo kiek labiau augti XVIII a. greta įkūrus Sveaborgo fortą. Tačiau
Helsinkis tapo svarbiu miestu tik 1812 m. Rusijai okupavus Suomiją: jis tapo
Didžiosios Suomijos kunigaikštystės sostine, nusprendus perkelti sostinę iš
Turku į arčiau Rusijos esantį miestą, ne taip paveiktą švedų. Miestas įgavo daug
neoklasikinių, Sankt Peterburgui būdingų architektūros bruožų. 1917 m. Helsinkis
tapo nepriklausomos Suomijos sostine. Antrojo pasaulinio karo metais miestas
smarkiai nukentėjo nuo tarybinės aviacijos antpuolių.

1952 m. Helsinkyje vyko XV vasaros olimpinės žaidynės, 2007 m. įvyko Eurovizijos
dainų konkursas.

Helsinkis yra šalies pietuose, Uusimaa regione, Suomijos įlankos pakrantėje. Su
šalimais esančiais Espoo, Vantaa ir Kauniainen miestais sudaro aglomeraciją.
Keturi politiškai savarankiški miestai sudaro vadinamąjį "Sostinės regioną"
(suom. pääkaupunkiseutu, šved. huvudstadsregionen), faktiškai vientisą didmiestį
su milijonu gyventojų. Platesniame Helsinkio traukos lauke yra Helsinkio
regionas (suom. Helsingin seutu), kuriam priklauso Kirkkonummi, Vihti,
Nurmijärvi, Tuusula, Kerava, Sipoo, Järvenpää ir Hyvinkää savivaldybės. Šiame
regione iš viso gyvena 1,233 mln. gyventojų, o tai sudaro apie ketvirtį visų
šalies gyventojų.

Helsinkio ir apylinkių kraštovaizdį, kaip ir visos Pietų Suomijos, formuoja
plokščios granito uolų kalvos. Aukščiausia miesto vieta yra Kivikko rajone ir
siekia 62 m virš jūros lygio. Išsidėstęs šalia daugybės įlankų ir salų.
Žymiausios salos: Seurasaari, Lauttasaari ir Korkeasaari, kurioje yra
didžiausias šalies zoologijos sodas, taip pat sala-tvirtovė Suomenlina (suom.
Suomenlinna, šved.Sveaborg).

Helsinkis išsidėstęs 715 km² plote, iš kurio 212 km² užima sausuma, sudaryta iš
žemyninės dalies ir daugiau nei 300 šcherų. Svarbiausios salos yra Lauttasaari
sala su gyvenamuoju rajonu, Seurasaari su muziejumi ir Korkeasaari su zoologijos
sodu, bei sala tvirtovė Suomenlinna.

Daugiau nei 100 km pakrantė yra išraižyta gausių įlankų ir pusiasalių. Apie 20
proc. miesto ploto užima miškai, beveik 10 proc. parkai. Per paskutinius kelis
šimtus metų pakrantės linija smarkiai keitėsi dėl daugelio žmonių vykdytų
projektų. Pvz., XIX a. pradžioje centrinė miesto dalis Kluuvi tebebuvo po
vandeniu.

Helsinkio klimatas turi tiek žemyninio, tiek jūrinio klimato bruožų. Vidutinė
metinė temperatūra yra 4,8 °C, vidutinis metinis kritulių kiekis – 689 mm.
Daugiausia kritulių iškrinta spalio mėnesį.

Helsinkio mieste gyvena 584 tūkst. gyventojų, o jo metropolinėje srityje – 1,31
mln. gyventojų (tai sudaro apie penktadalį Suomijos gyventojų). Helsinkyje
gyvena 6,2 proc. švedų kalba kalbančiųjų gyventojų ir miestas oficialiai yra
dvikalbis. Mieste gyvena nemažai imigrantų, 5,2 % miesto gyventojų neturi
Suomijos pilietybės. Dauguma emigrantų yra iš Estijos, Rusijos, Somalio,
Kinijos, Tailando. Helsinkyje išviso gyvena apie trečdalis Suomijos imigrantų.
Helsinkyje yra didesnis moterų procentas (53,4 %) palyginus su šalies vidurkiu
(51,1 %).

Helsinkis smarkiai pradėjo augti po II pasaulinio karo (per dvidešimt metų – nuo
275 iki 526 tūkst. žmonių). Po 1970 m. miesto gyventojų skaičius auga negreitai,
nes dėl mažos gyvenamosios erdvės daug gyventojų apsigyvena erdvesniuose
Helsinkio priemiesčiuose (Vantoje, Espe ir kt.).

Miestas suplanuotas vokiečių architekto Carl Ludvig Engel. Jo plano centru tapo
Senato aikštė, apsupta Vyriausybės rūmų, Helinkio universiteto rūmų ir Helsinkio
katedros, baigtos statyti 1852 m. Neoklasikinė Helsinkio architektūra jam
suteikė „Baltojo šiaurės miesto pravardę“.

XX a. pr. miesto architektūra smarkiai paveikta Art Nouveau stiliaus. Daug
pastatų suprojektavo šio stiliaus suomių architektas Eliel Saarinen. Art Nouveau
stiliumi statyti gyvenamieji namai, centrinė geležinkelio stotis ir kt. Prie
miesto veido daug prisidėjo kitas žymus šalies architektas Alvar Aalto (vienas
funkcionalizmo pradininkų). Jis suprojektavo Finlandijos rūmus, popieriaus
fabriko centrinį pastatą, kultūros namus ir kt.

Šaltojo karo metais Helsinkyje neretai filmuoti vakarietiški filmai apie Tarybų
Sąjungą, kadangi miesto neorenesansinė architektūra primena Sankt Peterburgo ir
Maskvos miestovaizdžius.

Be katedros, iš kitų svarbesnių miesto maldos namų paminėtina XIX a. vid.
Suomenlinos bažnyčia (pradžioje ortodoksų, dabar liuteronų), dirbanti ir kaip
švyturys, 1868 m. baigta statyti Uspenskio katedra, XIX a. pab. plytų gotikos
Šv. Jono liuteronų bažnyčia bei 1969 m. pastatyta modernistinė Temppeliaukio
liuteronų bažnyčia (įrengta uoloje, uždengtoje plačiu kupolu).

Helsinkyje yra didžiausias ir svarbiausias šalies muziejus – Suomijos
nacionalinis muziejus. Jame saugomi eksponatai nuo priešistorinių laikų ir
šiuolaikinių. Pats muziejus įsikūręs vaizdingoje neo-viduramžių pilyje. Kitas
svarbus muziejus yra Helsinkio miesto muziejus, kuriame saugomi 500 metų miesto
istorijos paminklai. Helsinkio universitetas taip pat turi keletą muziejų
(universiteto, gamtos istorijos).

Suomijos nacionalinę galeriją sudaro 3 muziejai: Atenėjumas (klasikinio suomių
meno), Sinebrichovo meno muziejus (klasikinio Europos meno) ir Kiasma (modernaus
meno). Anetėjumas įsikūręs architektūros paminkle – XIX a. neorenesansiniuose
rūmuose, o Kiasma yra vienas naujausių miesto pastatų.

Mieste yra 3 dideli teatrai: Suomijos nacionalinis teatras, Helsinkio miesto
teatras ir Švedų teatras. Muzikos renginiai vyksta Suomijos nacionalinėje
operoje ir Finlandijos rūmuose. Populiariosios muzikos koncertai vyksta miesto
ledo arenose – Hartwall Areena ir Helsinki Ice Hall. Helsinkyje yra svarbiausi
šalyje parodų rūmai.

Miesto viešasis transportas įvairiapusiškas – veikia Helsinkio metropolitenas
(nuo 1982 m.), autobusų, priemiestinių traukinių, tramvajų tinklai, dvi keltų
linijos. 19 km nuo Helsinkio centro, Vantoje veikia pagrindinis šalyje
Helsinkio-Vantos oro uostas. Kitas, Helsinkio-Malmio oro uostas naudojamas
privatiems ir bendrosios aviacijos skrydžiams. Seniau veikė Copterline
sraigtasparnių aikštelė, iš kurios buvo galima nuskristi į Taliną.

Iš Helsinkio uosto vyksta įvairių kompanijų keltai į Taliną ir Stokholmą.
Bendrovės „Finnlines“ keltai dar plaukia į Gdynę (Lenkija) ir Travemiundę
(Vokietiją), o „Tallink“ – į Rostoką.



https://lt.wikipedia.org/wiki/Hamburgas

Hamburgas (pilnas pavadinimas Freie und Hansestadt Hamburg – laisvasis ir Hanzos
miestas Hamburgas) – miestas šiaurės Vokietijoje, prie Elbės ir Alsterio upių,
susisiekia su Šiaurės jūra. Verslo, pramonės ir kultūros centras. Antrasis pagal
dydį uostas Europoje. Antrasis pagal dydį Vokietijos miestas.

Hamburgo pavadinimas kilo nuo 808 m. prie Alsterio pastatytos tvirtovės
pavadinimo Hamma Burg (čia „burg“ reiškia „tvirtovė“, o „ham“ senąja saksoniečių
tarme – „krantas“). Tai buvo pirmasis statinys toje vietoje. Tik XII a. didesnę
svarbą miestui įgavo Elbės upė.

Pagal legendą, 1189 m. gegužės 7 d. imperatorius Barbarosa paskelbė, kad
Hamburgo pirkliai gali tarpusavyje laisvai prekiauti. Ir nors „Barbarosos
chartija“ formaliai įkurta tik po šimtmečio, tas pareiškimas paskatino įvairių
pirklių gildijų ir prekybos namų steigimąsi.

1190 m. hamburgiečiai pabandė išsilaisvinti iš aristokratų valdžios, tačiau toji
laisvė tetruko 11 m., kai miestą užėmė danai, išstumti iš miesto tik 1227 m.
Tada miestas ėmė sparčiau vystytis, o įstojimas 1300 m. į Hanzos miestų lygą tai
dar labiau paspartino. XIV a. pabaigoje mieste gyveno jau 7500 gyventojų.

Tik apie 1900 m. Hamburgas tapo metropoliu, kai miesto gyventojų skaičius
pasiekė milijoną. Hamburgas nuo 1937 m. turi Vokietijos žemės statusą (prijungus
prie Hamburgo priemiestį Altoną, miestas sutampa su žemės teritorija – viso 746
km²).

Antrojo pasaulinio karo metu Hamburgas buvo smarkiai sugriautas sąjungininkų
bombardavimų. Intensyvios oro atakos prasidėjo 1943 m. liepos pabaigoje
(operacija Gomora). Oro antpuoliai buvo rengiami su lozungu: „Jie sėjo vėją,
todėl turi pjauti viesulą“. Vėliau ši operacija pradėta vadinti Vokietijos
Hirosima. Bombardavimas buvo toks intensyvus, kad nuo kilusių gaisrų temperatūra
siekė 800 °C, lydėsi asfaltas, o žmonės tiesiog iškepdavo karštyje. Vien tik
liepos 27 naktį žuvo per 40 tūkst. žmonių. Karo pabaigoje miesto centre iš
pastatų praktiškai buvo likęs tik vienintelis, pajuodęs nuo suodžių, Šv. Mykolo
bažnyčios bokštas.

Britų kariai Hamburgą užėmė 1945 m. balandžio 3 d. Po metų buvo išrinkta miesto
taryba, o 1952 m. priimtas naujas miesto statutas, galiojantis iki dabar.
1962 m. vasarį miestą užplūdo galingas potvynis, kurio metu žuvo virš 300
žmonių.

Hamburgo senamiestis yra rytiniame Alsterio (Alster) upės krante, o
naujamiestis – vakariniame. Senamiestyje yra pagrindiniai verslo kvartalai, daug
kanalų. Tad Hamburgas pasižymi ir tiltų gausa (net 2304), kurie pastatyti per
kanalus – čia daugiau tiltų nei Amsterdame ir Venecijoje kartu paėmus. Alsterio
upės žiotyse yra suformuoti ežeriukai, nedidelės užtvankos, dambos, šalia yra
daug alėjų ir parkų. Žalioji zona sudaro net 14 % miesto ploto.

Hamburgui esant stambiam uostui, natūralu tikėtis, kad turėjo būti vieta, kur iš
plaukiojimų grįžę jūreiviai galėtų išlieti susikaupusią energiją. Tokia vieta
Hamburge yra Sankt Pauli rajonas, nuo seno garsėjęs prostitučių (ir kitokių
seksualinių paslaugų) sankaupa. Tačiau čia, skirtingai nuo Amsterdamo, uždara
„raudonų žibintų“ Herbertstraße gatvė iškart pasitinka draudžiančiu moterims
vaikščioti ženklu. Netoliese įsikūręs ir turistų mėgiamas Erotikos muziejus. Šis
rajonas pasižymi kaip poilsio ir pramogų centras.

Hamburgo universitetą nuspręsta steigti 1919 m. kovo 28 d. Naujai įsikūrusiame
universitete dirbo tokie iškilūs mokslininkai kaip Ernstas Kasireris
(filosofija), Ervinas Panovskis (meno istorija), Otas Šternas (chemija),
Viljamas Šternas (psichologija) ir kiti. Universiteto centriniai rūmai yra
Von-Melle parke. Šiandien universitete, kurį sudaro 270 pastatų visame mieste,
mokosi beveik 40 tūkst. studentų, dėsto apie 900 profesorių.

Mieste gausu muziejų: Meno galerija (Kunsthalle), Hamburgo archeologijos ir
istorijos muziejus, Menų ir amatų muziejus, Etnologijos muziejus, Zoologijos ir
botanikos muziejus, Komunikacijų muziejus, Brucerijaus meno forumas, „Dialogas
tamsoje“ (tamsos pasaulio suvokimas), Vaško figūrų muziejus, Hamburgo požemiai,
muziejiniai laivai ir kita. Nemažiau ir teatrų.

Hamburgas išgarsėjo kaip Hamburgo alternatyviosios muzikos mokyklos lopšys. Jis
buvo ir 9-ojo dešimtmečio sunkiojo metalo pagrindinis Vokietijos centras.
Alternatyvios ir pankų muzikos entuziastai spiečiasi prie Rote Flora vilos,
esančios Sternschanze rajone.

Mieste 1974 m. vyko X pasaulio futbolo čempionatas, 1988 m. – VIII Europos
futbolo čempionatas, o 2006 m. – XVIII pasaulio futbolo čempionatas. Žymiausi
klubai miesto istorijoje:

Žymūs istoriniai pastatai: Renesanso stiliaus miesto rotušė (baigta statyti
1897), Šv. Petro (XII a.), Šv. Jokūbo (XIII-XV a.), Šv. Kotrynos (XIV-XV a.),
Šv. Mykolo (XVIII a. pabaiga) bažnyčios.

Hamburge yra gimę garsūs kompozitoriai: Feliksas Mendelsonas (1809–1847),
Johanesas Bramsas (1833–1897), Karlas Filypas Emanuelis Bachas (1714–1788,
Johano Sebastiano Bacho sūnus), Georgas Filypas Telemanas (1681–1767). Čia gimė
ir Heinrichas Rudolfas Hercas (1857–1894), radijo bangų atradėjas, ir Angela
Merkel (1954-).



https://lt.wikipedia.org/wiki/Epilepsija

Epilepsija, nuomaris (gr. epilambanein 'griebti, atakuoti') – būklė, kuriai
būdingi pasikartojantys centrinės nervų sistemos priepuoliai, t. y., nenormalūs
smegenų elektriniai iškrūviai. Sergant šia liga kartkartėmis prasideda
traukuliai, prarandama sąmonė, kartais sumažėja protiniai gabumai. Priepuoliai
kartojasi ilgą laiką, gali neišnykti visą gyvenimą. Todėl liga laikoma lėtine.

Epilepsijos priepuoliai gali prasidėti bet kuriame amžiuje, netgi netrukus po
gimimo. Tai priklauso nuo ligos priežasties ir formos. Trims ketvirtadaliams
ligonių pirmasis priepuolis pasireiškia vaikystėje, ypač pirmaisiais gyvenimo
metais, bei paauglystėje. Didžiajai daliai iš jų priepuoliai ir pasibaigia
vaikystėje. Kai kurie vaikai patiria priepuolių, kurie nebūtinai yra epilepsijos
išraiška, nors pagal savo atsiradimo mechanizmą („elektrinė audra smegenyse“) ir
yra epilepsiniai. Šie priepuoliai kyla tik tam tikromis aplinkybėmis, kai
trumpam sutrinka sveikata. Kadangi tokie priepuoliai susiję tik su tam tikromis
aplinkybėmis ir niekada nevyksta savaime, jie vadinami atsitiktiniais
priepuoliais arba ūmiais simptominiais.

Rolando epilepsija. Tai dažniausia epilepsijos forma vaikystėje, prasidedanti
apie 7-10 gyvenimo metus. Ja sergantys vaikai dažnai pabunda iš miego dėl keisto
jausmo aplink burną ar kurioje nors veido pusėje, viename burnos kampe ar
skruoste galimi spazmai, dažnai būna seilėtekis. Vaikai negali kalbėti, tačiau
dažnai atkreipia tėvų dėmesį gestais ar nesuprantamais garsais. Paprastai sąmonė
išlieka, tačiau ji gali ir sutrikti. Ši ligos forma dar vadinama gerybine
židinine vaikystės epilepsija, nes dažniausiai vaistai priepuolius sulaiko, o
vaikų pažintiniai sugebėjimai, būdas ar asmenybė išlieka nepakitę, net jei
priepuoliai dar kurį laiką ir kartojasi. Šeimose neretai esti asmenų, patyrusių
panašius priepuolius vaikystėje. Jei įtariama ši ligos forma, bent jau ligos
pradžioje dažniausiai susilaikoma nuo vaizdinių tyrimų, vaistus galima leisti
vartoti trumpiau. Vis dėlto, kartais ir Rolando epilepsija sergant priepuoliai
kurį laiką atkakliai kartojasi iki paauglystės, o jei iškrovos dažnos, gali
trikti dėmesys, kalbos raida.

Vaikystės absansų epilepsija. Apie 4 – 7 gyvenimo metus prasideda sąmonės
netekimo serijos, kurios negydomos tolydžio dažnėja, kartais ištinka keli
traukulių priepuoliai. Gilus kvėpavimas sukelia priepuolius. Iki priepuolių, o
dažnai ir jiems prasidėjus vaikas vystosi neblogai. Ši epilepsijos forma
dažniausiai sėkmingai gydoma ir turi gerą prognozę.

Jaunuolių miokloninė epilepsija. Prasideda paauglystėje. Jų metu gali būti
traukuliai po miego ar paryčiais, bei reti sąmonės netekimai. Sergantieji šia
forma yra jautrūs mirgančiai šviesai, miego trūkumui, staigiam žadinimui,
atsikėlimui. Tai sąlyginai gerybinės epilepsijos formos, nes teisingai parinktas
gydymas gali patikimai saugoti nuo priepuolių, bet tik tol, kol vaistus vartoja
ir kol laikosi saugaus gyvenimo būdo. Gerai tai, kad, jei priepuolių nėra,
kitais atžvilgiais dažniausiai asmuo jaučiasi visai sveikas, jo būdas ir
sugebėjimai išlieka kaip buvę. Šių epilepsijos formų gydymas turėtų trukti
ilgiau nei įprasta.

West sindromas. Pasireiškia kūdikiams trijų rūšių simptomais: simetriškais
raumenų spazmais, vaiko raidos sustojimu ar net blogėjimu. Spazmai yra
serijiniai trumpi vaiko sprando, rankų ar kojų linktelėjimai arba tiestėjimai.
Dažniausiai jie kartojasi netrukus po nubudimo. Vienoje serijoje būna nuo 2-3
iki keliolikos spazmų. Iš pradžių tėvai jų nepastebi arba palaiko krūpčiojimu
dėl išgąsčio. Kai priepuoliai gausėja, ima kisti vaiko elgesys: jis tampa
vangesnis, rečiau šypsosi, mažiau domisi žaislais ar juda, tampa suglebęs,
blogiau miega. Šie priepuoliai rodo, jog nervų sistema pažeista ir reikia
skubaus gydymo. Dažnai šiuos priepuolius sunku nuslopinti vaistais, prireikia
daug kantrybės. Išeitys priklauso nuo nervų sistemos pažeidimo kilmės bei
laipsnio. Jei šie spazmai prasidėjo kūdikiui, kurio nervų sistema nebuvo tobula
iki priepuolių, juos nuslopinti būna sunku. Tuomet vaikui augant jie pakinta,
bet vis tiek kartojasi, o vaiko raida būna sutrikusi. Jei iki priepuolių
pradžios vaikas buvo visai sveikas, galima tikėtis palankesnės eigos.

Lennox – Gastaut sindromas. Priepuoliai prasideda 3 – 5 metų amžiuje arba
pakeičia spazmus. Priepuoliai kelių rūšių: trumpi paryčiais su galūnių
įsitempimu ir silpnu veido pamėlimu, lemiantys staigų vaiko kritimą; sąmonės
netekimai, kai vaikas tampa neorientuotas, nesueina į kontaktą, atlieka smulkius
automatinius judesius. Gali vyrauti viena ar dvi priepuolių rūšys, arba vienos
gali keisti kitas. Kartais būna kelis ar keliolika kartų per dieną, jie
atkaklūs. Ima kisti vaiko elgesys: jis tampa ypač judrus, piktas, net agresyvus,
sunkiai sukaupia ir išlaiko dėmesį, sutrinka miegas bei atmintis. Priepuolių
dažnis linkęs keistis, blogesnius periodus keičia geresni. Gydymas vienu vaistu
dažniausiai neefektyvus, tenka derinti įvairius vaistus ir skirti dideles jų
dozes, dėl to sunku išvengti nepageidaujamo vaistų poveikio. Galima ir visai
nebloga eiga, kai gydant priepuoliai retėja, kol liaujasi. Tam, kad galva ir
dantys būtų apsaugoti nuo traumų vaikui staiga krintant priepuolių metu,
naudinga dėvėti apsauginį šalmą.

Epilepsija dažniausiai yra gydoma vaistais, išrašytais gydytojo terapeuto. Šios
ligos gydymu specializuojasi neurologai ir neurochirurgai. Kartais pacientui yra
implantuojamas klajoklinio nervo stimuliatorius. Pacientui dar gali pagelbėti
speciali mityba. Neurochirurgai atlieka specialias operacijas, po kurio
epilepsijos priepuoliai sušvelnėja, tampa ne tokie dažni. Kai kuriems pacientams
po operacijos epilepsija nebeatsinaujina.



https://lt.wikipedia.org/wiki/Dubajus

Dubajus (angl. Dubai arba Dibai, arab. إمارة دبيّ) – didžiausias Jungtinių Arabų
Emyratų miestas šalies šiaurės rytinėje dalyje ir to paties pavadinimo emyrato
sostinė. Konglomeracijoje yra 2,1 mln. gyventojų (2013). Šalia yra Persų įlanka
(Dubajaus užutėkis), o miestas išsidėstęs vakarinėje užutėkio dalyje. Dubajaus
šaltinis dalina miestą į dvi dalis - šiaurinė miesto dalis vadinama Deira
(Dayrah), pietinė - Bur Dubai. Jis yra svarbus uostas ir verslo centras.
CityMayors.com skaičiavimais, Dubajus taip pat yra antras pagal brangumą miestas
regione ir 20-as visame pasaulyje.

Dubajaus emirate išgaunama nafta, paplitę tradiciniai amatai (žvejyba,
kupranugarių veisimas, perlų rinkimas).

Apie Dubajaus senovę žinoma nedaug. Archeologiniai tyrimai rado miesto
teritorijoje III a. keramikos ir nestoriečių bažnyčių likučius. Iki atsivertimo
į islamą VII a. vietinės gentys garbino žvaigždes, mėnulį ir saulę. 1799 m. į
šiasa teritorijas nuo Nedždo vahabitų pabėgo Bani Yas beduinų gentis. Jie
vertėsi žvejyba ir grūdų auginimu.

Iki XIX a. pabaigos Dubajus buvo skurdus ir izoliuotas miestas, gyvenantis
daugiausia perlų žvejyba. Miestas 1954–1971 m. buvo anglų kolonijos
administracinis centras. 1971 metais septyni nepriklausomi emyratai Abu Dabis,
Dubajus, Šardža, Adžmanas, Ras Al Khaimah, Um El Kaivainas ir Fudžeira
susijungė, kad suformuotų Jungtinius Arabų Emyratus. Dubajaus emyras tapo
viceprezidentu.

Nors Dubajus niekada netapo JAE sostine, jis yra žinomiausias federacijos
miestas su moderniausia infrastruktūra. Taip atsitiko dėl to, kad didelio
žiniasklaidos dėmesio sulaukė miesto statiniai ir dirbtinės salos, pvz., Palmių
salos - dirbtinis palmės formos pusiasalis ir Pasaulis (dirbtinis salynas
atkartojantis pasaulio žemėlapį). Čia taip pat yra prabangiausi viešbučiai ir
Burdž al Arabas (vienintelis septynių žvaigždučių viešbutis pasaulyje),
aukščiausias pasaulio dangoraižis Burdž Chalifa (848 m aukštis).

Dubajaus Statistikos Centro duomenimis, emyrate 2009 m. gyveno 1 771 000
gyventojų, iš kurių 1 370 000 vyrų ir 401 000 moterų. Gyventojų tankumas emyrate
408.18/km² – daugiau nei aštuonis kartus didesnis nei šalies vidurkis.
Paskutiniais dešimtmečiais gyventojų skaičius sparčiai augo: nuo 265 702
gyventojų 1980 m. iki 669 181 gyv. 1995 m. ir vieno milijono 2004 m.

2005 m. 17 % visų gyventojų buvo JAE piliečiai. Maždaug 85% imigrantų (ir 71 %
visų emyrato gyventojų) buvo azijiečiai, daugiausiai indai (51 %),
pakistaniečiai (16 %), bangladešiečiai (9 %) ir filipiniečiai (3 %) ir didelė
somaliečių mažuma (apie 30 000). Tuo tarpu ketvirtadalis gyventojų nurodė
esantys kilę iš Irano. Be to, 16% gyventojų (arba 288 000 gyventojų) dirbančių
kolektyvinį darbą, etninė priklausomybė ar tautybė nustatyta nebuvo, nors
numanoma, kad tai daugiausiai azijiečiai. Vidutinis amžius emytrate – 27 metai.
Gimstamumas 2005 m. buvo maždaug 13,6 %, mirtingumas – apie 1 %. Be
oficialiosios arabų emyrate dar vartojama urdu, hindi, bengalų, puštūnų,
malajalių, tamilų, telugų, tagalų ir kinų, taip pat daug kitų kalbų.

Septintas JAE laikinosios konstitucijos straipsnis skelbia islamą oficialiąja
valstybės religija. Vyriausybė subsidijuoja 95% mečečių ir įdarbina visus
imamus; maždaug 5% mečečių yra išimtinai privačios, kelios didesnės mečetės turi
privačius fondus.

Dubajuje taip pat yra krikščionių, induistų, sikų, bahajų, budistų ir kitų
religinių bendruomenių. Nemusulmoniškoms grupėms leidžiama įsigyti savo
šventvietes, kur gali laisvai atlikti apeigas, prieš tai gavus sutikimą dėl
žemės. Neturinčios savo pastatų bendruomenės vieta turi dalintis su kitomis
religinėmis organizacijomis ar atlikti apeigas privačiuose namuose.
Nemusulmoniškoms religinėms grupėms leidžiama atvirai išpažinti savo tikėjimą,
tačiau atversti į kitą tikėjimą ar platinti religinę literatūrą griežtai
draudžiama – už tokius veiksmus gresia bauda, baudžiamoji atsakomybė, įkalinimas
ar išsiuntimas iš šalies.

Dubajuje kasmet vyksta Dubajaus teniso čempionatai, taip pat Dubajaus golfo
turnyrai. Dubajuje įsikūręs Dubajaus autodromas, kuriame per metus įvyskta daug
lenktynių.

Dubajuje veikia daug universitetų ir kolegijų, iš jų dauguma privatūs. 2
valstybiniai universitetai - tai Aukštesnieji Technologijų koledžai bei Zajedo
universitetas.



https://lt.wikipedia.org/wiki/Depresija

Depresija – labai aiškius simptomus turintis žmogaus emocinio balanso
sutrikimas, kuriam būdinga prislėgta, bloga nuotaika. Jos metu sulėtėja
mąstymas, judesiai, sutrinka vidaus organų veikla. Depresija – vienas dažniausių
psichikos sveikatos sutrikimų. Anaiptol ne visa, ką nespecialistai šiuo žodžiu
vadina, yra depresija ar bent jau jai gimininga.

„Klasikinė“ depresija diagnozuojama žmogui, kuriam ne mažiau kaip dvi savaites
kasdien (arba su tikrai retomis išimtimis kasdien) teisingi ne mažiau kaip penki
iš devynių žemiau nurodytų teiginių:

Maniakinė depresija susideda iš dviejų nuolat besikartojančių epizodų, vienas
kurių primena depresiją, o kitas yra visiška jos priešingybė (žmogus labai
aktyvus, viską bando, mažai miega ir panašiai). Maniakine depresija žmonės serga
jau nuo ankstyvo amžiaus.

Maniakinė depresija galutinai neišgydoma (vaistai, tokie kaip ličio preparatai,
tik gali palengvinti jos padarinius). Žmonės jaučia jos simptomus visą gyvenimą.
Tačiau literatūroje rašoma jog daugelis išmoksta kontroliuoti save tiek, jog vis
viena darytų gyvenime įvairius dalykus, kuriuos jie nori daryti (sukurti šeimą,
įgyti išsilavinimą, dirbti norimą darbą).

Specialistai yra sukūrę daugybę savikontrolės metodų, tačiau kai kada žmonės
atranda būtent sau tinkančius metodus kurių nėra jokioje literatūroje. Gali
padėti net tinkamas maistas, nors tokio irgi tenka pačiam individualiai ieškoti.
Svarbu taip pat žinoti požymius, padedančius iš anksto nuspėti nepageidaujamą
nuotaikos pasikeitimą.

Kad apsisaugoti nuo žiemos depresijos, patariama kas rytą lauke pasivaikščioti
po 30-60 minučių, jei dangus giedras, atsisukti į saulę. Rytiniai saulės
spinduliai pasižymi gydomosiomis savybėmis. Pastebėta, jog ligoniai, kurie guli
palatose su langais į rytų pusę, pasveiksta žymiai greičiau, nei ligoniai,
gulintys palatose, kurių langai atgręžti į šiaurinę pusę.

Depresijos gydymo būdas parenkamas atsižvelgiant į ligos sunkumą, jos požymius
ir kai kuriuos kitus veiksnius.

Vaistai nuo depresijos (antidepresantai) yra efektyvus gydymo būdas. Jie padeda
sergančiajam normalizuodami cheminių medžiagų pusiausvyrą smegenyse. Patys
naujausi antidepresantai pasižymi dideliu efektyvumu, silpnesniu šalutiniu
poveikiu ir didesniu saugumu. Pagrindiniais medikamentais ambulatoriškai gydant
depresiją tapo selektyvūs serotonino reabsorbcijos inhibitoriai (SSRI). Tai
antidepresantai, veiksmingai šalinantys depresijos požymius, paprasto vartojimo,
jų šalutinis poveikis nestiprus, jie nėra labai varginantys. Be SSRI yra dar
kelios antidepresantų grupės: NARI, SNRI, NaSSA ir NDRI. Šie antidepresantai
irgi veiksmingai gydo depresiją, tačiau skiriasi jų veikimo spektras: vieni
labiau tinka, vyraujant nerimo požymiams, kiti – kai vargina mieguistumas,
energijos stoka, esant seksualiniams sutrikimams. Kiekvienam pacientui gydytojas
parenka geriausiai tinkantį vaistą. Tai dažnai priklauso nuo požymių pobūdžio,
todėl labai svarbu, kad konsultacijos metu pacientas suteiktų kuo daugiau
informacijos apie savo ligos požymius.

Depresija gali būti gydoma ir naudojant psichoterapiją (ypač efektyvus
psichoterapijos ir antidepresantų derinys), šviesos terapiją, gydymą nemiga,
fiziniais pratimais bei kitais metodais.



https://lt.wikipedia.org/wiki/Debesis

Debesys – tai matomos vandens lašelių arba ledo kristalų sankaupos atmosferoje
virš paklotinio paviršiaus. Debesys susidaro tada, kai ore esančių vandens garų
slėgis viršija sočiųjų vandens garų slėgį esamoje temperatūroje.

Debesys formuojasi vykstant vandens garų kondensacijai ir sublimacijai
atmosferoje dėl padidėjusio vandens garų kiekio arba sumažėjusios oro
temperatūros. Debesys gali susidaryti garuojant apatiniam rūko sluoksniui.

Pagrindinis procesas lemiantis oro temperatūros mažėjimą ir debesų formavimąsi
laisvojoje atmosferoje yra adiabatinis oro kilimas. Oro temperatūra gali
nukristi ir dėl spinduliuotės oro vėsimo ir turbulentinio maišymosi.

Debesų elementai: lašai ir kristalai yra tokie maži, kad jų masę atsveria
trinties jėga. Nejudančiame ore lašelių kritimo greitis yra keli milimetrai per
sekundę, o kristalų dar mažesnis. Dėl atmosferos turbulencijos debesų elementai
neiškrinta, jie ilgą laiką kabo ore. Esant palankioms sąlygoms debesų elementai
stambėja ir tampa pakankamai sunkūs, kad iškristų iš debesies kaip krituliai.
Vieni debesys egzistuoja labai trumpą laiką, kiti išlieka ilgiau, bet juose
esantys debesų elementai išgaruoja arba kondensuojasi.

1802 metais gruodžio mėn. anglų farmacininkas Lukas Hovardas (Luke Howard)
mokslinės draugijos susirinkime Londone pristatė savo darbą „debesų
klasifikaciją“. Veikale L. Hovardas pasiūlė debesų pavadinimus, kurie naudojami
iki šiol. Debesis pavadino lotyniškai sekdamas švedų botaniku Karlo Linėjaus
pavyzdžiu. Savo klasifikacijoje jis išskyrė tris pagrindinius debesų tipus:

L. Hovardas nebuvo pirmasis, suklasifikavęs debesis. Tais pačiais 1802 metais
prancūzų mokslininkas Žanas Baptistas Lamarkas išspausdino straipsnį „Apie
debesų formas“. Jis siūlė penkis pagrindinius debesų tipus, prancūziškais
terminais, tačiau Ž. B. Lamarko klasifikacija nepritraukė dėmesio, nes ji buvo
gana miglota bei paskelbta prancūzų kalba. Dėl to L. Hovardo debesų
klasifikacija buvo visuotinai priimtina ir XIX amžiuje modifikuota bei
praplėsta.



https://lt.wikipedia.org/wiki/Cukrinis_diabetas

Cukrinis diabetas (lot. diabetes mellitus) arba cukraligė – liga, kurią sukelia
angliavandenių apykaitos sutrikimai, lemiantys gliukozės kiekio kraujyje
padidėjimą (hiperglikemija), arba sumažėjimą (hipoglikemija).

Pasaulyje cukriniu diabetu serga apie 100 mln. žmonių, Europoje – apie 26 mln.
Lietuvoje registruota apie 54 000 sergančiųjų cukriniu diabetu, iš jų nuo
insulino priklausomų apie 8 000, nepriklausomų apie 42 000, su tolerancijos
gliukozei sutrikimu apie 4 000. Lietuvoje yra apie 350 cukriniu diabetu
sergančių vaikų[reikalingas šaltinis].

Skiriamos trys grupės: pirminis cukrinis diabetas, antrinis cukrinis diabetas ir
tolerancijos gliukozei sutrikimas. Pirminis cukrinis diabetas būna nuo insulino
priklausomas arba I tipo cukrinis diabetas, nuo insulino nepriklausomas, arba II
tipo cukrinis diabetas ir gestacinis cukrinis diabetas.

Susirgti pirminiu cukriniu diabetu turi įtakos paveldimas polinkis. I tipo
diabetikų šeimose yra apie 20 % sergančių šia liga. Manoma, kad I tipo cukrinis
diabetas yra autoimuninė liga - autoimuninis kasos uždegimas. Jį gali paskatinti
virusinė infekcija. Autoantikūniai suardo kasos Langerhanso salelių ß ląsteles
ir sukelia absoliutų insulino trūkumą. I tipo cukriniu diabetu paprastai suserga
vaikai, paaugliai ar jauni žmonės.

Antrinį cukrinį diabetą sukelia ligos, kurios pažeidžia kasos audinį (lėtinis
pankreatitas, hemochromatozė), kasos pašalinimas, endokrininės ligos (pav.,
posmegeninės liaukos navikų), kurioms būdinga padidėjusi hormonų, pasižyminčių
insulinui priešingu poveikiu, gamyba. Diabetas gali atsirasti dėl kai kurių
vaistų (pvz., gliukokortikoidų) vartojimo.

Cukrinio diabeto diagnostika - nesudėtinga. Tereikia atlikti kraujo tyrimus.
Cukraligė diagnozuojama ištyrus gliukozės kiekį kraujyje (iš venos) ir nustačius
glikuoto hemoglobino koncentraciją.

Simptomai reiškiasi priklausomai nuo cukrinio diabeto tipo. I tipo cukrinis
diabetas yra palyginti ūmus, jam būdinga silpnumas, nuovargis, kūno masės
mažėjimas, pagausėjęs šlapinimasis, troškulys, pykinimas, iš burnos sklindantis
acetono kvapas. Ligai progresuojant ligonis netenka sąmonės - prasideda
diabetinė koma. Negydomas ligonis gali mirti.

Kai sunkiai fiziškai dirbant, ilgai vemiant, perdozavus insulino arba susileidus
jo normalų kiekį, bet laiku nepavalgius kraujyje labai sumažėja cukraus, gali
prasidėti hipoglikeminė koma - atsiranda silpnumas, krečia šaltis, ligonis
pasidaro irzlus, vėliau netenka sąmonės, gali prasidėti traukuliai. Dažniau
pasitaiko vėlyvųjų cukrinio diabeto komplikacijų, kurių priežastis yra
kraujagyslių pažeidimas. Dėl didžiųjų kraujagyslių pakenkimo atsiranda
koronarinė širdies liga (miokardo infarktas), smegenų arterijų stenozė
(insultas), periferinių arterijų obliteruojantis endarteritas (galūnių
gangrena). Pažeidus smulkiąsias kraujagysles vystosi nefropatija (inkstų
nepakankamumas), tinklainės pakenkimas (apakimas), neuropatija (jutimų
sutrikimas galūnėse, neskausmingos opos pėdose dėl nepakankamai prižiūrimų
kojų).

Rekomenduojama, ypač vartojant insuliną, kelis kartus per dieną tikrinti
gliukozę kraujyje. Ilgalaikę gliukozės kontrolę atspindi glikuoto hemoglobino
tyrimas (HbA1C) - jo esant <7 %, sumažėja nefropatijos, retinopatijos,
neuropatijos rizika. Turintiems viršsvorį ar nutukusiems pacientams
rekomenduojama numesti svorio. Būtina ribotai naudoti sočių riebalų rūgščių,
taip pat išmokti įvertinti angliavandenių kiekį maiste. Per savaitę reikia
atlikti bent 150 min. vidutinio intensyvumo aerobinių pratimų. Pacientai turėtų
skiepytis nuo gripo bei pneumokoko. Sergant hipertenzija, būtina kraujospūdį
sumažinti vaistais. Cholesterolio kiekį kraujyje reikia sureguliuoti dieta bei
vaistais. Daugumai pacientų rekomenduojama gerti mažą aspirino dozę
širdies-kraujagyslių ligų prevencijai. Būtina mesti rūkyti. Reguliariai tiriant
baltymą šlapime, galima anksti diagnozuoti ir pradėti gydyti diabetinę
nefropatiją. Taip pat būtina periodiškai atlikti akių dugno tyrimą diabetinei
retinopatijai aptikti. Reikia stengtis nustatyti diabetinę neuropatiją, parinkti
patogią avalynę, prižiūrėti pėdas.



https://lt.wikipedia.org/wiki/Baltasis_gandras

Baltasis gandras (lot. Ciconia ciconia, angl. White Stork, vok. Weißstorch,
lenk. Bocian biały, latv. Baltais stārķis) – gandrinių (Ciconiidae) šeimos
paukštis.

Tai didelis, ilgu snapu, ilgomis kojomis, ilgu kaklu paukštis. Baltojo gandro
kūno ilgis 100–125 cm, atstumas tarp išskėstų sparnugalių 155–200 cm, svoris
2,3–4,5 kg. Visas kūnas baltas, tik sparnai juodi. Snapas ir kojos raudonos.
Pasmakrė neplunksnuota ir raudona. Jauniklių sparnai juodi, rusvo atspalvio.
Snapas ir kojos tamsiai rudos, bet po dviejų savaičių pasirodo ir antrasis
pūkinis apdaras.

Arealo vakaruose paplitęs nuo Jutlandijos, Suomijos įlankos šiaurėje iki Šiaurės
Afrikos, Artimųjų Rytų pietuose ir iki Ukrainos, Užkaukazės rytuose. Kita yra
Vidurinėje Azijoje. Europos žemyne didžiausios baltųjų gandrų populiacijos
gyvena Lenkijoje, Ukrainoje, Ispanijoje, Baltarusijoje, Latvijoje ir Lietuvoje.

Lietuvoje labai dažna rūšis ir jų populiacija yra tikrai didelė –
priskaičiuojama apie 20 tūkstančių perinčių porų (2016 m. duomenys), ir pagal
tankumą bene vienintelė tokia visoje Europoje. Pavyzdžiui, pagal paskelbtas
1994–2010 m. baltųjų gandrų populiacijos studijas, Lietuva sudaro tik 1,1 % jų
gyvenamos teritorijos, bet joje peri apie 8,4 % pasaulinės baltųjų gandrų
populiacijos. Baltieji gandrai aptinkami visoje šalies teritorijoje, bet
gausiausiai – Suvalkijoje bei Lietuvos pamaryje.

Priklausomai nuo Lietuvos regiono, šalyje baltasis gandras dar vadinamas busilu,
starkumi, gužu, gužučiu, bacionu, o žemaičių kalba - „gožos“ (gužas)..

Aktyvūs dieną. Skrenda ištiesęs kaklą ir toli užpakalin ištiesęs kojas,
pakaitomis plasnoja ir sklendžia. Mėgsta sklandyti aukštai padangėje. Traukia
netvarkingu būriu. Balsas beveik negirdimas. Susijaudinę suaugę gandrai
stovėdami ar tupėdami lizde užvertę galvą kalena snapu. Prieš užversdami galvą
visada sušnypščia. Maži gandriukai pradžioje kniaukia, paūgėję – šnypščia. Iš
prigimties šie paukščiai nėra labai draugiški savo gentainiams. Dažniausiai peri
pavienės poros, gerokai rečiau peri kolonijomis. Apie 30 lizdų kolonija gyvavo
Bitėnų kaime prie Rambyno kalno, dar didesnė kolonija neseniai aptikta Šilutės
rajone.

Baltieji gandrai peri ant pastatų stogų, medžiuose, ant elektros perdavimo
linijos stulpų, vandentiekio bokštų. Gandrams įsikurti dažniausiai padeda
žmonės, įkeldami lizdų pagrindus. Patys gandrai susineša gana dideles šakas,
vėliau ant jų krauna velėną, šieno gumulus, sausą mėšlą ir kt. Lizdą stato
nuolat, net ir kai jaunikliai auga. Gyvendami tuose pačiuose lizduose ir visaip
juos taisydami, sukrauna gana didelį statinį, kuris neretai per gandrų peštynes
ir stiprius vėjus nukenčia. Tame pačiame lizde peri daug metų.

Baltasis gandras oportunistinis „grobuonis“ – kitaip tariant, jis minta ant
žemės vyraujančiais gausiausiais, beveik vien gyvūninės kilmės maisto objektais.
Maisto ieško tik dieną, dažniausiai pavieniui, poromis, vienos šeimos dydžio
grupėmis drėgnose pievose, balose ir ganyklose. Didesni besimaitinančių paukščių
būriai pasitaiko tik tokiose vietose, kur galima rasti ypač daug lengvai
prieinamo maisto (pvz., šviežiai nušienautose pievose ar ką tik išdirbtos žemės
plotuose ir panašiai). Įprastai maitinasi netoli nuo perėjimo vietos. Kai maisto
ieško abu tėvai, stengiasi, kad lizdas būtų matomas, tačiau retkarčiais maisto
ieško ir už 3–5 km nuo lizdo. Gaudo vabzdžius, kitus bestuburius, žuvytes,
varliagyvius, ant žemės perinčių paukščių jauniklius. Kartais ryja peles,
žiurkes, įvairius roplius, taip pat ir gyvates, neretai kiškių jauniklius ar net
žebenkštis. Varlės sudaro tik nežymią lesalo dalį.

Iš žiemojimo vietų baltieji gandrai į Lietuvą parskrenda apie kovo 25 d., todėl
tą dieną senovės lietuviai vadindavo „Blovieščiais“ ir buvo švenčiama kaip
Gandro sugrįžtuvių diena.

Nors baltieji gandrai žiemaviečių link pradeda keliauti jau nuo rugpjūčio
vidurio, bet rugpjūčio 24-oji, Šventojo Baltramiejaus diena, Lietuvoje
tradiciškai laikoma gandrų palydomis. Į rugpjūčio mėnesio pabaigą jų beveik
nebelieka.

Lietuvoje perintys baltieji gandrai žiemoti paprastai lekia vadinamuoju rytiniu
keliu – tiesiai į pietus, aplenkdami Karpatų kalnus pro Ukrainą pasiekia
Bulgariją. Maisto čia gausu, tad jie kelioms dienoms apsistoja pailsėti. Po to
skrenda per Turkiją iki Sinajaus pusiasalio, kur dar sykį ilsisi. Afrikoje jie
keliauja Nilo slėniu, kol pasiekia Viktorijos ir Tanganikos ežerus. Kai kurie
čia ir lieka žiemoti, o kiti skrenda dar toliau ir pasiekia net Pietų Afrikos
Respubliką. Tokia kelionė trunka 2-3 mėnesius. Taip baltieji gandrai įveikia
mažiausiai 8–10 tūkstančius kilometrų.

Dauguma Lietuvoje žieduotų gandrų žiemoja Rytų Afrikoje nuo Ugandos iki žemyno
pietų.

Lietuvoje ir Baltarusijoje baltasis gandras laikomas nacionaliniu paukščiu, o
Hanoveryje vykusioje pasaulinėje parodoje „Expo 2000“ šis paukštis buvo Lenkijos
talismanu. Nuo seno gerbiamas žmonių, laikomas sodybos, kurioje įsikuria,
globotoju, santarvės nešėju. Taip pat folklore pasakojama, jog gandras atneša
vaikus.



https://lt.wikipedia.org/wiki/%C5%A0aki%C5%B3_rajono_savivaldyb%C4%97

Šakių rajono savivaldybė – administracinis teritorinis vienetas pietvakarių
Lietuvoje, pasienyje su Kaliningrado sritimi. Centras – Šakiai.

Iš esmės visas rajonas yra Šešupės žemumoje. Aukščiausia rajono vieta (78 m) yra
paribyje su Kauno rajonu, į pietryčius nuo Novaraisčio. Žemiausia vieta (10 m)
yra šiaurės vakariniame kampe, Nemuno pakrantėje.

Šiaurine rajono riba teka Nemunas, vakarine – Šešupė (pro rajoną teka jos
intakai Nova, Siesartis, Jotija). Telkšo 18 ežerų (Šakių rajono ežerai), 11
tvenkinių, yra pelkių.

Vidutinė sausio mėnesio temperatūra -4,5 °C, liepos +17,5 °C. Per metus iškrenta
~600 mm kritulių. Sniego dangos (susidaro apie gruodžio 30 d., ištirpsta kovo 12
d.) vidutinis storis – 15 cm.

Miškai susitelkę rajono rytuose ir šiaurėje, pietvakarinė pusė bemiškė.
Miškingumas 23,7 %. Auga daugiausia pušynai, beržynai, mišrieji miškai. Rajone
plyti Gerdžių miškas, Ilgakampis (Kazlų Rūdos miškų dalys), Sudargo, Pankliškių,
Baltkojų miškai.

Rajonas sudarytas 1950 m. birželio 20 d. iš buvusios Šakių apskrities 48
apylinkių. Iki 1953 m. priklausė Kauno sričiai. 1955 m. jam perduota panaikinto
Panemunės rajono 1 apylinkė, 1959 m. pabaigoje – panaikinto Naumiesčio rajono 6
apylinkės ir Kudirkos Naumiestis, 1962 m. – panaikinto Kazlų Rūdos rajono 2
apylinkės ir Vilkaviškio rajono 1 apylinkė. 1968 m. šiek tiek pakeistos rajono
ribos. 1977 m. 2 apylinkės sujungtos į vieną.

1995 m. įsteigta Šakių rajono savivaldybė, pavaldi Marijampolės apskričiai.
1999 m. iš pietrytinė rajono dalis (Jankų seniūnija) priskirta naujai Kazlų
Rūdos savivaldybei (kadastrinės vietovės: Braziūkų miškas, Būda, Jankai,
Katinai, Sarapinai). 2009 m. spalio 29 d. savivaldybės tarybos nutarimu Nr.
T-354 įsteigtos 77 seniūnaitijos.

Atstovaujamoji valdžia – Šakių rajono savivaldybės taryba, vykdomoji valdžia –
Šakių rajono savivaldybės administracija.



https://lt.wikipedia.org/wiki/Vytautas_Kernagis

Vytautas Kernagis (1951 m. gegužės 19 d. – 2008 m. kovo 15 d.) – lietuvių
muzikos, dainuojamos poezijos atlikėjas ir autorius, pramoginių renginių
režisierius, televizijos laidų vedėjas. Dainuojamosios poezijos pradininkas
Lietuvoje.

1978 m. įrašė pirmąją Lietuvoje dainuojamosios poezijos plokštelę „Vytautas
Kernagis“.

Menininkų Aleksandro Kernagio ir Gražinos Kernagienės – Blynaitės sūnus. Mokėsi
M. K. Čiurlionio (iki 3 klasės) ir Vilniaus 23-je vidurinėse mokyklose.
Studijavo aktoriaus meistriškumą Lietuvos valstybinėje konservatorijoje, kurią
baigė 1973 m. Nuo 1975 m. ėmė neakivaizdžiai studijuoti estrados režisūrą
Maskvos A. Lunačiarskio teatro meno institute, kurį baigė 1980 m.

2008 m. maestro buvo įteikta Nacionalinė kultūros ir meno premija už
populiariosios kūrybos profesionalumą ir artistiškumą.

Mirė 2008 m. kovo 15 d. naktį eidamas 57-uosius metus, po sunkios ligos –
skrandžio vėžio. Liga jam buvo diagnozuota 2007 m. vasarą. Kremuotas Vytautas
Kernagis palaidotas Vilniaus Antakalnio kapinėse, vad. Menininkų kalnelyje.

Sukūrė per 200 dainų pagal savo, Sigito Gedos, Marcelijaus Martinaičio, Juozo
Erlicko, Dalios Saukaitytės, Vinco Mykolaičio-Putino ir kt. žodžius.

Buvo žaidimo „Paskutinis šansas“ (LTV), pramoginės laidos „Muzikinis
viešbutis“(LTV) vedėjas, realybės šou „Robinzonai“ (TV3) režisierius ir vedėjas,
„Džiunglės“ (TV3), žaidimo „Kas laimės milijoną?“ (TV3), muzikinės laidos
„Žvaigždžių duetai“ (LNK) vedėjas.



https://lt.wikipedia.org/wiki/Vanga

Vanga (Ванга) arba Baba Vanga (1911 m. sausio 31 d. – 1996 m. rugpjūčio 11 d.),
gimė kaip Vangelija Pandeva Dimitrova (Вангелия Пандева Димитрова), po vedybų
tapo Gušterova – bulgarų aiškiaregė, žolininkė, pranašė, mistikė.

Gimė Strumicoje, Osmanų imperijoje (dabar Makedonija). Vaikystėje persikėlė į
Bulgariją, prie Petričiaus miesto esantį Rupitės kaimą. Vangelijos tėvas kariavo
I pasauliniame kare, o motina mirė, todėl ji išgyveno giminių ir kaimynų
pagalba. Vėliau tėvas vedė kitą moterį. Vanga nuo vaikystės domėjosi gydymu,
žolelėmis. Pagal jos pasakojimą, ji patekusi į viesulą, kuris ją pakėlęs nuo
žemės ir nubloškęs tolyn. Atgavusi sąmonę Vanga negalėjusi atmerkti akių dėl į
jas patekusio smėlio. Pinigų operacijai neužteko, todėl ji liko akla.

1925 m. Vanga išsiųsta į aklųjų mokyklą Zemune (Serbija), kur mokėsi trejus
metus, išmoko brailio raštą, groti pianinu, megzti, gaminti maistą. Pamotei
mirus grįžo namo, kur prižiūrėjo jaunesnius brolius ir seseris. 1939 m. susirgo
pleuritu, bet išgyveno. Apie Vangos pranašavimo ir gydymo galias palaipsniui
sužinojo vis daugiau žmonių. Per II pasaulinį karą pas ją plūdo žmonės, siekę
sužinoti savo artimųjų likimą, žūties vietą. 1942 m. pas Vangą apsilankė pats
Bulgarijos karalius Borisas III. 1942 m. Vanga ištekėjo už Dimitaro Gušterovo ir
persikėlė į Petričių. Vėliau jis tarnavo armijoje, grįžęs susirgo, tapo
alkoholiku ir mirė 1962 m. Vanga išgyveno iki 1996 m. Jos laidotuvėse dalyvavo
minios žmonių, o jos namas paverstas muziejumi. Palaidota Rupitės kaime.

Vanga teigė, kad jos neįprastas galias lemia nematomos būtybės, perduodančios
reikalingą informaciją apie žmogų. Kiekvieno žmogaus gyvenimas, nuo pat gimimo
iki mirties jai buvęs prieš akis. Ji teigė, kad matanti ir bendraujanti su
žmonėmis, mirusiais prieš šimtus metų. Vanga pranašavusi, kad po 200 metų žmonės
pradės bendrauti su ateiviais. Pasakojama, kad Vanga išpranašavusi Tarybų
Sąjungos žlugimą, Černobylio katastrofą, Stalino mirties datą, povandeninio
laivo Kurskas tragediją, rugsėjo 11 atakas, tikslią savo mirties datą. Vanga
taip pat praktikavo gydymą žolelėmis.

Kritikai teigia, kad mįslingos Vangos pranašystės gali būti pritaikytos bet
kokiam anksčiau ar vėliau įvyksiančiam įvykiui. Taip pat teigiama, kad ji
gaudavusi informacijos iš Todoro Živkovo vyriausybės, kuri padėdavusi jai
nuspėti įvykius.



https://lt.wikipedia.org/wiki/Vaisi%C5%B3_ir_uog%C5%B3_vynas

Vaisių ir uogų vynas (Vaisvynis) – fermentuotas alkoholinis gėrimas, pagamintas
iš augalinės žaliavos produktų: vaisių, uogų, sėklų, lapų, žiedų sulčių ar kai
kurių medžių sulos.

Vaisių vynas paprastai vadinamas pagal pagrindinį komponentą iš kurio jis yra
gaminamas (pvz., slyvų vynas – iš slyvų sulčių, atitinkamai – obuolių vynas,
raudonųjų serbentų vynas, vyšnių vynas ir pan.).

Alkoholinis gėrimas iš vynuogių sulčių vadinamas tiesiog vynu. Daugelyje šalių
tai reglamentuoja teisės aktai. Europos Sąjungoje vienas žodis vynas, vartojamas
be vaisiaus pavadinimo, reiškia tik tikrą vynuogių vyną.

Vaisių vynas tradiciškai populiarus vėsaus klimato kraštuose, ir tuose
pietiniuose rajonuose, kur mažai arba visai neauginama vynuogių. (pvz., Šiaurės
Amerika, Skandinavija).

Country wine – angliškas terminas, reiškiantis šalies vynas, krašto vynas. D.
Britanijoje ir JAV dažnai reiškia vaisių, tik ne vynuogių vyną ir nėra sinonimas
prancūziškam terminui Vin de pays 'krašto vynas'. D. Britanijos teisės aktuose
naudojamas terminas Made-wine.

Vaisių vynas, kaip ir daugelis įprastinių baltųjų vynų, laikomas sensta, todėl
rekomenduojama išgerti pilstymo metais.

Gaminant vienos vaisių ar uogų rūšies vyną, prie tos rūšies sulčių galima
pridėti 20 % kitų vaisių ar uogų sulčių arba vyno. Jei kitų vaisių ar uogų
sulčių primaišoma daugiau kaip 20 %, vynas vadinamas vaisių mišinių vynu.

Vaisių vynas – tai alkoholinis gėrimas, kuriame alkoholinio rūgimo metu
angliavandeniai virsta į etanolį.

Vaisių vynas gaminamas iš bet kurių pakankamai saldžių, cukringų augalinės
žaliavos produktų arba į juos papildomai pridėjus cukraus ar medaus: obuolių,
šeivamedžio uogų, krakmolingų grūdų (ryžių), daržovių (morkų, žirnių ankščių),
žiedų ir lapų (kiaulpienių ar šeivamedžio žiedų).

Daugelis vaisių ir uogų potencialiai tinka vyno gamybai. Ne visi vaisiai turi
reikiamus kiekius cukrų, rūgščių, taninų, mineralinių medžiagų, kad mielės
galėtų efektyviai rauginti jų sultis ir gautųsi stabilus, skanus vynas. Tokiais
atvejais rauginimui ruošiamos sultys būna papildomos priedais:

Lietuvoje ir kituose dažniau šiauriniuose kraštuose, labiau mėgstamas saldus ir
stiprus vynas. Pagaminti saldų vyną, paskutinį kartą nupylus, 1 l vyno pridedama
100–200 g cukraus. Po to vynas dar apie 6 mėnesius laikomas inde, kol galutinai
surūgsta ir skonis, dėl vykstančių cheminių pakitimu, pasidaro maloniai saldus.

Vaisvyniams gaminti tinka agrastai, avietės, bruknės, kriaušės, mėlynės,
obuoliai, serbentai, spanguolės, šermukšniai, vyšnios, žemuogės ir nemaža kitų
vaisių bei uogų. Jų sultyse yra baltymų, cukraus, enzimų, mielių, mineralinių
medžiagų, pektino, rūgščių, tanino, vitaminų, skonio ir kvapiųjų medžiagų.

Iš vaisių patekusios ar pridėtos vyno mielės rūgimo metu iš cukraus gamina
spiritą ir angliarūgštę. Angliarūgštė, kaip dujos, išgaruoja, o spiritas lieka
sultyse ir apsaugo vyną nuo gedimo. Nuo to, kiek yra cukraus, priklauso vyno
stiprumas ir išsilaikymas. Iš kilogramo cukraus pasigamina 0,6 l spirito. Geras
stiprus vynas turi turėti apie 14 % alkoholio, o jam pagaminti sultyse turi būti
apie 30 % cukraus. Rūgštys taip pat saugo sultis ir silpnesnius vynus nuo
gedimo, suteikia jiems malonų, gaivinantį skonį. Per didelis rūgštumas yra
nemalonus ir kenkia virškinimo organams. Vaisių vynai esti apie 0,6-0,8 %
rūgštumo. Cukrų ir rūgštis reikia reguliuoti, gaminant vyną.

Mūsų krašto vaisių sultys yra nelabai cukringos, gana rūgščios, todėl reikia
papildomai pridėti cukraus arba kiek parūgusius vynus spirituoti. Namų sąlygomis
dažniausiai gaminamas natūralus nespirituotas vynas. Sulčių rūgštumas
sumažinamas atskiedžiant vandeniu, tačiau tuo atveju, išskiedžiamos ir kitos
maisto medžiagos, vynas tampa skystas ir blogesnio skonio. To išvengiama rūgščių
vaisių sultis maišant su mažiau rūgščiomis.

Agrastų uogos yra labai tinkamos vyno gaminimui. Ypač gero skonio vynas gaunamas
iš mūsų krašte auginamų kalnų agrastų.

Aviečių sultys turi labai stiprų ir savotišką aromatą, todėl iš jų grynas vynas
retai gaminamas, dažniau vartojama pridėti prie kitų ne tokių aromatingų uogų
sulčių (baltųjų ar raudonųjų serbentų). Į sultis pakliuvusios uogų sėklelės
suteikia vynui kartų skonį.

Gervuogės savo sudėtimi ir savybėmis artimos avietėms. Iš jų gaunamas silpnesnio
aromato gana skanus vynas.

Bruknės ir spanguolės gerai tinka silpnam, gaivinančio skonio vynui gaminti. Jų
sultyse esančios konservuojančios medžiagos net ir silpnus vynus (6 % alkoholio)
apsaugo nuo gedimo. Iš šių uogų pagaminti stiprų vyną nelengva, nes jis labai
silpnai rūgsta.

Iš kriaušių vynas gaminamas retai. Labiau tinka rūgštesnės kriaušės. Saldžių
kriaušių sultis geriausia maišyti su rūgštesnių obuolių sultimis.

Iš mėlynių gaunamas sveikatą stiprinantis vynas. Medicininių požiūriu mėlynių
vynas prilyginamas raudoniesiems vynuogių vynams.

Mėlynių, sultys sunkiai rūgsta, nes jose yra mažai mielėms reikalingų baltymų,
todėl į 10 l mėlynių sulčių reikia pridėti 4 g amonio chlorido ar rūgštaus
amonio fosfato. Uogos turi būti labai sveikos ir šviežios, nes kitu atveju
mėlynių vynas greitai sugenda.

Obuoliai dažniausiai naudojami vynui gaminti. Geriausiai tinka rūgštesni
rudeninių ir žieminių veislių obuoliai: Ananasiniai, Antaniniai, Avietiniai,
Lietuvos pepinai, Pilkieji, Rudens dryžuotieji ir kt.

Beveik visų jų sultys nelabai rūgščios, tik Antaninių obuolių kiek rūgštesnes –
1,5 % rūgščių. Vien iš saldžių obuolių pagamintas vynas nėra skanus, sunkiai
skaidrėja, juoduoja ir nelabai patvarus, todėl maišoma su Antaninių, Pepinų
sultimis. Geras obuolių vynas gaunamas iš tikslaus įvairių veislių obuolių
sulčių mišinio.

Iš raudonųjų ir baltųjų serbentų gaminamas gana geras stiprus ir saldus vynas,
kurių sudėtis artima vynuogių vynui. Jų sultys rūgščios, todėl reikia gerokai
atskiesti.

Juodieji serbentai dėl stipraus ypatingo prieskonio platesniu mastu gryniems
vynams gaminti netinka. Jie vartojami daugiau kaip priedas kitų rūšių vynų
spalvai ir skoniui sustiprinti.

Iš aromatingesnių slyvų rūšių gaunamas neblogo skonio vynas. Sultys
neskiedžiamos.

Dėl kartumo šermukšniai vynui gaminti gana retai vartojami. Aitrumui pašalinti
šermuksnių uogos 2-3 kartus užplikomos verdančiu vandeniu, ir kas kartą
palaikomos jame po 20-30 minučių. Dar geriau, kai šermuksniai skinami po stiprių
šalnų. Šviežias šermukšnių vynas esti astraus skonio ir todėl tinkamas naudoti
tik po 2-3 metų.

Vyšnios, ypač rūgščiosios, labai tinka vynui gaminti. Jų vynas esti skanus,
aromatingas. Saldžiųjų vyšnių (pvz., Žagarvyšnių) vynas ne toks aromatingas,
todėl sultis geriau maišyti su kitų aromatingesnių uogų sultimis. Vyšnios dažnai
dedamos kaip priedas kitų vaisių ar uogų vynui pagerinti.

Žemuogės tinka stipriam, saldžiam ir aromatingam vynui gaminti. Jų sulčių
nereikia skiesti vandeniu. Į sultis pakliuvusios uogų sėklelės suteikia vynui
kartų skonį.

Vynui naudojami sveiki, visiškai prinokę vaisiai bei uogos. Tada jų sultys turi
daugiausia cukraus, esti ne tokios rūgščios ir yra geresnės cheminės sudėties.
Tik nuskynus vaisius, jie tuoj pat perdirbami.

Vasarinių veislių obuoliai ir kriaušės skinami ne visiškai prinokę, rudeniniai
obuoliai imami visiškai prinokę, žieminių veislių vaisiai baigiami prinokinti
krūvose (laikomi 1-2 savaites ir ilgiau) gerai vėdinamoje ir nuo šalčio
apsaugotoje vietoje. Kenkėjų sužalotas ar supuvusias vietas prieš perdirbant
reikia pašalinti.

Uogas vynui gaminti geriausia skinti visiškai išsirpusias, saulėtą dieną,
nukritus rasai. Nuskintas uogas galima palaikyti rūsyje krepšiuose ne ilgiau
kaip 1-2 dienas. Serbentus galima skinti ir perdirbti su koteliais. Iš
neišsirpusių ar su koteliais nuskintų agrastų vynas įgauna nemalonų žolės skonį.
Nešvarumai pašalinami plaunant, tik gležnoms uogoms tai daryti reikia labai
atsargiai. Neplauti galima tik labai švariai surinktas žemuoges ir avietes.

Iš sutraiškytų vaisių masės, kuri vadinama vaisių misa, reikia kuo greičiau
išskirti sultis. Iš maltų agrastų, žemuogių, juodųjų serbentų, spanguolių ir
bruknių sultys iš karto sunkiai išsiskiria, todėl susmulkintas uogas, pridėjus
vyno mielių, reikia 2-3 dienas parauginti atviruose kubiluose su visomis
išspaudomis, gerai prispaudus skylėtu dangčiu, kad išspaudos neiškiltų į
paviršių ir nepradėtų gesti. Kad sultys geriau išsiskirtų, kiekvienam vaisių
kilogramui galima įpilti po 0,4 l vandens, pašildyti iki 50-60° ir 10 minučių
pakaitinti. Šildant misą, reikia dažnai maišyti, kad neprisviltų. Masei kiek
atvėsus, sultys išspaudžiamos.

Rauginant su išspaudomis, misoje labai greitai įsimeta acto rūgštis ir sugadina
vyno kokybę. Todėl, kai rauginti su išspaudomis neišvengiama, temperatūra turi
būti ne aukštesnė kaip 15-17° ir dar pridedama apie trečdalį beveik išrūgusio
vyno.

Iš sumaltos ar paraugintos vaisių misos sultys spaudžiamos per retą, tvirtą
audeklą rankomis arba specialiais presais. Iš pradžių reikia leisti sultims
nubėgti savaime ar iš lengvo paspausti ir tik tada spausti smarkiau. Nustojus
sultims bėgti, išspaudos pamaišomos ir spaudžiamos antrą kartą. Abiejų spaudimų
sultys sumaišomos. Iš 1 kg vaisių gaunama apie 0,5-0,6 l sulčių. Po to 10 kg
išspaudų galima užpilti 3-4 l vandens ir, palaikius keletą valandų, išspausti.
Su vandeniu gautos sultys panaudojamos rūgščioms sultims atskiesti.

Mielės geriausiai dauginasi, kai sultyse cukraus esti 15-16 %. Kad nepasidarytų
didesnė koncentracija, cukrus dedamas per 2-3 kartus. Rauginant su kultūrinėmis
vyno mielėmis, išspaudus sultis, įdedama trečdalis cukraus, o likęs – po 5-6
dienų, kai mielės pasidaugina ir pradeda cukrų stipriai skaldyti.

Smulkų cukrų mažuose rauginimo induose galima pilti tiesiog į sultis ir maišant
ištirpinti. Į dideles statines cukrus dedamas ištirpintas karštame vandenyje,
kuris priskaitomas prie skiedžiamojo vandens.

Rauginimui geriausiai tinka 50-60 l ar mažesnės talpos stikliniai, švarūs indai.
Indai nuo benzino, žibalo, aliejaus, giros ar alaus vynui gaminti netinka.

Ąžuolinės statinės vartojamos rečiau. Jas reikia specialiai paruošti. Į naujas
ąžuolines statines pripilama 10-15 % skalbiamosios sodos tirpalo ir mirkomos 3-4
dienas. Paskiau du kartus pripilamos vandens, kuris laikomas po 2-3 dienas.
Senos vyno statinės mirkomos 1-2 dienas, pripilant į jas karšto 3-4 %
skalbiamosios sodos tirpalo. Po to 2-3 kartus pilamas šaltas vanduo ir laikoma
po 1-2 dienas. Išpylus vandenį, statinė išrūkoma sieros dujomis: ant vielos
įleidžiami skardinėje uždegti sieros milteliai, statinė uždengiama ir, sierai
sudegus, keletą valandų palaikoma, po to statinė perplaunama vandeniu.

Sultis užraugus, po kelių dienų pasigamina daug putų, kurioms pakilti 1/10-1/5
indo paliekama nepripildyta. Kad mielės geriau veiktų, kiekvienam litrui sulčių
pridedama 0,3 g amonio chlorido.

Vaisių sultims rauginti vartojamos kultūrinės vyno mielės, išvestos atrankos
būdu iš ant vynuogių ar kitų atitinkamų vaisių natūralių mielių.

Ant vaisių ir uogų luobelių paviršiaus yra įvairių laukinių vyno mielių, kurios
sultyse skaido cukrų ir gamina alkoholį. Dėl to vynas gali pradėti rūgti ir be
kultūrinių mielių. Tačiau, vartojant kultūrines mieles, sultys greičiau ima
rūgti, vynas greičiau ir geriau skaidrėja, esti pastovesnis ir geresnio skonio.

Nuo mielių labai priklauso vyno, ypač šviežesnio, skonis ir aromatas, nes jos
pagamina tam tikrų malonaus aromato ir skonio medžiagų. Vaisių vynui natūralesnį
skonį duoda iš tų pačių vaisių laukinių mielių išvestos kultūrinės vyno mielės.

Kultūrines mieles bent prieš 5 dienas, reikia padauginti tų pačių vaisių
sultyse. Iki dauginimo jos laikomos sausoje ir vėsioje vietoje. Mielėms dauginti
sultys atskiedžiamos tiek pat, kaip vynui gaminti. Į 5 l atskiestų sulčių
pridedama apie 0,5-0,75 kg cukraus (iki 16 % cukringumo) ir sterilizuojama
(virinama) apie 30 min. maišant, kad neprisviltų. Sterilizuotos sultys supilamos
į švarų stiklinį butelį užkemšamos ir atvėsinamos iki 25°. Tada mielių
buteliukas atsargiai atkemšamas, kad mielės neišbėgtų ir supilamos į
sterilizuotas sultis. Mielės dauginamos 3-5 dienas 18-20° šilumos patalpoje.
Padaugintos vyno mielės sausoje, vėsioje patalpoje išsilaiko 14 dienų.

Rauginant sultis reikia apsaugoti, kad prie jų laisvai neprieitų oro. Jei indas
paliekamas atviras, laisvai prieina oras, pasigamina acto rūgštis ir vynas
genda. Aklinai užkimšti taip pat negalima, nes rūgimo metu pasigaminusios
anglies dvideginio dujos turi išeiti, kad nesuplėšytų indo. Rauginimo indas
užkemšamas tokiu kamščiu, pro kurį negali įeiti oras, bet laisvai išeina dujos.
Tai daroma paprastame kamštyje išgręžus ar išdeginus skylę, į kurią įstatomas
dvigubu kampu sulenktas stiklinis vamzdelis arba guminė žarnelė. Antras
vamzdelio galas įleidžiamas į vandens pripiltą buteliuką, kad pasinertų
vandenyje. Yra specialūs hidrauliniai kamščiai, kurie įstatomi į kamščio skylę
ir pripilami vandens. Užkimšus indą, kamščo pakraščiai ir visas viršus
apliejamas vašku ar parafinu.

Nededant kultūrinių vyno mielių, kartais sultys sunkiai rūgsta, o sulčių
paviršiuje atsiranda pelėsis. Priežastis dažnai būna ta, kad mielėms
pasidauginti trūksta deguonies ar maisto medžiagų. Tuomet sultis reikia
pravėdinti – per guminę žarnelę plona srove perpilti į kitą indą taip, kad
sultys tekėtų antrojo indo sienele ir gautų reikiamą kiekį deguonies. Mielėms
maisto galima pridėti amonio chlorido, jei anksčiau nebuvo dėta. Po tokios
procedūros sultys dažniausiai ima rūgti normaliai.

Kartais bręsdamas vynas sunkiai skaidrėja ar lieka drumstas net baigiantis
lėtajam brendimui. Tada galima pridėti kitų vaisių vyno arba sulčių, pvz., prie
obuolių vyno tinka šviežių spanguolių sultys.

Stiprūs ir saldūs vynai (agrastų, serbentų, vyšnių) laikomi 1-2 metus, kol
įgauna gerą skonį. Per anksti juos supylus į mažus butelius, atsiranda nuosėdų.

Subrendęs vynas supilstomas į 1/2-1 litro talpos butelius. Norint patikrinti ar
jis pilnai subrendęs, 2-3 permatomo stiklo buteliai pripilami vyno, užkemšami
išvirintais kamščiais ir pastatomi šiltame kambaryje. Jei per 10 dienų
buteliuose vynas nesusidrumsčia ir neatsiranda jokių nuosėdų, jis yra visiškai
subrendęs ir galima supilstyti į butelius.

Prieš pilstant, reiktų perkošti per filtruojamąjį popierių ar specialų filtrą.
Buteliai turi būti išplauti karštu skalbiamosios sodos tirpalu ir po to kelis
kartus perplauti švariu vandeniu.

Buteliai pripilami tiek, kad vynas nuo kamščio būtų per 1-2 centimetrus ir
užkemšami vandenyje išvirintais kamščiais, kuriuos galima užlakuoti ar aplieti
vašku.

Supilstytas į butelius vynas laikomas sausame rūsyje 6-8° šilumoje. Stiprų vyną
galima laikyti ir šilčiau, net kambaryje. Buteliai laikomi gulsčiai, kad
neišdžiūtų kamščiai.

Vynai gali turėti įvairių trūkumų, dažnai todėl, kad gaminant nesilaikoma
pagrindinių taisyklių ir reikalavimų: gaminamas vynas iš netinkamos žaliavos,
nesilaikant švaros, ar jau pačios sultys būna apkrėstos įvairiais
mikroorganizmais, taip sudarant netinkamas rūgimo sąlygas. Dažniau genda nelabai
rūgštūs ir silpnesni vynai, todėl jų gaminimui reikia vartoti kuo sveikesnius
vaisius.

Jį sukelia acto rūgšties bakterijos, kurios į sultis pakliuva nuo vaisių
paviršiaus, indų, patalpų sienų. Dalį alkoholio jos paverčia acto rūgštimi.
Daugiau acto rūgšties pasigamina silpname vyne, mažiau – stipriame.

Acto rūgšties visiškai išvengti negalima, nes sultys esti apkrėstos šiomis
bakterijomis. Jei acto rūgšties daugiau kaip 0,1 %, tokio vyno pataisyti
nebegalima, ir geriausia jį paversti vyno actu. Kad acto rūgšties vyne gamintųsi
kuo mažiau, reikia naudoti tik sveikus vaisius, užraugti geromis vyno mielėmis,
rauginti švariuose, gerais rauginimo kamščiais užkimštuose induose. Po
pagrindinio rūgimo indus reikia pripildyti beveik ligi pat kamščio, kad kuo
mažiau liktų oro, kuris reikalingas acto rūgšties bakterijoms daugintis.

Kartu su alkoholiniu, gali vykti ir pieno rūgšties rūgimas. Jį sukelia pieno
rūgšties bakterijos, kurios, skaldydamos cukrų, gamina pieno rūgštį. Tai būdinga
mažai rūgščių turinčioms sultims, o kartais ir jau pagamintam vynui.

Pats pelėsis ir jo skonis vyne atsiranda, kai gaminimui vartojami apkrėsti
vaisiai, pripeliję indai arba indai pripilami nepilni. Ligai plečiantis, vyno
paviršius apsitraukia balkšva ar nešvariai geltona plėvele. Stipresniuose
vynuose pelėsis nesivysto.

Sieros vandenilio (supuvusių kiaušinių) kvapą, vynas įgauna veikiant kai kurioms
puvimo bakterijoms tada, kai vynas ilgai nenupilamas nuo mielių. Dažniausiai tas
kvapas atsiranda rūgimo metu, jeigu į indą pakliuva sieros.



https://lt.wikipedia.org/wiki/Tinklara%C5%A1tis

Tinklaraštis (angl. blog, weB LOG, web 'žiniatinklis' + log 'įrašų žurnalas,
knyga') – internetinis dienoraštis; automatiškai formatuojami naujienų
puslapiai.

Tinklaraščiams priskiriamos specializuotos interneto svetainės arba bendrųjų
svetainių sritys, kuriose talpinamos dažnai rašomos publikacijos, išdėstytos
chronologine tvarka, kuriose autoriai, vadinamieji blogeriai
(tinklaraštininkai), išsako savo mintis, aprašo įvykius, pastebėjimus, skleidžia
savo idėjas ir pažiūras.

Tinklaraščiuose dažniausiai komentuojamas pasirinktos temos turinys, toks kaip
muzika, kinas, maistas, politika ar naujienos; daugelis tinklaraščių veikia kaip
asmeniniai dienoraščiai. Tipinis tinklaraštis sudarytas iš teksto, paveikslėlių
ir nuorodų į kitus blogus, puslapius ar kitokią su tinklaraščio tematika
susijusią informaciją. Tinklaraščio rašą sudaro pavadinimas (tinklaraščio arba
įrašo); pagrindinė dalis (pagrindinis įrašo turinys); nuoroda - viso straipsnio
ar kito tinklaraščio URL adresas; data - įrašo pateikimo data ir laikas.
Papildomos dalys - komentarai (pvz., kaip būdas inicijuoti diskusiją;
skaitytojai gali palikti komentarų apie įrašo klaidas, išreikšti savo nuomonę
apie įrašą ar įrašo temą); įrašo kategorija, „Trackback“ funkcija.

Asmuo, periodiškai pildantis internetinį dienoraštį, vadinamas tinklaraštininku
(angl. blogger). Visi tinklaraščiai sudaro vadinamąją tinklaraštiją
(blogosferą). Ją gali sudaryti įvairios dalys. Pvz., gali būti globaliosios
tinklaraštijos (blogosferos) lietuviškoji dalis. Apskritai tinklaraštija yra
palyginti naujas žiniatinklio subkultūros reiškinys, tenkinantis socialinius,
psichologinius bei informacinius bendravimo poreikius; antrosios kartos
žiniatinklio sudedamoji dalis.

1994 m. pirmąjį tinklaraštį sukurė Džastinas Holas (Justin Hall). Vėliau
panašios formos žurnalus pradėjo pildyti daugelis kitų IT sektoriaus kompanijų
darbuotojų, žurnalistų, rašytojų. Tinklaraščių rašymas itin išpopuliarėjo
pasirodžius automatizuotoms blogų sistemoms, tokioms kaip LiveJournal, Blogger,
Open Diary. Pirmieji tinklaraščiai Lietuvoje atsirado apie 2000 m. Didžiausią
vaidmenį lietuviškos blogosferos formavime atliko Blog.hardcore.lt bei Blogas.lt
tinklaraščių talpinimo tarnybos.

Dauguma tinklaraščių yra tekstiniai, tačiau populiarūs ir „fotoblogai“ bei kitos
blogų formos. Tinklaraščiai yra viena socialinės, pilietinės, populiariosios
žurnalistikos dalis. Tinklarštis gali būti asmeninis, organizacijos
(bendruomenės) internetinis dienoraštis. Pagal paskirtį jis gali būti Marketingo
arba RsV dalis: priemonė palaikyti ryšį su klientais, užsakovais, kolegomis,
skaitytojais, rinkėjais, bendraminčiais. Taip pat karjeros (išraiškos, dalykinės
veiklos) priemonė. Gali skirtis dydžiu (pvz, „normalus“ arba mikrotinklaraštis).

Pagal turinio principą - vaizdaraštis („vlogas“), video tinklaraštis;
fototinklaraštis („flogas“) – nuotraukų, iliustracijų tinklaraštis; nuorodinis
tinklaraštis („linklogas“) – žiniatinklio nuorodų tinklaraštis. Pagal tai, kuo
rašomas tinklaraštis gali būti judrusis arba vad. „moblogas“ (tinklaraštis,
rašomas judriojo ryšio priemonėmis, pvz., telefonu); „stacionarusis“ (rašomas
naudojantis įprastiniais informacijos įvedimo įrenginiais, pvz., kompiuterio
klaviatūra, pele).

Pagal žanrą, turinį arba sritį - politinis (politinių įvykių, naujienų,
politinių komentarų, replikų tinklaraštis), kultūrinis, teisinis; mokslinis
(pildomas mokslininko, mokslo žurnalisto arba bet kurio asmens, besidominčio
mokslu, reguliariai įvedama informacija apie mokslą, mokslinę veiklą, tyrėjus,
mokslo aktualijas, dalykinius vertinimus). Taip pat, pvz., kelionių (turistinis)
tinklaraštis: jame aprašomi kelionių įspūdžiai, pateikiamos nuotraukos, kiti
vaizdiniai įrašai, maršruto dokumentacija. Teminis (nišinis) tinklaraštis - kai
pranešimai rašomi tik viena pasirinkta tema. „Dienoraštinis“ tinklaraštis
(beveik) kiekvieną dieną įvedami įrašai, susiję su atitinkamos dienos įvykiais,
veikla ir kt. aspektais. Be to, gali būti „Spam“ tinklaraštis („splogas") ir kt.

Pagal autorinių teisių režimą, autorystę - asmeninis (individualusis), grupinis
(organizacinis), viešasis arba privatusis, kai ribojamas (arba ne) skaitytojų
ratas, nustatomas tam tikras įrašų išviešinimo lygmuo); verslo (organizacijos,
bendrovės, „korporacinis“), ekonominis tinklaraštis (pavyzdžiui, verslo portalo,
dienraščio ar kt.).



https://lt.wikipedia.org/wiki/Stepano_Razino_sukilimas

Stepano Razino sukilimas (rus. Восстаниe Степанa Разинa) − 1670−1671 m. vykęs
Rusijos valstiečių, kazokų ir miestų neturtingų gyventojų karas prieš
baudžiavinį išnaudojimą.

Razino sukilimas kilo dėl baudžiavos stiprėjimo Centrinėje Rusijoje ir dėl jos
įvedimo valstybės pietuose ir pietryčiuose. Šis sukilimas išaugo iš Dono kazokų
rinktinės, vadovaujamos S. Razino, žygio prie Volgos. Prie sukilusių kazokų
prisidėjo pabėgusių valstiečių, Pavolgio miestų gyventojų ir šaulių.

Sukilus daugeliui Pietų Rusijos ir Slabadų Ukrainos valstiečių, posadų gyventojų
ir Pavolgio tautoms, prasidėjo Stepano Razino sukilimas.

Svarbiausia sukilėlių jėga buvo kazokai. Sukilėliai žudė dvarininkus, vaivadas
ir jų pareigūnus ir steigė kazokų savivaldą atitinkančius savo valdžios organus
(rinko miestiečių ir valstiečių vyresniuosius, atamanus, esaūlus, šimtininkus).

1670 m. gegužės mėnesį kazokai užėmė Caricyną (dabar Volgogradas), liepos 2 d. −
Astrachanę. Iš čia buvo nutarta į Maskvą eiti pagrindinėmis jėgomis, o nuo Dono
aukštupio − smogti pagalbinį smūgį.

1670 m. rugpjūčio 25 d. Razino kariuomenė (apie 10 000 žmonių) be mūšio užėmė
Saratovą, po to Samarą. Rugsėjo 16 dieną posado žmonės įsileido sukilėlius į
Simbirsko (dabar Uljanovskas) įtvirtintą gyvenvietę.

Iš Simbirsko Razinas išsiuntinėjo nedidelius kazokų būrius, kurie kėlė į kovą
Volgos dešiniojo kranto valstiečius ir miestiečius, Pavolgio tautas.

1670 m. rugsėjo mėnesį sukilėliai užėmė Alatyrį, Saranską, Penzą, Kurmyšą ir
kitus Pavolgio miestus. Sukilo Galičo, Nižnij Novgorodo, Tambovo apskričių
valstiečiai.

Sukilimui slopinti vyriausybė sutelkė didelę kariuomenę (apie 32 000 žmonių),
kuriai vadovavo prityręs vaivada kunigaikštis J. Dolgorukovas (Юрий Долгоруков).

Išsklaidę savo jėgas, 1670 m. spalio mėnesį sukilėliai pralaimėjo prie Arzamaso,
Nižnij Novgorodo, Simbirsko. Spalio 14 dieną sunkiai sužeistas Razinas buvo
išvežtas prie Dono. Nuo spalio mėnesio antros pusės sukilėliai daugiausia
gynėsi.

1670 m. spalio mėn. − 1671 m. sausio mėn. sukilėliai neteko daugumos Pavolgio
miestų. Caro kariuomenei laimint, turtingieji Dono kazokai perėjo į valdžios
pusę.

1671 m. balandžio 19 d. buvo paimtas į nelaisvę Stepanas Razinas ir birželio 16
d. Maskvoje nužudytas.

1671 m. gruodžio 7 d. vaivados I. Miloslavskio kariuomenė užėmė paskutinę
sukilėlių atramą − Astrachanę.



https://lt.wikipedia.org/wiki/Simfonija

Simfonija – muzikos žanras, ciklinis kūrinys, dažniausiai susidedantis iš
keturių dalių, skirtas atlikti simfoniniam orkestrui.

Sąskambių, garsų, tonų, spalvų harmoningas suderinimas. Šis terminas sutinkamas
jau baroko epochoje, taip buvo vadinama operų įžanginė muzika arba savarankiški,
kelių kontrastingų dalių orkestriniai kūriniai. Simfonijos žanras susiformavo
klasicizmo epochoje XVIII a. antrojoje pusėje. Jos pradininkas – austrų
kompozitorius Jozefas Haidnas.

Žodis simfonija kilęs iš gr. συμφωνία, simfonia 'sąskambis', iš gr. syn- 'kartu'
+ gr. phōnē 'balsas, garsas'. Sąskambis – gražus, harmoningas daugelio vienu
metu grojančių instrumentų skambėjimas.

Simfonijų pirmosios dalys, o kartais ir finalas yra kuriamos sonatinio allegro
formoje, kurią sudaro:

Prieš ekspoziciją gali būti įžanga, o po reprizos – coda (baigiamoji kūrinio
dalis). Sonatinio allegro formoje buvo kuriamos ir sonatų, koncertų, kvartetų
pirmosios, o kartais ir finalinės dalys bei kitų žanrų kūriniai: uvertiūros,
simfoninės poemos ir pan.

Kiti žymūs simfonijų kūrėjai: Johanesas Bramsas, Piotras Čaikovskis, Antoninas
Dvoržakas, Janas Sibelijus, Antonas Brukneris, Gustavas Maleris, Dmitrijus
Šostakovičius.



https://lt.wikipedia.org/wiki/San_Marinas

San Marino Respublika – nedidelė (61 km² ploto) valstybė Europos pietuose,
apsupta Italijos. San Marinas yra mažiausiai gyventojų (33 285) turinti valstybė
Europos Taryboje.

San Marinas skelbiasi esanti pati seniausia konstitucinė respublika pasaulyje –
krikščionis akmenskaldys Šv. Marinas jį įkūrė 301 mūsų eros metais. Viduramžiais
Italija buvo susiskaldžiusi į stiprius miestus – valstybes – kaip Venecija,
Florencija. Šios valstybėlės pamažu įsiliejo į didesnes teritorijas, bet San
Marinas išlaikė savarankiškumą. San Marino konstitucija parengta 1600 m. yra
pati seniausia pasaulyje dar galiojanti konstitucija.

San Marinas suskirstytas į devynias savivaldybes (castelli) – po vieną
kiekvienam miestui:

Neturi tiesioginio išėjimo prie jūros. Iš visų pusių supa Italijos regionai
Emilija-Romanija ir Markė. Bendras sienų ilgis 39 km, šalies ilgis 9 km,
plotis – 7 km.

Aukščiausias šalies taškas – Titano kalnas (749 m virš jūros lygio), žemiausias
taškas Auzos upelis (55 m virš jūros lygio. Trigalvė Titano viršūnė sudaryta iš
klinčių ir smiltainių.

Klimatas Viduržemio jūros subtropikų, būdingi mažesni nei Italijos žemumų
metinių oro temperatūrų svyravimai. Daugiausia kritulių žiemą. Vidutinė oro
temperatūra °C: sausį +2, liepą +23. Vidutinis daugiametis kritulių kiekis
690 mm.

Ąžuolų ir kaštonų miškai iškirsti, likusios nedidelės giraitės. Paplitę miškų
rudžemiai.

Eksportuojamos kalkės, mediena, įvairios odos, kaštainiai, kviečiai, vynas,
keramikiniai produktai. Žemės ūkio produktai daugiausia importuojami iš
Italijos.

2012 m. duomenimis, San Marine gyvena 32 471 žmonės. Tarp jų yra maždaug 1000
užsieniečių, dauguma jų yra italų. Maždaug 5 000 sanmariniečių gyvena užsienio
valstybėse, daugiausiai Italijoje. Plačiausiai paplitusi kalba yra italų.
Dominuojanti religija – Romos katalikybė.

2009 m. duomenimis, San Marinas užima 4 vietą tarp pasaulio valstybių pagal
vidutinę gyvenimo trukmę, kuri šalyje yra 81,97 metų. Taip pat San Marinas užima
5 vietą pagal populiacijos padidėjimą dėl migracijos 1000 gyventojų per metus.



