https://sr.wikipedia.org/wiki/%D0%95%D0%BA%D0%B0%D1%82%D0%B0%D1%80%D0%B8%D0%BD%D0%B0_%D0%92%D0%B5%D0%BB%D0%B8%D0%BA%D0%B0

Екатарина Велика (скраћено ЕКВ) је била рок група из Београда и једна од
најуспешнијих и најутицајнијих група на простору бивше Југославије.

Срж бенда чинили су гитариста и певач Милан Младеновић, клавијатуристкиња
Маргита Стефановић и басиста Бојан Печар.

Катарина II је настала 1982. године у Београду. Групу су након распада бенда
Шарло Акробата формирали певач Милан Младеновић, гитариста Драгомир „Гаги“
Михаиловић, басиста Шваба Радомировић и бубњар Душан Дејановић. Назив потиче од
имена Михаиловићеве неузвраћене љубави, девојке Катарине. Током 1982. бенду се
придружује клавијатуристкиња Маргита „Маги“ Стефановић. Радомировић убрзо потом
прелази у "Ду Ду А", а Душан Дејановић у Дисциплину кичме, те бубњеве једно
време свира Бранко „Манго“ Куштрин. Почетком 1983. на место бубњара долази Ивица
„Вд“ Вдовић, бивши бубњар Шарла акробате, а басиста постаје Бојан Печар, чиме је
формирана коначна ритам секција бенда. Коначна и последња постава групе Катарина
II - Младеновић, Михаиловић, Стефановић, Печар и Вдовић - започиње 1983. са
радом на деби албуму.

У пролеће 1983. године Катарина II учествује на загребачком бијеналу и добија
солидне критике. Материјал за први албум снимају убрзо након тога, а на њему се
као гост појављује глумац Светислав Гонцић. Материјал је сниман у студију „Друга
маца“ чији је власник био Енцо Лесић кога је Младеновић познавао од рада са
групом Шарло акробата. Нажалост, због лоших услова снимања материјал пропада, а
група је приморана да поново сними целокупан албум. На позив колеге музичара
Срђана Марјановића то су учинили следеће године у студију ZKP RTLJ у Љубљани.

Деби албум под називом Катарина II коначно излази 1984. године. Већину текстова
је написао Младеновић, са изузетком текстова за "Врт" и "Платформе" које је
написао Михајловић, за песму "Кад кренем ка..." за коју је текст написала
Маргита Стефановић као и за песму "Треба да се чисти" чији је текст групно
потписан. У већини песама група успешно повезује Младеновићев дескриптивни
песнички сензибилитет са енергичним звуком новог таласа. Често сматран звучно
„најчистијим“ издањем бенда, албум није постигао комерцијални успех углавном
због уметничког концепта коме је недостајала комерцијална пријемчивост.

Убрзо након изласка албума, бенд проживљава поновну промену састава. Као и у
време Лимуновог дрвета и Шарла акробате, неслагања између Младеновића и
Михајловића и даље постоје. Михајловић убрзо долази и у сукоб са законом и
одлази у затвор, а након изласка му је саопштено да више није члан бенда. Како
је он тврдио да има ауторска права на име Катарина II, бенд је био присиљен да
одабере нови назив. Преостали чланови бирају ново име Екатарина Велика (по
Катарини Великој, руској царици), касније скраћено на ЕКВ, и под тим именом раде
до краја каријере.

Убрзо, због проблема са дрогом и болести, и бубњар Вдовић одлази из бенда и
завршава у Ду Ду А. Његова замена је Иван Феце Фирчи (претходно: "Луна",
"Џакарта").

Захваљујући константним концертним наступима широм Југославије (са посебно
честим концертима у Загребу, Љубљани и Београду) и емитовању спотова на
телевизији, Екатарина Велика полако стиче већи број поклоника.

Група издаје 1985. године други албум под називом Екатарина Велика. Албум је
снимљен у загребачком студију SIM, са продуцентом Владимиром Смолецом, а на њему
се као гости појављују Масимо Савић, у то време певач хрватског бенда Дориан
Греј, као и Томо Ин Дер Мулен, гитариста састава Карлови Вари. Нови материјал је
донео извесне промене у звуку будући да је у односу на претходни албум био
приметно бржег ритма и енергичнији. Ипак, и на њему су присутне препознатљиве
одлике бенда: дубоко суптилни тонови као и Младеновићеви херметични,
интроспективни и метафорични текстови. Албум је својим омотом, који је осмислио
и дизајнирао Душан Герзић, показивао и одређене уметничке амбиције, јер
приказује чланове бенда осликане у маниру индијанске обредне тетоваже.

Други албум је донео бенду прве праве хитове, песме "Очи боје меда", "Tattoo" и
"Модро и зелено". Ван Југославије први пут свирају 22. марта 1985. године, на
манифестацији "Дани културе" у Торину у Италији, и остављају позитиван утисак.
Други запажени наступ остварују на концерту у Загребу који је био део такозване
"Боље вас нашли" традиционалне размене бендова између Београда и Загреба. Крајем
1985. године Феце одлази на обавезно одслужење војног рока, а његова замена за
бубњевима је Иван „Рака“ Ранковић (претходно: "Тврдо срце и велике уши").

Трећи албум бенда, под називом С' ветром уз лице, излази 1986. године и њиме се
пробијају до шире публике, и који од њих прави звезде. Албум су продуцирали
Младеновић, Маргита Стефановић и Драган Чачиновић, и имао је врло „исполиран“
звук базиран на наглашеним клавијатурама и на употреби "E-mu Emulator II"
8-битног семплера. Хитови са овог албума укључивали су песме "Буди сам на
улици", "Као да је било некад", "Ти си сав мој бол" и "Новац у рукама". С'
ветром уз лице је уз свој комерцијални успех добио и прилично равнодушан пријем
критике која се жалила да звук албума и превише подсећа на британску групу
"Simple Minds".

У ово време бенд има и врло живу концертну активност, наступајући по градовима
широм Југославије. На концерту одржаном 2. новембра 1986. у загребачком клубу
"Kulušić" снимљен је први живи албум бенда који је издат накнадно почетком 1987.
године као албум EKV 19LIVE!86. Исте године бенд се враћа са турнеје у Београд и
тријумфално завршава концертну сезону серијом од шест распродатих концерата у
београдском Дому омладине.

У пролеће исте године Иван Ранковић одлучује да напусти бенд да би са
пријатељима из свог старог бенда "Тврдо срце и велике уши" формирао групу "Улица
од месеца". Нови бубњар постаје Срђан „Жика“ Тодоровић (претходно: "Радничка
контрола", "Безобразно зелено", "Дисциплина кичме") који свој први концерт са
групом свира у париском клубу "La Locomotive". Тодоровић у групу долази из
Дисциплине кичме, која је од самог почетка важила за неку врсту ривала, прво
групи Катарина II, а потом и Екатарини Великој.

После промене састава бенд снима свој четврти студијски албум под називом Љубав
који излази у другој половини 1987. године. Албум се најчешће сматра најбољим
издањем бенда као и једним од најбољих рок издања на територији бивше
Југославије. Ово издање карактерише више гитарски оријентисан и исполиран звук
који је донела сарадња са новим продуцентом, аустралијским музичарем Теодором
Јанијем (Theodore Yanni). Високо стилизован омот су заједно осмислили и
дизајнирали Маргита Стефановић и уметник Вук Видор. Као хитови са албума се
издвајају песме "Земља", "Поред мене", "Љубав", "7 дана" и "Људи из градова", а
сматра се да већина песама показује прве трагове депресије у Младеновићевим
текстовима, што се најчешће аргументује текстом нумере „Тонемо“.

Бенд у овом периоду има статус концертне атракције који потврђује са два
узастопна распродата концерта у београдској хали „Пионир“. Почетком 1988.
започињу нову турнеју на којој им се прикључују певач и гитариста београдског
састава Ван Гог Звонимир Ђукић „Ђуле“ и бивша певачица групе "Октобар 1864" Тања
Јовићевић. У то време Феце се враћа са одслужења војног рока и поново се
прикључује бенду замењујући Срђана Тодоровића. У бенду остаје свега неколико
месеци, да би се затим у мају 1988. одселио у Њујорк. Након Фецеовог одласка
Тодоровић се враћа у групу.

Године 1989. бенд објављује Само пар година за нас, пето студијско издање.
Критика сматра овај албум пуком концептуалном копијом албума Љубав. Међутим, за
разлику од углавном брзо ритмичног темпа комбинованог са благо тамним звуком на
албуму Љубав, Само пар година за нас има много звучно „мутније“ мелодије и
спорији ритам који заједно носе предосећај надолазећих политичких и социјалних
трагедија који ће захватити Југославију почетком 90-их.

У новембру 2006. године песма "Пар година за нас" је изгласана за најбољу
југословенску песму свих времена од стране слушалаца београдског радија Б92.
Милан Младеновић је у свом интервјуу за емисију РТС ТВБ „ТВ Постер“ 1992. године
изјавио да је "Пар година за нас" најбоља песма коју је Екатарина Велика
направила.

Након албума Само пар година за нас уследила је најтежа промена састава коју је
група врло тешко поднела. Тодоровић је напустио бенд концентришући се на своју
глумачку каријеру, а Бојан Печар се сели у Лондон. Док је одлазак Тодоровића из
групе био мање-више још једна смена за бубњевима, Печаров одлазак је био велики
губитак за бенд који на тај начин остаје без једног од својих кључних чланова.
Младеновић и Маргита Стефановић настављају даље налазећи новог бубњара Марка
Миливојевића (претходно: "У шкрипцу", "Партибрејкерс"), а као басиста у то време
на концертима свира Мишко Плави. Албум Дум дум излази у пролеће 1991. године, а
као басисити на албуму свирају Бата Божанић и Душан Петровић.

Албум Дум дум се сматра најмрачнијим албумом групе. Његова суморност и атмосфера
трагедије одају опште стање у Југославији која се у то време, почетком 90-их
лагано распада и приближава грађанском рату.

Током 1992. године ЕКВ наступа са басистом Драгишом Ускоковићем, и то, уместо
Бате Божанића и Душана Петровића. У мају 1993. нова постава објављује албум Неко
нас посматра који, као супротност претходном албуму, карактеришу топлији и
приступачнији звук и комуникативније и отвореније теме посебно препознатљиве у
песмама "Заједно", "Just let me play some modern RNR music", "Јадранско море",
"Понос". Ово је такође први и једини албум бенда који садржи обрађену песму, а
то је нумера "Истина машина" југословенског рок бенда "Тајм".

Почетком 1994. године Екатарина Велика је неактивна. Младеновић у пролеће одлази
у Бразил где заједно са пријатељем и музичарем Митром Суботићем Субом и групом
бразилских музичара ради на албуму "Angel's Breath". По његовом повратку у
Београд бенд наставља са концертном активношћу и почиње са радом на новом албуму
чији је радни назив „Поново заједно“. Рад на албуму је међутим убрзо обустављен
због Младеновићевих здравствених проблема. У августу 1994. бенд свира на
фестивалу у Будви што је њихов последњи концертни наступ. Следећег дана Милан
Младеновић је пребачен у болницу где је откривено да има рак панкреаса.

Свега неколико месеци касније, 5. новембра 1994, Милан Младеновић је умро у
Београду у 37. години. Његовом смрћу, Екатарина Велика је престала да постоји.

Маргита Стефановић је умрла 18. септембра 2002. године у Београду, у 44. години
живота, од сиде.

Остали чланови бенда који су преминули су Ивица Вдовић (боловао од сиде,
преминуо 1992) и Душан Дејановић (такође боловао од сиде, умро 16. новембра
2000. у Београду).

Екатарина Велика је међу најутицајнијим, ако не и најутицајнији бенд на простору
бивше Југославије, а такође се сматра и једним од најважнијих бендова на
југословенској рок сцени уопште. Многи бендови су током година обрађивали њихове
хитове, али оно што је карактеристично је то да се имитације тема којима се
Младеновић бавио као и његовог јединственог песничког стила стално појављују у
музици многих нових младих бендова.

Међу бендовима за које се тврди да су под великим утицајем Екатарине Велике је
бенд Ван Гог који се уздигао до статуса једног од најпопуларнијих рок бендова у
Србији у другој половини 90-их, али који је такође често критикован због
претеране склоности ка имитацији ЕКВ-а, нарочито када се ради о текстовима
песама. Други бенд на који је Екатарина Велика значајно утицала је Block Out,
који је обрадио њихову песму „Соба“ (трибјут издање "Као да је било некад") и
који често свира њихове песме на својим концертима.



https://sr.wikipedia.org/wiki/%D0%91%D0%BE%D1%80%D0%B8%D1%81_%D0%9A%D0%BE%D0%BC%D0%BD%D0%B5%D0%BD%D0%B8%D1%9B

Борис Комненић (Пула, ФНРЈ, 29. март 1957) је српски глумац и првак драме
Народног позоришта у Београду.

Гимназију је похађао у Београду, а глуму је студирао на Факултету драмских
уметности. После неколико сезона у слободном статусу, 1984. године је постао
члан Драме Народног позоришта. На матичној сцени је одиграо велики број улога:

Поред позоришних, остварио је и мноштво улога на филму и телевизији. Неке од
најзначајнијих су у телевизијским серијама Сиви дом и Бољи живот, и у филмовима
Тајванска канаста, Дани од снова, Сплав медуза, Директни пренос, Шпадијер- један
живот и др.



https://sr.wikipedia.org/wiki/%D0%88%D0%B5%D1%85%D0%BE%D0%B2%D0%B8%D0%BD%D0%B8_%D1%81%D0%B2%D0%B5%D0%B4%D0%BE%D1%86%D0%B8

Јеховини сведоци су хришћанска верска заједница са преко 8,3 милиона чланова
широм света. У већини земаља имају статус правног лица. У свету су познати по
томе што сва своја веровања темеље искључиво на Светом писму односно Библији и
по својој проповедничкој делатности.

Сваке године обележавају Спомен-свечаност, спомен на Христову смрт, и неколико
пута недељно одржавају састанке у Дворанама Краљевства. Издају полумесечне и
месечне часописе Стражарска кула1 и Пробудите се!, као и друге публикације на
преко 880 језика. Свако издање Стражарске куле штампа се у више од 61,65 милиона
примерака, што је чини најтиражнијим часописом на свету. Издали су и свој превод
Библије, превод Нови свет на преко 150 језика.

Централно веровање Јеховиних сведока је да ће Бог, Јехова, путем Божјег
Краљевства ускоро успоставити праведан и савршен свет у рајским условима и тиме
оправдати своју сувереност. Праведници ће имати могућност да вечно живе и мртви
ће васкрснути, што је омогућено жртвом Исуса Христа.

Јеховини сведоци су у савремено доба почели да делују у 1870-им. У почетку су се
звали „Истраживачи Библије“ али су 1931. године усвојили име „Јеховини сведоци“.

Јехова је изворно библијско име монотеистичког Бога. Име Јеховини сведоци
представља оне који верују у Јехову, и који живе по Јеховиним начелима изложеним
у Библији. Значење свог имена везују за цитат из Старог завета где Бог оне који
се труде да живе по његовим мерилима назива својим сведоцима (Исаија 43:10).

Оснивач Истраживача Библије је Чарлс Тејз Расел. Године 1879. покренуо је
полумесечни часопис „Стражарска кула - гласник Христовог присуства“, који је
уређивао до своје смрти 1916. године.

Постоји неколико нивоа преко којих се организују активности у више од 240 земаља
и територија у којима се оно обавља. Глобално надгледање врши Водеће тело, које
је смештено у светској централи у Бруклину, у Њујорку.

Водеће тело је група искусних старешина који надгледају светску скупштину.
Водеће тело сваке године у разне области широм света шаље представнике који се
састају с представницима подружница у тим областима. Подручје за које је
задужена свака скупштина подељено је на мање терене. Све скупштине имају
старешине које обављају поучавање и пастирење, предводећи дело скупштине,
добровољно бринући о духовном стању верника и пружајући утеху у време невоље.
Њима помажу слуге помоћници.

По узору на прву хришћанску скупштину, сваки верник, било да служи у светској
централи, у подружници или у скупштини, учествује у делу проповедања и лично
разговара са другима о Божјем Краљевству. Извештаји о тим активностима на крају
долазе у светску централу, а затим се пише и објављује Годишњак, књига коју
Јеховини сведоци сваке године објављују и која говори о томе како се одвија дело
проповедања и која садржи статистичке податке о том делу.

Јеховини сведоци сваке године одржавају и велике скупове или конгресе. У тим
приликама многе скупштине се скупљају ради посебног програма библијске поуке.
Постоје две врсте конгреса. Када се састаје једна покрајина, то јест око
двадесет скупштини које су географски близу, то се зове покрајински састанак. То
се одржава два пута годишње, обично у јесен и пролеће. Једном годишње одржава се
регионални конгрес када се састају неколико покрајина.

Просторија за верске састанке Јеховиних сведока се назива Дворана Краљевства.
Верници који тамо одлазе су чланови скупштина Јеховиних сведока где вођство у
поучавању имају старешине. Дворане Краљевства су обично једноставне грађевине
које су изградили чланови добровољци и где се Јеховини сведоци окупљају.

Јеховини сведоци верују у Свемоћног Бога Јехову, Створитеља неба и Земље. Своја
веровања темеље иск Светог писма. Следе нека од веровања Јеховиних сведока каоо
и неки библијски стихови на којима их темеље.

Јеховини сведоци верују да је цела Библија Реч Божја. За њих је од велике
важности да се оно што верују темељи на Библији. Јеховини сведоци верују да сва
религиозна учења треба подвргнути испитивању кроз Свето писмо како би се видело
да ли се слажу с надахнутим Писмом, било да та учења презентују они сами или
неко други (2. Коринћанима 13:5).

Сматрају да је цела Библија надахнута и историјски тачна. Оно што се обично зове
Нови завет они називају Хришћански грчки списи, а Стари завет зову Хебрејски
списи. Тако се избегава утисак да је неки део Библије застарео. Ослањају се и на
Нови и на Стари завет и схватају их дословно осим ако изрази или контекст
очигледно указују да се ради о нечем фигуративном или симболичном.

Јеховини сведоци верују да је Јехова једини истинити Бог и само њега поштују као
таквог. Не верују у Тројство. Исус Христ је Син Божји а не исто што и Бог, а
Свети дух је Божја активна сила, а не особа, којом се Јехова служи у извршавању
својих намера (Дела апостолска 7:55-56; Матеј 26:39; Марко 13:32; Јован 14:26).

Сматрају да је Исус Христ Син Божји, први од Божјих створења, и да никада није
тврдио да је једнак Богу (Јован 14:28)

Имао је предљудско постојање и пренесен је са неба у утробу девице Марије (Матеј
1:22-25). Сматрају да је положио свој савршени људски живот као жртву, чиме је
омогућено спасење за вечни живот онима који показују веру (Јован 3:16)

Јеховини сведоци верују да је Божје Краљевство једина нада за човечанство, да је
то стварна владавина која ће ускоро уништити садашњи зли систем ствари,
укључујући све људске владавине и да ће затим успоставити нови систем у коме ће
владати праведност и рајски услови (Откривење 21:3,4) Ово ће се догодити у
Божјем рату, Армагедону (Откривење 16:14-16; 19:19).

Не верују да се Божје Краљевство налази у људима, већ да је дословно (Лука
17:21).

С обзиром на то да Јеховини сведоци треба да показују љубав према својим
ближњима, људима проповедају добру вест о Божјем Краљевству. Служба проповедања
је саставни део њиховог вероисповедања и такође библијска заповест (Марко 13:10)

Верују да ће се Божје Краљевство успоставити на Земљи скорим доласком Христовог
хиљадугодишњег Краљевства који ће бити невидљив. Интересантно је запазити да се
изворно грчка реч у Библији која указује на Христов други долазак, парусија,
дословно преводи са „невидљива присутност“ на шта указује библијски контекст.

Верују да ће 144.000 духом помазаних хришћана бити са Христом у небеском
краљевству и владати с њим као краљеви (Откривење 7:4). Не верују да је небо
награда за сваког доброг човека (Откривење 14:3).

Верују да ће се испунити Божји првобитни наум са Земљом, да ће Земља бити у
потпуности настањена поштоваоцима Јехове и да ће се они радовати вечном животу у
људској савршености (Псалам 37:29). Верују да ће мртви васкрснути и добити
могућност да уживају у тим благословима (Матеј 22:31,32).

Не тврде да је Земља створена за шест дана како пише у Постанку, јер сматрају да
„дан“ у Библији може значити 1.000 година, дуг период, или неодређен период.
Одбацују науку о еволуцији, али не оспоравају микроеволуцију.

Јеховини сведоци верују да мртви нису свесни ничега, да не осећају ни бол ни
задовољство у неком духовном подручју (Проповедник 9:5). Мртви постоје само у
Божјем сећању и надају се њиховом васкрсењу које ће се одиграти након
успостављања Божјег Краљевства на Земљи (Откривење 20:4-6)

Јеховини сведоци сматрају да су 1914. године на Земљи настали последњи дани злог
система ствари који ће бити уништен (2. Тимотеју 3:1-5). Љубитељи праведности ће
преживети то уништење и ући у очишћену Земљу. Да су последњи дани почели 1914.
објашњавају библијском хронологијом из Старог завета. Наиме, те године су се
завршила „седам времена“ (2520 година) која су започета 607. п. н. е. (Данило
4:16, Бројеви 14:34; Откривење 11:2,3).

За Јеховине сведоке је важно да не буду део света, како је Исус рекао и за своје
следбенике (Јован 15:19). Сматрају да треба да показују љубав према свим својим
ближњима, али не мешају се у политику и не учествују у ратовима било ког народа
и зато одбијају активну војну службу, али поштују људске власти јер сматрају да
су привремене и постављене од Бога (Матеј 26:52; Римљанима 13:1). Поштују људске
законе све док нису у нескладу са Божјим заповестима.

Сматрају да морају да се брину за материјалне потребе својих породица, али да
треба да се клоне похлепне тежње за материјалним стварима каква влада у свету,
као и личне славе и претеране заокупљености задовољствима (1. Тимотеју 6:9,10).
То не значи да забрањују члановима да се образују, али саветују им да увек
стављају Божје Краљевство на прво место у свом животу (Матеј 6:33).

Оспоравају и одбацују традиционалне црквене симболе сматрајући да немају
библијски основ. На пример, верују да је Исус Христ умро на стубу а не на крсту,
и не користе иконе у вероисповедању.

Не славе традиционалне празнике јер верују да имају паганско порекло што
поткрепљују изворима из разних енциклопедија. Осим тога, сматрају да Библија не
указује на то да их треба славити. Јеховини сведоци славе само један празник и
то је Спомен свечаност.

Рођендане не славе зато што сматрају да се у Библији не спомиње да су то чиниле
Божје слуге у прошлости и зато што се у Библији рођендани увек помињу у
негативном контексту (Постанак 40:20-22; Матеј 14:6-10). Верују да слављење
рођендана има паганско порекло и да су хришћани до IV века одбијали да славе
рођендане.

Божић не славе зато што верују да се Исус није родио тог дана кад се Божић
слави. То темеље на Луки 2:8-11, где пише да су пастири били на пољима ноћу у
време Исусовог рођења, што сматрају да не може бити случај зими. Верују да је
дан прославе Божића изабран да би одговарао паганским празницима.

Као и у вези са Божићем, Јеховини сведоци сматрају да се у Светом писму нигде не
указује на то да се славио Васкрс. Верују да Васкрс потиче из паганских обичаја
којима се славило повратак пролећа. Сматрају да популарни обичаји који се
практикују у време Васкрса одговарају халдејским обичајима.

Према једној енциклопедији, римски владар Јулије Цезар је 46. п. н. е. утврдио
1. јануар као Нову годину. Римљани су тај дан посветили богу Јанусу, богу улаза,
врата и почетака.

Јеховини сведоци сматрају да су на многим обележавањима Нове године пијанчења
део прославе и саветују да их се избегава (1. Петрова 4:3,4; Галатима 5:19-22).

Спомен-свечаност, односно Господова вечера јесте знак сећања на смрт Исуса
Христа. Јеховини сведоци сматрају да је ово једини догађај за који је Исус
заповедио својим ученицима да обележавају (Лука 22:19; 1. Коринћанима 11:26).

Спомен свечаност скреће пажњу на значење Христове смрти у вези са остваривањем
Божјих намера. Наиме, верују да Исусова смрт омогућава вечни живот онима који
показују веру. Тиме се остварује Божја првобитна намера са Земљом и тиме долази
до изражаја Јеховина љубав према човечанству (Постанак 1:28; Јован 3:16).

На Спомен свечаности хлеб и вино се не претварају у право, дословно Тело и Крв
Христову, већ стоје као симболи истих.

Јеховини сведоци верују да је важно сада применити савете из Божје речи у
свакодневном животу - код куће, у школи, на послу и у својој скупштини. Без
обзира како је неко раније живео, може постати Јеховин сведок ако престане са
навикама које Божја реч осуђује и примењује божанске савете из ње. Примењивање
библијских савета је процес који се не завршава - хришћанин треба да настоји да
што боље упозна и следи Библију (2. Коринћанима 13:5)

Ако постоје докази да један Јеховин сведок не живи у складу са библијским
учењима и не каје се због тог понашања, он бива искључен из организације.
Поступци који се не толеришу су на пример блуд, хомосексуалност, опијање,
немедицинска употреба дрога, лагање, крађа и убиство.

За поступке које Библија директно не осуђује Јеховин сведок не може бити
искључен, али верују да је добро следити библијски стих који каже: „Све ми је
дозвољено, али није све корисно“ (1. Коринћанима 6:12). У складу с тим, Јеховини
сведоци не постављају крута правила о томе каква се музика сме слушати, како се
треба облачити, коју врсту забаве изабрати и сл., мада избегавају све што би
могло да наштети њиховој духовности.

Јеховини сведоци не прихватају трансфузију крви због свог разумевања о томе шта
Свето писмо говори о крви (Дела апостолска 15:28,29).Од 1961. године трансфузија
крви је разлог за искључивање из организације. Сматрају да смрт није гора од
кршења Божјег закона и да ће Бог једног дана вратити мртве у живот (Јован
11:25). Залагање Јеховиних сведока да се пронађу алтернативе трансфузији крви
покренуло је многа истраживања у области бескрвне медицине која су допринела
развоју квалитетног и нискоризичног лечења свих пацијената који из било ког
разлога одбијају трансфузију крви.

За разлику од адвентиста не деле јела на „чиста“ и „нечиста“, али се уздржавају
од крви. Док адвентисти говоре да ће други долазак Христов бити видљив, Сведоци
уче да ће бити невидљив. Јеховини сведоци не светкују суботу.

Сведоци се са јудејством слажу у томе што одбацују црквену догму о Светој
Тројици и што Исуса Христа сматрају Божјим Сином а не Богом. Међутим, од
јудејства се разликују у томе што признају Исуса Назарећанина за Месију, што
одбацују старозаветне празнике са суботом и старозаветни обредни закон и што
слободно спомињу Јеховино име.

Јеховини сведоци објављују месечна и полумесечна издања часописа Стражарска
кула1 (излази на 274 језика) и Пробудите се! (излази на 106 језика). Осим тих
часописа објавили су низ књига и брошура као и свој превод Светог писма, превод
Нови свет. Штампање ових публикација финансира се добровољним прилозима.

Главна публикација коју користе кад воде бесплатне библијске курсеве са људима
јесте Шта Библија заиста научава?, која је издата 2005.

Прво издање овог превода сведоци су издали 1950. на енглеском и на том језику је
ревидиран 1984. и 2013. Група која је превела Свето писмо формирана је 1947. и
Јеховини сведоци тврде да су њени чланови потицали из разних националности.
Затражили су да Библијско и трактатно друштво Стражарска кула, коорпорација коју
користе Јеховини сведоци да би издавали своју литературу, никада не објави
њихова имена. Овај превод је изложен разним критикама - неки критичари га
сматрају неискреним, а други га сврставају у боље савремене преводе Библије. Цео
превод је доступан на њиховом званичном веб-сајту jw.org .

Овај превод постоји и на српском језику, а преведен је са енглеске верзије
издате 1984. Превод Нови свет је доступан на 125 језика.

Јеховини сведоци делују у скоро свим земљама, али ни у једној не чине велики део
становништва. У августу 2015. било је око 8,22 милиона активних објавитеља.
Особа се рачуна као објавитељ ако на крају месеца поднесе извештај о својој
служби преношења добре вести.

Број објавитеља је скоро увек у порасту али се интензитет раста смањује. Ипак,
од средине 1990-их до данашњих дана број објавитеља је порастао са 4,5 до близу
8 милиона.

Не сматрају ни да су култ јер њихово вероисповедање је њихов стил живота, а не
ритуална преданост. Кажу да нити следе људе, нити се издвајају из друштва, јер
живе и раде међу другим људима.

Јеховини сведоци су више пута објавили погрешна предсказања. Водеће тело каже да
Јеховини сведоци не могу бити сматрани надахнутим пророцима, и обично
објашњавају своја, некад погрешна очекивања тиме да се исправно знање постепено
множи, и да ће се и убудуће множити (Пословице 4:18). Такође кажу да се прави
Божји народ пре свега препознаје по љубави (Јован 13:35) Некада су веровали да
ће Хармагедон доћи 1914. али данас верују да не знају кад ће доћи, мада
библијска пророчанства указују на то да живимо у последњим данима (Матеј 24:42).



https://sr.wikipedia.org/wiki/%D0%A1%D1%82%D0%B5%D1%84%D0%B0%D0%BD_%D0%A3%D1%80%D0%BE%D1%88_I

Стефан Урош I Немањић је био српски краљ од 1241/1242. до 1276. године. Био је
син Стефана Немање II Првовенчаног и Ане Дандоло, унуке млетачког дужда Енрика
Дандола.

Ниједан оновремени писани извор не говори о преврату који је довео до збацивања
краља Стефана Владислава I и преузимању власти од стране Стефана Уроша I. Према
Даниловом зборнику, Стефан Владислав I краљевао је у своме отачаству 7 година.
Престо је преузео после септембра 1233. или најкасније почетком 1234. и већ
средином 1241. владао је пуних седам година. Тада је могао бити збачен са
престола. Зато је замисливо да је сама вест о смрти цара Ивана Асена II била
довољна да незадовољна властела збаци са бугарског зета и штићеника са престола
у Србији. Тако је Стефан Владислав I могао бити смењен већ од јуна до октобра
1241. године, а најкасније до тога је дошло непосредно после проласка Монгола,
то јест у априлу 1242. Српска властела је на престо довела трећег брата Стефана
Уроша I.

Долазак Татара у Подунавље 1241/42. године није само довео до политичких
потреса, него тада почиње занимљиво раздобље српске историје које је везано за
долазак немачких рудара, познатих под именом Саси. А. Узелац указује да су
Татари многе становнике Угарске убили, а друге одвели као робове и да су зато
неки Саси бежећи пред нападом Монгола 1241/1242. прешли из Трансилваније у
Србију. Они су почетком четврте деценије тринаестог столећа са собом донели нове
технике проналажења и прераде руда племенитих метала, пре свега сребра, бакра и
олова. Њихово знање и способност оживеле су производњу метала и широм отворили
врата медитеранског тржишта српској привреди. Саси се у Србији први пут изричито
спомињу у писаном извору из 1254. године, то јест у Урошевој повељи рударском
насељу Брскову на Тари, али се Брсково као трг спомиње већ 1243. Саси су после
Брскова развили и друге руднике у Трепчи, Руднику, Рогозни, Новом Брду и у
другим рударским местима. Развој рударства у Србији покренуо је развој
трговачких веза са приморјем и јужном Италијом, али и развој градских насеља и
целокупне привреди у Србији. Развој рударства и трговине убрзао је целокупни
привредни развој Србије. Стефан Урош I је ковао сребрни новац, а већи приходи
омогућили су краљу да се постепено осамостали од властеле, јер је могао да држи
значајну плаћену војску.

Средином XIII века Бугарима се указала прилика да поново покушају да се умешају
у питања Србије. Крајем пете деценије XIII века дошло је до сукоба дубровачког
надбискупа са Баранима. Дубровник је покушао да потчини својој верској власти
Бар. Када је папа подржао захтеве из Дубровника, Барани (католици) заштиту
тражили од свог световног владара краља Стефана Уроша I. Зато су се погоршали
односи Стефана Уроша I и Дубровника и дошло је до рата. Дубровчани су нашли
савезника у Бугарима и једна бугарска војска је упала у Србију 1254. године, али
рат је убрзо прекинут. Претпоставља се да је на то утицало стављање Угарске на
страну краља Стефана Уроша I, који је тада можда постао и вазал угарског краља.
Зато се и Дубровник морао измирити се са Стефаном Урошем I у августу 1254.
године, али мир је још једном нарушен 1275. године, када је Стефан Урош I
безуспешно напао Дубровник.

На југу у сукобу Епирске деспотовине против Никејског царства, Стефан Урош I се
нашао на слабијој страни. Он је послао епирском владару Михаилу II Анђелу 1.000
војника 1257. године који су заузели север Македоније са Скопљем. Војска
Никејског царства је поразила Епирце и преузела Македонију 1259. године, а
српски војници су напустили територије које су привремено држали. У Никејском
царству после уклањања цара Теодора II Ласкариса на власт је дошао Михајло VIII
Палеолог, који је у јулу 1261. заузео Константинопољ и тако обновио Византијско
царство. Стефан Урош I је настојао да успостави ближе пријатељске односе и
родбински се повеже са Михајлом VIII Палеологом. Преговарало се о склапању брака
између млађег краљевог сина Милутина и Ане, кћерке византијског цара. Када су се
Византинци уверили да Милутин неће наследити престо, изговарајући се да угарска
принцеза удата за Драгутина живи као слуга одустали су од склапања брака уз
тврдњу да принцеза Ана не би постала „краљица него робиња” на српском двору.
Преговори су изгледа вођени око 1271. После тога Стефан Урош I се окренуо
византијским противницима и краљу Сицилије Карлу Анжујском. Тада је настојао да
успостави ближе везе са њим. Карло је тражио савезнике против Византије и није
необично да је у писмима Урошеву жену Јелену називао рођаком, али та родбинска
веза је изгледа политичка измишљотина, а не потврда стварне родбинске блискости.

У време обнове Византије, Стефан Урош I био је вазал краља Угарске и 1260.
послао му је помоћни одред у рату против чешког краља, али добри одоноси Стефана
Уроша I и Угара су били нарушени крајем 1267. или почетком 1268. Тада је краљ
Стефан Урош I Мачванску бановину у Угарској, али војска Беле IV поразила је и
заробила Стефана Уроша I и део његове властеле 1268. Урош I је морао платити
откуп и признати вазалне обавезе према угарском краљу. После сукоба, а као део
измирења, склопљен је брак Урошевог старијег сина Стефана Драгутина и Каталине,
кћерке угарског краља Стефана V. Стефан Драгутин је тада постао „млади краљ”,
тј. престолонаследник.

Стефан Урош I настојао је да ојача јединство државе. Зато је из владарске титуле
избацио „Захумље, Травунију и Диоклитију”. У сачуваним повељама Дубровнику он се
у ћириличном тексту називао: „Стефан Урош, помоћу Божијом краљ све Српске Земље
и Поморске”. Исту титулу „самодржац свих Српских и Поморских Земаља” користили
су и његови наследници. Средином XIII века из појединих области своје државе
уклањао је споредне огранке владарске династије Немањића. Тако је уклонио
потомке кнеза Мирослава из Захумља и потомке краља Вукана из Зете. Укинуо је
владарске титуле великог кнеза Дукље и кнеза Хума а завео централистичку власт.

Као противник јаке средишње власти појавио се краљев син „млади краљ” Стефан
Драгутин. Због Урошевог упорног одбијања да Стефану Драгутину издвоји посебну
област на управу, дошло је до рата између њих. Драгутину је помогла угарска
војска коју је послао краљ Ладислав IV, а рат је завршио победом „у земљи званој
Гацко”. Тако је од Драгутина и угарских одреда краљ Стефан Урош I био поражен на
Гатачком пољу 1276. Изгледа да је дошло до некаквог споразума Стефана Драгутина
са родитељима. По одобрењу новог краља Стефана Драгутина Зетом и Требињем
управљала је његова мајка Јелена, а његов отац Урош I је боравио у Захумљу.
Замонашио се као Симон и умро око 1280.

Сва три потомка Стефана Немање II Првовенчаног сменила су се на српском трону. И
док су владавине прве двојице биле сразмерно кратке, Стефан Урош I је на власти
остао око тридесет пет (1241/42—1276).

Стефан Урош I је имао ту срећу да су му спољашње околности ишле на руку. Везе са
угарским краљем и зближавање са сицилијанским краљем Карлом Анжујским упутиле су
га против Византије. Урошева жена Јелена, је тобоже била из рода Анжујског и
рођака Карлова. Од тих великих планова коалиције и акције уперене против
Цариграда није се много остварило, мада је Урош добар део свога времена и пажње
управио ка том циљу. Читаву деценију Урош је припремао напад на Византију, али
се до краја своје владавине није усудио да направи одлучујући корак.

Тиме је његова дугогодишња влада у Србији остала некако незавршена и недоречена.
Дао је повластице дубровачким тровцима.



https://sr.wikipedia.org/wiki/%D0%A1%D1%80%D0%B5%D0%B1%D1%80%D0%B5%D0%BD%D0%B8%D1%86%D0%B0

Сребреница је градско насеље и сједиште општине Сребреница у источном дијелу
Републике Српске, БиХ. Према прелиминарним подацима пописа становништва 2013.
године, у насељеном мјесту Сребреница укупно је пописано 2.607 лица.

Сребреница, заједно са подручјем Осат, захвата средишње рубно подручје источног
дијела Републике Српске. Једним дијелом источни и цијели јужни дио општине лежи
у завоју Дрине и представља састави дио ширег, веома живописног географског
мозаика Подриња. Географски, територија општине, укупне површине 533,4 km²,
омеђена је сусједним општинама: са југа Рогатицом, са запада Власеницом и
Милићима, а са сјевера Братунцем. Њен источни дио силази на Дрину, која је,
истовремено, и граница са Републиком Србијом. Урбано подручје града Сребренице
простире се на сјеверним падинама површи Зелени Јадар, око уске долинске равни
Црвене ријеке и Ћићевачког потока, саставница Крижевице. Сребреница лежи на 360
m надморске висине. Град се развија према сјеверној оси отворене долинске равни,
на пресјеку координата 43º 59' СГШ и 19º 26' ИГД

Сребреница се спомиње од друге половине 14. века као важно рударско мјесто, које
је добило име по рудницима сребра.

Угарски краљ Жигмунд Луксембуршки је након рата против Босне, из њеног састава
издвојио Сребреницу и поклонио је српском деспоту Стефану Лазаревићу 1411.
године. Стефан Лазаревић је своју владавину у тој области започео једним тешким
чином. Кад су се у руднику Сребреници побунили рудари, наредио је да се коловође
казне стављањем усијаних белутака под колена, и тако заувек остану осакаћени. У
старом ћирилском српском документу који описује како је Сребреница освојена од
Босне, за њене становнике се каже: "Се же вси јереси богомилские сут".

У средњем вијеку је променило више господара док није потпала под Турке у 16.
веку.

Војска Краљевине Србије је ослободила Сребреницу од Аустроугарске 18. септембра
1914. године.

За вријеме Другог свјетског рата у Сребреници је масовно пострадало српско
становништво. Од Срба који су живјели у Сребреници, остала је жива само једна
дјевојчица На други дан православног празника Тројица 14. јуна 1943, усташе су
побиле 250 српских цивила. Тог дана усташе су у Сребреници побиле преко 150
Срба, једну петочлану јеврејску породицу и једног муслимана који је био ожењен
Српкињом са његовом породицом. Истог дана усташе су побиле 97 Срба у
сребреничком селу Залазје.

У периоду од 1992. до 1995. године контролу над градом су имале бошњачке
наоружане формације које су игнорисале резолуцију 824 Савета безбедности
Уједињених нација од 6. маја 1993. у којој се Сребреница проглашава
демилитаризованом зоном под заштитом Уједињених нација. Велика количина оружја,
међусобно неповерење и нетрпељивост доводила је до сталних одмазди над цивилним
становништвом које је било изложено убиствима и прогонима углавном по
националној основи. Муслиманско становништво 19. априла 1992. године је предало
оружје, а град је стављен под контролу Републике Српске.

У мају исте године је поново преузимају снаге Армије Републике БиХ и контролишу
до 1995. године изводећи константно диверзантска дејства ка положајима Војске
Републике Српске и цивилном становништву околних села. Постоје изјаве да је за 3
године ратовања страдало више од 3.500 жртава српске националности. Док је
Армија БиХ под командом Насера Орића вршила злочине у околним сребреничким
селима насељеним углавном српским становништвом, Војска Републике Српске је
планирала заузимање града. У периоду од 1992. до 1995. године на простору
Сребренице и околине је убијено 3.287 Срба.

Јула 1995. године за само 7 дана снаге ВРС под командом генерала Ратка Младића у
оквиру контраофанзиве под кодним именом Криваја 95 успоставиле контролу над
Сребреницом и по бошњачкој верзији и већим делом западне штампе, као и
Међународни суд правде су тај злочин квалификовали као геноцид. над бошњачким
становништвом за који је одговорна Војска Републике Српске и српске паравојне
формације и у тој акцији убили између 7 и 8 хиљада Бошњака Постоје тврдње да је
то највећи масовни злочин на простору Европе после Другог светског рата, што
српска страна оштро негира и сматра да је број од 7-8 хиљада знатно преувеличан
и да је дело западне пропаганде и медијског рата против Републике Српске и
српског народа[тражи се извор од 01. 2014.]. Српска страна тврди да су у попису
сребреничких жртава били искључиво мушкарци (војни заробљеници), а не цивили
(жене, деца, старци и немоћни) и да је већина изгинула током пробоја према Тузли
приликом тешких борби са ВРС и да је велики део жртава прекопаван и довожен са
других локација, те да је на Сребреничким надгробним плочама пописано неколико
стотина живих људи, а председник "Општинске организације породица заробљених
погинулих бораца и несталих цивила Сребреница" Младен Грујичић је изразио сумњу
да су у "Меморијалном центру у Поточарима" код Сребренице, покопане и српске
жртве и приказане као бошњачке Народна скупштина Републике Србије је усвојила
посебну Декларацију о Сребреници којом осуђује тај злочин.

У знак сећања на жртве, у Сребреници је подигнут Меморијални центар и сваке
године, 11. јула се одаје пошта жртвама масакра, а председник Републике Србије
Борис Тадић је најавио да ће и 2010. године по други пут присуствовати.



https://sr.wikipedia.org/wiki/%D0%A1%D0%BC%D0%B5%D0%B4%D0%B5%D1%80%D0%B5%D0%B2%D0%BE

Смедерево је град у Подунавском округу. Налази се на обалама Дунава у
североисточном делу Србије. Према попису из 2011. било је 64.175 становника
(према попису из 2002. било је 62.805 становника. Шире подручје Града Смедерева
има 108.209 становника.).

Смедерево је са изградњом Смедеревске тврђаве 1430. постала престоница Српске
деспотовине пошто је Београд, дотадашња престоница, враћен Угарској 1427.
године. Смедеревску тврђаву је основао тадашњи српски деспот Ђурађ Бранковић.
Смедеревска тврђава је тада представљала највећу равничарску тврђаву у Европи.

Град је познат по још неким називима на другим језицима: лат. Smederevo, грч.
Сфентером, нем. Semendria, рум. Semendria, мађ. Szendrő, тур. Semendire.

Смедерево се налази на 44° 40’ северна географске ширине и 20° 56’ источне
географске дужине. Налази се у североисточном делу Републике Србије, на другој
по величини европској реци Дунаву. Од престонице Београда удаљен је свега 46 km.

Смедерево има више степско континенталну него умерено континенталну климу.
Средња годишња температура у граду је 11,4 °C. Средња јануарска температура је
тек нешто испод нуле (-0,6 °C), док јулска достиже просечних 21,9 °C. Током
пролећних месеци (март, април и мај) просечна температура износи око 14 °C.
Током јесени (септембар, октобар и новембар) просечна температура је 9,6
степени. У Смедереву падне око 650 mm воденог талога годишње. Највише је
падавина у мају (72 mm) и јуну (86 mm) а најмање у фебруару (38 mm).

Први помен Смедерева наилазимо године 1019. у повељи византијског цара Василија
II када је овде успостављена једна од епископија новостворене Охридске
архиепископије. Следећи писани помен о Смедереву налази се и у повељи кнеза
Лазара из 1381. године, у којој се спомиње манастир Раваница и села и имања која
поклања „у Смедереву људини Богосаву с опћином и с баштином“. Насеље добија на
значају тек у XIV веку са повлачењем српске државе на север пред турским
налетима. 1427, након смрти свог претходника Стефана, деспот Ђурађ Бранковић је
по претходно утврђеном договору морао да угарском краљу врати Београд. Као град
са традицијом престонице Смедерево се издвојило одмах по изградњи Смедеревске
тврђаве 1430. године. Све до 1459. године град је био седиште Деспотовине на
челу са деспотом Ђурђем Бранковићем. Након тога град потпада под власт Турака.
Иако је разорен у сукобу 1459, Турци увиђају његов изузетно повољан положај на
Дунаву и дограђују утврђење сада за своје потребе. Током дугог периода био је
седиште Смедеревског санџака, све до доласка Аустријанаца 1718. 1739. град је
опет под Турцима. Међутим развој града за време Аустроугара настављен је
отварањем прве основне школе 1806. године, за време Првог српског устанка. У то
време у граду је основан Правитељствујушчи совјет, на челу са Доситејем
Обрадовићем и Смедерево је поново постало престоница.

Под немачком окупацијом, 5. јуна 1941 Смедерево је доживело катастрофалну
експлозију. Експлозију је изазвала муниција коју су окупатори превозили
жељезницом и складиштили у тврђави. Том приликом погинуло је преко 3.000 људи, а
цео град је био порушен и делом затрпан земљом.

Са почетка 20. века град је бројао 7.000 становника, а данас према последњем
попису из 2003. године има 62.900 становника у граду и 116.000 у селима убраја
се у десет највећих градова у земљи. На ширем подручју града, рачунајући и седам
приградских насеља, Смедерево броји 77.808 становника (по попису из 2002.
године. Карађорђев дуд је споменик природе - ботаничког карактера али и
знаменито место из историје Смедерева. Под овим стаблом је 8. новембра 1805.
године вожд Карађорђе, вођа Првог српског устанка, у присуству српских старешина
и устаника примио кључеве Смедеревске тврђаве од турског заповедника града,
диздара Мухарема Гуше. Предаја кључева је извршена на свечан начин, јер су Турци
оставили Србима много топова и муниције, а Карађорђе им је дозволио да изађу из
Смедерева са војним частима и ситним оружјем и да лађама оду низ Дунав у Видин,
у Бугарску.

У граду се налази Карађорђев дуд, музеј у Смедереву, центар за културу
Смедерево, радио Смедерево... Смедерево има више споменика културе међу којима
су Смедеревска тврђава, црква Светог Георгија у Смедереву, зграда Окружног суда
у Смедереву, зграда Општинског дома у Смедереву, црква Успења Пресвете
Богородице на Старом смедеревском гробљу и други.

Након Другог светског рата, Смедерево је добило значајну улогу као
административни центар. Пре тога Смедерево је са својом облашћу припадало
Дунавској бановини (седиште Нови Сад). Током Другог светског рата Смедерево је
било седиште дела Дунавске бановине који је био окупиран искључиво од стране
Немачке војске (Шумадија, Браничево и Банат, који је касније установљен као
посебна аутономна регија под влашћу банатских Немаца). Од 1945. године
новостворена држава ФНРЈ (Федеративна Народна Република Југославија) а потом и
СФРЈ (Социјалистичка Федеративна Република Југославија) подељена је на области
(крајеве) чији су саставни делови биле општине. Смедерево је после 1945. године
постало седиште Смедеревске области, која је обухватала Град Смедерево (насеље
Смедерево и њему гравитирајућа приградска насеља) и још 7 општина.

Број становника у Смедереву и приградским насељима у периоду од 1948. до 2011.
године.

Извор: Републички завод за статистику Србије, попис 2011, књига пописа 9
(Упоредни преглед броја становника од 1948. до 2011. године-подаци по насељима и
општинама)



https://sr.wikipedia.org/wiki/%D0%A1%D0%B0%D1%83%D0%B4%D0%B8%D1%98%D1%81%D0%BA%D0%B0_%D0%90%D1%80%D0%B0%D0%B1%D0%B8%D1%98%D0%B0

Саудијска Арабија [б], званично Краљевина Саудијска Арабија [в], понегде названа
и Сауди Арабија, највећа је држава Арабијског полуострва у западној Азији.
Граничи се са Јорданом на северу, Ираком на северу и североистоку, са Кувајтом,
Катаром, Бахреином и Уједињеним Арапским Емиратима на истоку, Оманом на
југоистоку и Јеменом на југу, и Персијским заливом на североистоку и Црвеним
морем на западу. Заузима површину од око 2.150.000 km2, и има преко 30 милиона
становника, од чега су две трећине Саудијци и једна трећина су страни држављани.

Пре оснивања Краљевства Саудијске Арабија, територија данашње Саудијске Арабије
је обухватала четири посебна региона: Хеџас, Неджд и делове источне Арабија (ал
Хаса) и јужне Арабија (Асир). Краљевство Саудијску Арабију је 1932. основао Ибн
Сауд, који је ујединио ова четири региона у једну државу кроз низ освајања
почевши од 1902. и освајања Ријада, постојбине своје породице, династије Сауд.
Од тада држава је апсолутна монархија којом се влада по исламским принципа,
нарочито под утицајем вахабизма. Вахаби Ислам је називан „предоминантним
својством Саудијске културе“. Саудијска Арабија се понекад назива „земљом две
свете џамије“ у смилу Ал-Масјид ал-Харам (у Меки), и Ал-Масјид ан-Набави (у
Медини), два најсветија места ислама. Тренутно државно уређење је на снази од
1932. године када је Абдул-Азиз бин Сауд прогласио независност Краљевства, док
се његови коријени могу наћи још дубље у историји, са успоставом прве саудијске
државе 1744. године.

Саудијска Арабија је водећи светски извозник нафте, која је уједно и главни
економски покретач развоја државе. Извоз нафте чини око 90% укупног извоза и
доноси око 75% прихода државног буџета, што доприноси релативном економском
благостању њених становника. Лоша страна велике зависности економије од нафте је
нестабилна цена наведеног енергента на светском тржишту. Такође понекад ову
земљу и Русију називају енергетским суперсилама. Групе за заштиту људских права
учестало оптужују владу Саудијске Арабије за њихова кршења, међутим саудијске
власти те оптужбе одбацују.

Краљевина заузима око 80% територије полуострва и лежи између 16° и 33° северне
географске ширине и између 34° и 56° источне географске дужине. Године 2000.
Саудијска Арабија и Јемен су склопили договор о разграничењу Велики део границе
са јужним комшијама, Уједињеним Арапским Емиратима и Оманом, још увек није
прецизно одређен нити маркиран, тако да тачна величина земље још увек није
позната. Саудијске власти наводе површину од 2.217.949 km2. Други извори дају
податке који се крећу између 1.960.582 km2 и 2.240.000 km2. Земља се обично
рангира као 14. по величини у свету.

Географијом Саудијске Арабије доминира Арабијска пустиња и суседне полупустиње и
жбунотвите степе. Више од девет десетина територије заузима пустиња, укључујући
највећу непрекидну површину под песком на Земљи, Руб ел Хали. У држави нема река
или језера, али зато су вадији бројни. Мало обрадивих површина се налази у
алувијалним наносима у вадијима, басенима и оазама. Главна топографска одлика је
централна висораван, са планинама које се уздижу високо из уског низијског
појаса уз Црвено море. Главни планински ланци су Хиџаз и Асир са највишим врхом
Савдом (3.133 m). Овај део је познат као најзеленији и део с најсвежијом климом
у Арабији. Са источне стране планина терен се полако спушта до западног приобаља
уз Персијски залив и граница са УАЕ и Оманом. У центру је зараван Нејд. На југу
лежи негостољубива пустиња „Руб' ал Кхали“ (Празни ћошак) у којој готово уопће
нема живота.

Локалне животиње укључују: ибексе (планинске дивокозе), дивље мачке, бабуне,
вукове и хијене у брдским и планинским крајевима. Мале птице живе у оазама.
Обалски дио Црвеног мора је богат коралима и бројним морским врстама.

Екстремна врућина и безводност су карактеристике већег дела Саудијске Арабије.
То је једно од неколико подручја у свету где температуре достижу од преко 50 °C;
док је највећа забележена температура 51,7 °C. Зими се повремено појављују мраз
или снег у унутрашњости или на већим надморским висинама, међутим то се дешава
свега једном или два пута у деценији. Најнижа забележена температура је -12 °C у
Тураифу. Просечне зимске (јануар) температуре се крећу у распону од 8° до 20 °C
у градовима у унутрашњости, попут Ријада, док су у Џеди и на обали Црвеног мора
износи 19° до 29 °C. С друге стране просечне летње температуре (јул) су 27° до
43 °C у Ријаду, и 27° до 38 °C у Џеди. Ноћу се температуре у пустињама у
унутрашњости спуштају на изузетно ниске вредности, а дању пустињски песак
повећава Сунчеву топлоту.

Годишња количина кише у просеку креће од 20 до 40 cm. Јужни делови кишу добијају
повремено, захваљујући деловању југозападних монсуна. У планинама зими понекад
пада снег. У унутрашњости земље температуре су углавном више, а дуж обале
влажност ваздуха је преко 90%. Годишња количина падавина износи око 100 mm у
Ријаду (углавном у периоду од јануара до маја), док је у Џеди око 54 mm
(углавном у периоду од новембра до јануара). Изненадни пљускови могу довести до
јаких бујица у вадијима (сувим коритима).

Осим малог броја градских трговачких насеља, као што су Мека и Медина, која се
налази у Хеџазу на западу Арабијског полуострва, већи део данашње Саудијске
Арабије су биле негостољубиве пустиње која су насељавала номадска племенска
друштва. Оснивач ислама Мухамед је рођен у Меки око 571. Почетком 7. века,
Мухамед је ујединио бројна племена широм полуострва и створио јединствену
исламску верску заједницу. Након његове смрти 632, његови следбеници су брзо
проширили територију под муслиманском владавином изван Арабије, освајајући
огромна пространства (од Иберијског полуострва на западу до данашњег Пакистана
на истоку) у року од неколико деценија. На тај начин Арабија је ускоро постала
политички периферни регион у муслиманском свету како се фокус померао на
развијеније заузете земље. Од 10. века до почетка 20. века, Меку и Медина били
под контролом локалних арапских владара, који су носили титуле шариф Меке, али
је већи део овог периода шариф дуговао верност владару једног од највећих
исламских царстава са престоицама у Багдаду, Каиру или Истанбулу. Већи део
остатка данашње Саудијске Арабије се вратио на традиционалну племенску управу.

У стара времена домаћи и страни владари борили су се за превласт над овом
облашћу. Године 1517. Османско царство успоставило је власт над већим делом
полуострва.

Исламски верски реформатор Мухамад ибн Абд ал-Вахаб удружио је око 1750. снаге с
владаром места Дираџа у средишњој Арабији, Мухамадом ибн Саудом, чији су
наследници до почетка 19. века с потпором широких слојева поборника новог
верског вође освојили већину Арапског полуострва. Веза династије Сауд с
вахабском интерпретацијом Ислама остаће једно од кључних обилежја саудијске
државе и у будућности.

Нова арапска сила побудила је реакцију својих моћних сусједа, Отоманског царства
и његовог савезника Египта који су 1818. уништили прву саудијску државу. Убрзо
је уследила обнова, али друга држава подлегла је унутарњим сукобима и ратовима
са суседима 1891.

Модерну Саудијску Арабију основао је Абдул Азиз Ал-Сауд, познат као Ибн Сауд,
који је 1902. започео да окупља традиционалне породичне земље комбинацијом
оружаних сукоба и веште дипломације. Саудијска Арабија била је под Британским
протекторатом од 1915. до 1927. Уједињено Краљевство, тада најзначајнија сила на
Блиском истоку, признало је независност Саудове краљевине 1927, а 1932. Хиџаз и
Неџд (средишњи део Арапског полуострва) и формално су уједињени у Краљевину
Саудијску Арабију.

Политички успеси нису били праћени економским све док нису откривена нафтна
налазишта у марту 1938. године. Развојни програми искориштавања налазишта су
прекинути Другим светским ратом 1939. године, да би били поново покренути 1946.
године, а производња је достигла пуне капацитете 1949. године. Нафта је
обезбедила економски просперитет земље и ојачала њену позицију у свету. На
међународном плану Саудијска Арабија балансира између добрих односа с државама
Запада и оданости заједничким арапским циљевима. Саудијско друштво је још је
увек у великој мери конзервативно и значајан утицај имају исламске верске вође
(улема).

После Абдул Азизове смрти 1953. године трон је преузео његов син Сауд, који је
владао до 1964. године, да би га наслиједио Фајсал. Унутрапородична ривалства су
довела до убиства Фајсала од стране његовог нећака принца Фајсал бин Муса'ида
1975. године. Након убиства престо је преузео краљ Кхалид који је владао седам
година и био наслеђен од краља Фахда 1982. године. Фахд је умро 2005. године а
наследио га је његов полубрат Абдула, тренутни владар Саудијске Арабије.

Од Другог светског рата па наовамо, владари ове династије подржавају Палестинце
и одржавају блиске везе са Сједињеним Америчким Државама. Године 2000. Саудијска
Арабија и Јемен решили су дуготрајан спор око границе.

Мрежа железничких пруга дуга је 1.392 км, а мрежа путева 152.044 км, од чега је
45.461 км асфалтирано. Мрежом саобраћајница Ријад је повезан са обалом, Јеменом,
Кувајтом и Јорданом.

Привреда Саудијске Арабије је базирана на нафти. Она је највећи произвођач нафте
међу земљама чланицама ОПЕК-а и трећи произвођач нафте у свету. Резерве
Саудијске Арабије чине једну четвртину укупних светских залиха нафте. Отприлике
75% буџета се пуни приходима од извоза нафте. Нафтна индустрија учествује са 45%
у друштвеном производу Саудијске Арабије. Ова држава има службено залихе нафте у
износу 260 милијарди барела, што је 24% свјетских резерви. Осим нафте, производи
се земни гас, гипс, урма, пшеница и десалинизована вода.

Централна институција власти земље је Саудијска монархија. У закону усвојеном
1992. године наведено је да је Саудијска Арабија монархија под влашћу синова и
унука првог краља Абдул Азиз Ал-Сауда. Такође се наводи да Кур'ан представља
устав земље, а врховни закон чини Шеријат (Исламски закон базиран на Кур'ану).
Неке западне организације процењују да је режим ове државе девети по реду
најтоталирнији режим у свету.

Не постоје признате политичке странке нити избори, изузев локалних избора
одржаних 2005. године на којима су право гласа имали само мушкарци . Краљева
власт је теоретски ограничена Шеријатом и неким локалним традицијама. Он такође
мора имати подршку остатка Саудијске фамилије, улеме (верских лидера, и других
важних група саудијског друштва. Саудијска влада подржава Ислам финансирајући
џамије и школе Кур'ана широм света. Водећи људи краљевске породице бирају краља
из редова једног од својих припадника, уз одобрење Улеме.

Велики дио копна се састоји од слабо насељених пустиња и полупустињских регија;
на тим подручјима се углавном налазе Бедуини. У наведеном делу земље вегетација
је ограничена на коров и грмље. Мање од 2% земље чини обрадива површина.
Насељена места су углавном концентрисана уз источне и западне обале, те на пар
густо насељених оаза у унутрашњости као што су Хофуф и Бурахда. Неке области,
попут пустиње Руб' ал-Кхали и Арабијске пустиње, уопће нису насељене, иако се
због потреба индустрије нафте планира изградња насеља и у тим деловимаа земље.
Становништво је концентрисано у градовима на западној обали и њеном залеђу
(Џеда, Мека, Медина), главном граду Ријаду у средишту земље, као и на источном
приобаљу гдје је лоцирана већина нафтних извора (Дамам, Хуфуф, Дахран).

Ислам је религија скоро целокупног домаћег становништва и једини има службено
признање. Саудијска Арабија је колевка ове вере и у земљи се налазе два
најважнија исламска светишта, Мека и Медина. Арапски односно његов локални
дијалект је језик већине становништва. Велик број становника (око 6 мил.) су
страни држављани на раду у индустрији нафте и у другим секторима привреде.

Модерни Саудијски писци су: Абдул Рахман Муниф, Јосеф Ал-Мохајмид, Абду Кхал,
Али ал-Домаини, Ахмед Абодехман, Абдула Ал-Квасеми

Мушкарци се често баве спортом. Жене ретко учествују у спортским активностима,
најчешће у дворанама. Фудбал је најпопуларнији спорт. Саудијска Арабија
учествује на Летним Олимпијадама. Фудбалска репрезентација Саудијске Арабије
учествује у такмичењима која су под окриљем ФИФА-е. Поједини популарни фудбалери
су: Маџед Абдула, Мохамед Ал-Деајеа, Сами ел Џабер, Саид Ал-Увајран и Фахад
Ал-Биши.

Оружане снаге су састављене од: Армије, морнарице, ваздухопловства,
противваздушне одбране, Националне гарде, Краљевске заштитне регименте, и
специјалних снага. Саудија има своју војну индустрију. Војни буџет је у износу
од 38 милијарди америчких долара.

У оквиру Министарства унутрашњих послова се налазе: полиција, граничари, обалска
стража и „Ал-Муџахидини“.



https://sr.wikipedia.org/wiki/%D0%A0%D0%B0%D0%BD%D0%B3%D1%83%D0%BD

Рангун или Јангон (бур. ရန်ကုန်) је највећи град Мјанмара, и његов некадашњи
главни град (до 2005). Данас је главни град истоименог региона.

Град се налази на југу земље, на источној ивици делте реке Иравади у близини
Андаманског мора.

Подручје Рангуна припада тропској климатској зони. Средња годишња температура
износи 27,5 °C, док је просечна годишња количина падавина 2617 милиметара.

Прво насеље на овом месту основано је у 5. веку пре нове ере. До 1755. град се
звао Дагон и припадао је краљевини народа Мон. Тада га је заузео краљ Алаунгпај,
дао му ново име Јангон и претворио га у главни град новооснованог Бурманског
царства. Град је у другој половини 19. века пао под британску власт и потом се
развио у модерни град. Рангун је име које је добио у овој, колонијалној, ери.
Земљотрес и цунами су уништили град 1930. Рангун је постао главни град независне
Бурме 1948.

Име Рангун је промењено у Јангон 1989. Године 2005. Влада Мјанмара је објавила
да се сва министарства и институције Владе премештају у нову престоницу,
Непјидо.



https://sr.wikipedia.org/wiki/%D0%9F%D0%B5%D1%84%D0%BA%D0%BE%D1%85%D0%BE%D1%80%D0%B8

Пефкохори је туристичко насеље у Грчкој на полуострву Касандра (познатија као
први прст) на Халкидикију, општина Касандра, око 100 km од Солуна.

Насеље је основано почетком 19. века као рибарско село од избеглица из Турске.
Данас, осим потомака Грка из Мале Азије, стално становништво овог места чине још
и Цинцари (могу се препознати по светлој боји косе), као и избеглице из
Албаније.

Пефкохори има основну школу, цркву посвећену светом Николи (централна црква у
месту), Галисов камп (спортско насеље са бројним теренима 2 km удаљено од места.
Оснивач је бивши капитен кошаркашке репрезентације Грчке - Никос Галис). Нешто
даље је занимљива марина правилног облика - Гларос. Плажа је дуга километрима и
песковита је. При лепом времену са обале се види Света гора - Атос.



https://sr.wikipedia.org/wiki/%D0%9D%D0%B0%D0%BF%D0%BE%D0%BB%D0%B5%D0%BE%D0%BD_I_%D0%91%D0%BE%D0%BD%D0%B0%D0%BF%D0%B0%D1%80%D1%82%D0%B0

Наполеон I Бонапарта (франц. Napoléon Bonaparte; Ајачо, 15. август 1769 —
Лонгвуд Света Јелена, 5. мај 1821) је био генерал у Француској револуцији и као
вођа био је први конзул Француске Републике од 11. новембра 1799. до 18. маја
1804. и цар Француске и краљ Италије од 18. маја 1804. до 6. априла 1814. и онда
поново на кратко од 20. марта до 22. јуна 1815.

Наполеон је рођен на Корзици, а учио је у Француској за артиљеријског официра.
Постао је познат током Француске револуције, када је као генерал водио успешне
походе против Прве и Друге коалиције које су биле усмерене против Француске.
Године 1799. Наполеон је извршио државни удар и поставио себе за првог конзула;
пет година касније је сам себе крунисао за цара Француске. Током прве деценије
19. века, заратио је са скоро сваком важнијом европском силом, доминирајући
континенталном Европом низом победа - од које су најславније оне код Аустерлица
и Фридланда - и успоставаљањем савеза, именујући блиске сараднике и чланове
породице за владаре или министре у државама којима су доминирали Французи.

Катастрофална француска инвазија Русије 1812. је била прекретница. Овај поход је
десетковао његову Велику армију, која никада више није обновила своју некадашњу
снагу. Године 1813. Шеста коалиција га је поразила код Лајпцига, заузела
Француску и приморала га на абдикацију у априлу 1814. и игзнанство на острво
Елбу. Након мање од годину дана, Наполеон се вратио у Француску, поново преузео
контролу, али је владао 100 дана до пораза код Ватерлоа у јуну 1815. Својих
задњих шест година живота провео је под британским надзором на острву Света
Јелена.

Рођен је у Ајачију на Корзици 15. августа 1769. као друго од осморо деце, само
годину дана након што је Корзика постала француска територија (дотад је Корзика
припадала Републици Ђенови). Његова породица је припадала нижем италијанском
племству и дошли су из Тоскане. Породица се населила у Фиренци, па се касније
расцепила на две гране. У 16. веку су били присиљени да напусте Фиренцу и
населили су се на Корзици, која је и тада припадала Ђенови.

Наполеонов отац Карло Бонапарта рођен је 1746. у Ђенољанској републици. Био је
адвокат и представник Корзике 1778. на двору Луја XVI. Ту је остао доста година.
Највећи утицај на Наполеона је у детињству имала његова мајка Марија Летиција
Рамолино. Чврстом дисциплином успела је да обузда Наполеона. Наполеоново
племићко и умерено имућно порекло и породичне везе пружиле су му много веће
могућности да се образује и школује, него што је то било омогућено типичном
Корзиканцу у то време. Када је имао девет година уписан је 15. маја 1779. у
француску војну школу у Бријан л Шато близу места Троа. Морао је учити француски
пре него што је уписан у војну школу. Ипак целога живота је говорио са јаким
италијанским акцентом, а никад није научио да правилно пише. Наполеон је ту први
пут срео произвођача шампањца Жан Реми Моета. Након матурирања на војној школи у
Бријану 1784. Наполеон је примљен на елитну Краљевску војну школу у Паризу. Ту
је у једној години завршио два разреда. Један испитивач је сматрао да је добар
за проучавање апстрактних наука и да поседује дубоко знање математике и
географије. На војној школи је специјализовао артиљерију, иако је у почетку
тражио морнарицу. Дипломирао је септембра 1785. и преузео је војну дужност као
артиљеријски потпоручник у јануару 1786. са само 16 година.

Наполеон је служио у Валенси и Оксони до избијања Француске револуције 1789.
године. У том периоду узео је готово две године одсуства у Паризу и Корзици.
Већи део од неколико година након 1789. провео је на Корзици, на којој се
одвијала битка између три стране: ројалиста, револуционара и корзиканских
националиста. Наполеон је подржавао јакобинце и унапређен је у потпуковника пука
добровољаца. Након што му је истекло одсустви и након што је предводио побуну у
француској војсци, Наполеон је некако успео да убеди војне власти у Паризу да га
унапреде у капетана у јулу 1792. Поново се вратио на Корзику и сукобио се са
конзервативним националистичким вођом Паскалом Паолијем. Паоли је одлучио да се
разиђе са Француском и блокирао је поход Француске на сардинијско острво Ла
Магдалену, у којем је требало да Наполеон буде један од заповедника. Наполеон и
његова породица су били принуђени да напусте Корзику у јуну 1793.

Уз помоћ земљака Салицетија Наполеон је постављен за команданта артиљерије
француских снага, које су 1793. опседале Тулон. Тулон се побунио против
републиканске власти, а заузела га је британска војска. Наполеон је направио
успешан план. Поставио је топове на такву позицију да су запретили британској
флоти, која се због тога морала евакуисати. Успешним нападом Наполеон је заузео
град. Приликом напада рањен је у бутину. Због освајања Тулона унапређен је 1793.
у бригадног генерала. Успешним акцијама запао је за око Комитету јавне
безбедности и постао је близак сарадник Огистена Робеспјера, млађег брата
револуционарног вође Максимилијана Робеспјера. Када је старији Робеспјер завршио
на гиљотини Наполеон је био накратко ухапшен и затворен 6. августа 1794. у Шато
д'Антиб. Ослобођен је након две недеље.

Наполеон је 1795. служио у Паризу, када су ројалисти и контрареволуционари 3.
октобра организовали протест против Националног конвента. Наполеон је командовао
импровизованим снагама, које су браниле Конвент у дворцу. Уз помоћ младог
коњичког официра Жоашена Мира довукао је артиљерију кроз масу, која је
протестовала. Следећег дана је користио артиљерију да би одбио нападаче.
Наполеон је тако спасио Национални конвент и одједном је постао славан. Нови
Директоријум је постао Наполеонов покровитељ, а посебно вођа Пол Барас.

Наполеон је 27. марта 1796. преузео заповедништво француске војске у Италији.
Предводио је успешну инвазију Италије. У бици код Лодија добио је надимак „мали
каплар“, што је одражавало његово пријатељство са војском, од којих је многе
знао по имену. Истерао је Аустријанце из Ломбардије и победио је војску Папске
државе. Пошто је папа Пије VI протестовао због погубљења краља Луја XVI
Француска се осветила анексијом две мале папске територије. Наполеон је
игнорисао наређење од Директоријума да маршира на Рим и да свргне папу. Тек
након годину дана је генерал Луј Александр Бертје заузео Рим и утамничио папу
20. фебруара 1797. Папа је у тамници умро од болести. Наполеон је почетком 1797.
предводио своју војску на Аустрију. Аустрија је након пораза била присиљена да
моли за мир. Кампоформијским миром из 1797. Француска је добила контролу над
северном Италијом, Белгијом, Холандијом и Порајњем. Тајном клаузулом Млетачка
република је обећана Аустрији. Наполеон је након тога кренуо на Венецију и
присилио је на предају. Венеција је престала да постоји као држава 1797, након
1.000 година независности. Касније током 1797. Наполеон је организовао мноштво
територија у Италији у Цисалпинску републику.

Серија војних успеха била је резултат његове способности да примењује
енциклопедијско знање конвенционалне војне мисли на ситуације у реалном свету.
То је он показао креативним коришћењем артиљеријске тактике, па је артиљерију
користио као мобилну силу, која је подржавала напредак пешадије. Он је то овако
описао „Ја сам се борио у шездесет битака и нисам научио ништа што пре тога
нисам знао“. Слике савременика које показују његов главни штаб осликавају Шапов
семафор, који је први пут коришћен 1792. Био је мајстор и шпијунаже и обмане и
имао је посебан смисао за то када треба да удари. Често је добијао битке тако
што је концентрисао своје снаге, а да непријатељ није био тога свестан. За ту
сврху је користио шпијуне да би сакупио информације о непријатељу, а вешто је
сакривао распоређивање својих снага. У том походу, који се сматра његовим
највећим походом Наполеон је заробио 160.000 непријатељских војника, 2.000
топова. За годину дана Наполеоновог похода остварио је највеће продоре по
традиционалним нормама 18. века, а тај његов поход означавао је нову еру у
историји ратовања.

Док је ратовао у Италији Наполеон је постајао све утицајнији у француској
политици. Он је штампао две новине, које су биле намењене војсци, али продавао
их је и у Француској. У мају 1797. основао је и треће новине, које је штампао у
Паризу. На изборима средином 1797. ројалистичка партија је постала моћнија, што
је упозорило Пола Бара и његове пријатеље у Директоријуму. Ројалисти су нападали
Наполеона због пљачки у Италији и за прекорачење надлежности у преговорима са
Аустријанцима. Наполеон је због тога послао генерала Пјера Ожероа. Пјер Ожеро је
извршио државни удар 4. септембра 1797. (18. фруктидор по револуционарном
календару) и уклонио је ројалисте са власти. Бара и његови републикански
савезници су поново имали пуну контролу, али зависили су од Наполеона. Наполеон
је сада сам преговарао са Аустријанцима, а у Париз се вратио као херој. Имао је
доминантну моћ и постао је популарнији од Директоријума.

У марту 1798. Наполеон је предложио војну експедицију да би се заузео Египат,
који је тада био провинција Отоманскога царства. Наполеон је тиме намеравао да
заштити француске трговачке интересе и да отежа британски приступ Индији.
Директоријум је био забринут величином и трошковима експедиције, али сложио се
са идејом, јер им је одговарало да се популарни генерал макне из центра збивања.
Необичан аспект египатске експедиције било је укључивање велике групе научника.
Једно од тадашњих открића био је чувени камен из Розете. Такво укључивање
интелектуалних снага једни су сматрали индикацијом Наполеонове привржености
принципима просветитељства, док су други сматрали да је он мајстор пропаганде и
да на тај начин маскира империјалистичке мотиве инвазије. У неуспешном напору да
добије подршку становништва Египта Наполеон се приказивао као ослободилац од
турске власти. Наполеон је заузео Малту 9. јуна 1798. и окончао власт витезова
светога Јована.

Након тога избегао је потери британске морнарице и искрцао се у Александрији 1.
јула 1798. године. Након искрцавања на обалама Египта дошло је до битке код
пирамида. Ту се Наполеон сукобио против Мамелука, старе силе на Блиском истоку.
Наполеон је имао много мање војника од Мамелука. Било је 25.000 Француза против
100.000 Мамелука, али Наполеон се борио тактиком шупљих квадрата у које је
поставио артиљерију и снабдевање. Наполеон је нанео тежак пораз Мамелуцима.
Током битке убијено је само 300 Француза и око 6.000 Египћана. Француску победу
на копну британска морнарица је компензовала на мору. Велики део бродова, којима
је Наполеонова војска дошла до Египта вратио се натраг. Један део флоте остао је
да подржава војску дуж обале.

У бици код Абукира 1. августа 1798. британска флота под заповедништвом Нелсона
је победила француску флоту. Само два француска брода су се спасила. Сви остали
француски бродови су били потопљени или заробљени. После те битке Наполеонова
војска у Египту је била везана за копно, тако да више није могао остварити циљ
учвршћења француских позиција у Медитерану. Наполеон је учврстио власт у Египту,
иако се суочавао са сталним побунама. Почетком 1799. повео је своју војску у
отоманску провинцију Сирију, а затим Израел и Сирију. Ту је победио много
бројнију отоманску војску у неколико битака. Међутим Наполеонова војска је била
ослабљена болестима (највише кугом) и лошим снабдевањем. Наполеон је предводио
13.000 француских војника при освајању обалних места Ал Ариша, Газе, Јафе и
Хаифе. Французи су се показали посебно брутални у Хаифи. Французи су заузели
Хаифу неколико сати након напада, а бајонетима су побили 1.400 турских војника
који су покушали да се предају. Три дана су убијали и пљачкали мушкарце, жене и
децу, а масакр је завршио Наполеоновим наређењем да се погуби додатних 3.000
турских заробљеника. Пошто су Французи били ослабљени због куге нису могли да
заузму Акру, па су се у мају вратили у Египат. Да би убрзао повлачење Наполеон
је наредио убијање заробљеника и болесних од куге. Када се вратио у Египат
Наполеон је 25. јула 1799. победио Турке у новој бици код Абукира. Пошто је у
Француској постало нестабилније Наполеон је одлучио августа 1799. да се врати.
Армију у Египту је оставио генералу Жану Клеберу .

Док је био у Египту Наполеон је настојао да прати збивања у Европи, ослањајући
се на новинске чланке и на депеше које су нередовно стизале. Он је 23. августа
1799. нагло одлучио да крене у Француску, да би искористио привремени одлазак
британских бродова, који су блокирали француске луке. Касније је било оптужби да
је он напустио своју војску, али фактички Директоријум је наредио Наполеону да
се врати, јер је Француска претрпела неколико пораза од снага Друге коалиције, а
бојали су се и инвазије. До времена његова повратка у Париз, тј. до октобра
1799. војна ситуација се знатно поправила после неколико француских победа.
Међутим Република је била пред банкротом, а корумпирани и неефикасни
Директоријум никад није био мање популаран него тада. Један од чланова
Директоријума Емануел Сијес обратио се Наполеону тражећи подршку за државни удар
и укидање устава. У заверу су били укључени Наполеон I Бонапарта, Емануел Жозеф
Сијес, Наполеонов брат Лисијен Бонапарта (који је био портпарол Савета
Петстотина), Роже-Дико (један од чланова Директоријума) и Шарл Морис де Талеран.

Наполеон је 9. новембра 1799. (18. бримера) извео државни удар. Два дана су им
била потребна да успоставе контролу и да обезвласте законодавна тела. То је
омогућило да крње законодавно тело именује Наполеона, Сијеса и Дукоса као
привремене конзуле који ће управљати владом. Сијес је наговорио Наполеона са
намером да сам преузме власт. Међутим Наполеон га је изманеврисао и омогућио је
да се донесе Устав Осме Године, којим је Наполеон осигурао свој избор за Првога
конзула. Тако је Наполеон постао најмоћнија особа у Француској. Ту моћ је
повећао Уставом Десете Године, по коме је постао доживотни први конзул.

Наполеон је спровео неколико трајних реформи у областима као што су
централизована администрација департмана, високо образовање, опорезивање,
централна банка, законици, друмски и канализациони систем. Преговарао је о
конкордату из 1801. са католичком црквом покушавајући помирити католичко
становништво са режимом. Проглашен је 21. мартa 1804. грађански законик зван
Наполеонов кодекс или Француски грађански кодекс (Code civil des Français). Тај
кодекс има значај до данашњега дана у многим земљама. Кодекс су припремили
комитети правних стручњака под надзором Жана Жака де Камбасереса. који је био
други конзул од 1799. до 1804. Наполеон је активно учествовао у седницама
државнога савета на којима су се претресали нацрти закона. Постојали су и други
кодекси, тако да је 1808. издан кодекс упута у криминалном поступку, којима је
успостављен прецизан низ правила судске процедуре. По садашњим стандардима те
процедуре су ишле у прилог тужбе, али када су проглашене представљале су лек за
уобичајене злоупотребе тужиоца и на тај начин су чували личне слободе.

Наполеон се 1800. вратио у Италију, коју су Аустријанци и Руси под командом
Суворова заузели док је Наполеон био у Египту. Наполеон је прешао Алпе у пролеће
(јахао је мулу, а не белога коња како га приказује Жак Луј Давид ). Поход је
лоше започео, али већ у јуну 1800. је Наполеон потукао Аустријанце у бици код
Марења, што је довело до примирја. Наполеонов брат Жозеф Бонапарта је предводио
преговоре. Известио је Наполеона да Аустријанци због британске подршке одбијају
да признају француске новоосвојене територије. Због тога је Наполеон наредио
генералу Жану Мороу да још једном нападне Аустрију. Након Мороове победе над
аустријском војском у бици код Хоелиндена склопљен је Линевилски мир фебруара
1801. по коме је Француска потврдила или повећала територије добијене
Кампоформијским миром.

Велика Британија је потписала Амијенски мир марта 1802. године. По том споразуму
требало је да се Британци повуку из неколико колонија које су били преотели.
Овај мир је био краткотрајан. Монархије Европе нису признавале Француску
републику, јер су се бојале да би идеје револуције могле прећи француске границе
и угрозити их. Британија је службено признала Француску као републику, а са
друге стране брата Луја XVI је дочекивала као државног госта. Британија се није
повукла са Малте како је била обећала. С друге стране протестовала је против
француске анексије Пијемонта и Наполеонова акта о посредовању у Швајцарској,
иако Пијемонт и Швајцарска нису били покривени условима Амијенског мира.

Наполеон је 1803. доживео тежак пораз на Хаитију. Послао је војску да поново
заузме Хаити и успостави базу. Француска војска је настрадала што од жуте
грознице, што од побуњеника под вођством Тусан-Лувертира и Жана Жака Десалина.
Хаићанска револуција је успела, а Француска се суочила са тешким проблемом.
Пошто је Наполеон схватио да не може да одбрани француске поседе на копну
Северне Америке, а приближавао се опет рат са Британијом, одлучио је да прода
Луизијану по изузетно ниској цени. САД су купиле Луизијану од Француске за 7,4
долара по km². Спор око Малте окончао се тако што је Британија 1803. поново
објавила рат Француској и наставила подржавати француске ројалисте.

У јануару 1804. Наполеонова полиција је открила и спречила покушај атентата на
Наполеона. Атентат је био спонзорисан од стране Бурбона. Као одмазду Наполеон је
послао жандаре да ухапсе војводу Енгјена у Бадену. После убрзанога тајнога
суђења војвода је погубљен 21. марта 1804. Показало се да војвода није био
повезан са атентатом, али Наполеон је искористио цео инцидент да оправда поновно
успостављање наследне монархије у Француској са њим као царем. Теорија му је
била да неће бити могућа Бурбонска ресторација једном кад се у уставу нађе
Бонапарта као наследна династија. Наполеон се крунисао 2. децембра 1804. у
Богородичној катедрали (Нотр Дам) у Паризу. Када је папа благословио краљевске
симболе и круну, Наполеон је сам себе крунисао, а затим и своју супругу
Жозефину. У Миланској катедрали Наполеон је 26. маја 1805. крунисан круном
Ломбардије као краљ Италије.

До 1805. Британија је неодлучно увучена у трећу коалицију против Наполеона, када
је постало јасно да он неће да престане са експанзионистичким ратовима на
континенту. Наполеон је знао да француска флота не може победити британску
морнарицу и због тога је покушавао да британску флоту одвуче од Ламанша. Циљ је
био да бар теоретски шпанска и француска флота контролише Ламанш 24 часа, што је
Наполеон погрешно сматрао довољно дугим временом да се француске армије пребаце
у Енглеску. Наполеон није био довољно добро упознат са поморским стварима,
његове заповести адмиралима су често биле противречне или бескорисне, а флота
сплавова коју је припремао или би потонула или би требало најмање три дана да се
превезе сва војска у Енглеску, под условом да нема британских бродова. Пошто су
Аустрија и Русија припремале напад на Француску и њене савезнике Наполеон је
морао да промени планове и поново се окренуо континенту. Новоформирана Велика
армија је тајно дошла до Немачке. Изненадила је 20. октобра 1805. Аустријанце
код Улма и нанела им тежак пораз. Дан после тога 21. октобра 1805. одиграла се
поморска битка код Трафалгара у којој је британска флота под заповедништвом
Нелсона потопила две трећине француских бродова. Том битком британска морнарица
је осигурала трајну поморску надмоћ следећих 100 година. Наполеон је победио
Аустрију и Русију у бици код Аустерлица 2. децембра 1805. и избацио је Аустрију
из рата. Трећа коалиција се распала.

Четврта коалиција је састављена 1806. године. Наполеон је победио Пруску у бици
код Јене 14. октобра 1806. и после тога кренуо преко Пољске у сусрет руској
војсци. Битка код Ејлауа 6. фебруара 1807. завршила је неодлучено. Након одлучне
Наполеонове победе у бици код Фридланда 14. јуна 1807. са Русијом је закључио
Тилзитски мир. Поделио је Европу између две силе. Поставио је марионетске
владаре на тронове немачких држава, а свога брата Жерома Бонапарту је поставио
да буде краљ краљевине Вестфалије. Успоставио је и Варшавско војводство са
краљем Фридриком Августом од Саксоније као владаром.

Поред војних потхвата против Британије, Наполеон је водио и економски рат
покушавајући да присили што већи део Европе на општи трговински бојкот
Британије. Тај систем је назван „континентални систем“. Том акцијом је наносио
штете британској економији, али узроковао је штете и француској економији.
Португалија није спроводила „континентални систем“, па је Наполеон 1807. тражио
од Шпаније да му помогне у инвазији Португалија. Када је Шпанија одбила да
учествује у инвазији Португалије Наполеон је напао Шпанију. После неких победа и
пораза Наполеон није био задовољан учинком својих генерала, па је сам преузео
заповедништво и победио је шпанску армију. Заузео је Мадрид и успео је
изманеврисати британску армију, која је дошла да помогне Шпанцима. Британску
армију је потиснуо до обале. Француска окупација Иберије доводи до скупог и
бруталног Рата за шпанску независност. Наполеону су у том рату страдале стотине
хиљада војника у борби са шпанском герилом, а француска војска је доживљавала и
низ пораза од стране Војводе од Велингтона. Наполеон је поставио Жоашена Мира
као краља Напуља, а свога брата Жозефа Бонапарту за краља Шпаније. Шпанци су
били инспирисани национализмом и католичком црквом, а били су бесни због злочина
које је починила француска војска, па су дигли устанак против француске власти,
а герилски рат се наставио до 1814.

Аустрија је неочекивано изашла из савеза са Француском, па је Наполеон поново
преузео заповедништво на дунавском и немачком фронту. У бици код Ашперна 21.-22.
мај 1809. Наполеон је био дотад најближе поразу у бици са подједнако јаким
противником, али битка је завршила нерешено. Главне француске и аустријске снаге
обрачунале су се у бици код Ваграма 6. јула 1809. године. Након Наполеонове
победе потписан је нови мировни споразум, а годину дана после тога Наполеон се
оженио аустријском надвојвоткињом Маријом Лујзом.

Иако се на Ерфуртском конгресу настојао очувати француско-руски савез, до 1811.
порасле су напетости између Русије и Француске. Александар I Романов и Наполеон
су од 1807. били у пријатељским односима, али руски цар је био под притиском
руске аристократије да раскине савез са Француском. Кад би се Русија повукла из
савеза, а да Француска на то не реагује то би био преседан који би следиле и
друге мање земље, па би се побуниле против Наполеона. Због тога је било нужно
показати да ће Француска реаговати на иступање из савеза. Први знак слабљења
савеза била је олабављена примена континенталног система блокаде у Русији, што
је наљутило Наполеона. Александрови саветници су упозоравали руског цара на
опасност француске инвазије. Русија је распоредила велику војску на пољској
граници. Било је око 300.000 од укупног броја од 410.000 војника. Након почетних
узвештаја о великој мобилизацији руске војске Наполеон је повећао своју Велику
армију на 450.000 до 600.000 војника. У то време је имао још 300.000 војника у
Шпанији. Саветници су обесхрабривали Наполеона противећи се освајању Русије, али
Наполеон није одустајао.

Наполеонова инвазија Русије започела је 24. јуна 1812. године. Наполеон је
покушао да добије што већу подршку Пољака за рат, па је рат назвао „Други пољски
рат“. Пољски патриоти су настојали да руски део подељене Пољске буде укључен у
Варшавско војводство, па да се створи нова краљевина Пољска. Идеју о краљевини
Пољској Наполеон никако није подржавао јер се бојао да би то увукло Аустрију и
Пруску у рат против Француске. Наполеон је одбио и да ослободи руске кметове,
јер се бојао да би то подстакло јаку конзервативну реакцију у позадини.

Руси су под Барклајем де Толијем избегавали што су дуже могли одлучни обрачун са
француском војском. Уместо тога повлачили су се све дубље у срце Русије. Кратак
покушај отпора био је током битке код Смоленска 16. август—17. август 1812, када
су Руси били поражени у серији битака у том подручју, а Французи су наставили да
напредују. После тога Руси су избегавали сукоб са француском Великом армијом.
Када је та армија продрла још дубље у Русију почели су се појављивати проблеми у
снабдевању. Руси су спроводили политику спржене земље. Французи су се почели
суочавати са глађу и са оштром руском зимом.

Постојале су тврдње да је „генерал зима“ био главни фактор тога рата. Једна
америчка студија је показала да је зима била најјачи фактор тек кад се Наполеон
почео повлачити. Наполеонова војска је у првих осам недеља инвазије била
преполовљена, а да није било још ни зиме, а ни одлучне битке. То преполовљење
Велике армије је уследило због болести, снабдевања, дезертирања и жртава у
великом броју мањих инцидената. Једини велики сукоб је била битка код Бородина
7. септембра 1812. године. Наполеон није могао да скупи више од 135.000 војника
за ту битку, у којој је имао 30.000 жртава. Остварио је Пирову победу дубоко у
непријатељској територији. Заузео је Москву, а повлачење из Русије је започео
19. октобра, пре првих јаких мразева и пре првог снега, који је пао 5. новембра.

Барклај де Толи је био критикован због сталног повлачења, па га је заменио
Кутузов. Кутузов је Наполеону понудио битку код Бородина пре Москве 7.
септембра. Губици су били велики на обе стране, али руски губици су били нешто
већи. Наполеон је сматрао да ће то бити одлучујућа битка рата. Ипак то није било
тако, јер су Руси наставили са повлачењима, чувајући преостали део војске. Руси
су оставили празну Москву, коју су спалили пре напуштања. Наполеон је ушао у
празну Москву. Пре се Наполеон надао да ће пад Москве значити крај рата и да ће
руски цар молити за мир. То се није десило, а за месец дана Наполеон је напустио
Москву и почео повлачење, бојећи се губитка контроле у Француској. Французи су
имали велике губитке током повлачења. Од Велике армије од 650.000 војника реку
Березину је у новембру 1812. прешло само 40.000 војника. У целом походу Французи
су имали веће губитке од руске војске.

Током зиме 1812—1813. владало је затишје, а Руси и Французи су се опорављали од
огромних губитака. Мала руска војска је нападала Французе у Пољској, па се
30.000 Француза повукло у немачке државе. Број француских војника у Немачкој
достигао је 130.000. Наполеон је наставио да довлачи појачања, а циљ му је био
да има 400.000 француских војника и четврт милиона војника немачких савезника.
Пруска се осетила охрабрена Наполеоновим поразом у Русији, па се придружила
коалицији у којој су били Русија, Велика Британија, Шпанија и Португал. Наполеон
је преузео заповедништво над снагама у Немачкој и победио је у неколико битака
снаге шесте коалиције. Наполеон је посебно велику победу остварио у бици код
Дрездена 26. август—27. август 1813. године. У тој бици су губици Француза били
30.000 жртава, а снаге шесте коалиције су имале готово 100.000 жртава.

Иако је Наполеон побеђивао на почетку, снаге коалиције су имале велики број
војника на располагању, а посебно кад су се Шведска и Аустрија прикључиле шестој
коалицији. Осим тога, војске неких немачких државица нису биле поуздан
Наполеонов савезник. Знали су променити страну усред битке. Наполеон се у бици
код Лајпцига 16. октобар—19. октобар 1813. суочио са двоструко већом
непријатељском војском, и ту је доживео пораз. Била је то највећа битка
Наполеонових ратова, а обе стране су имале укупно губитака од преко 120.000
жртава. После тога се Наполеон повукао у Француску, а његова војска је била још
мања. Имао је мање од 100.000 војника против пола милиона војника коалиције.
Французи су били опкољени и са много мањом војском. Могли су само да одлажу
предстојећи известан пораз.

Париз је био заузет 31. марта 1814. На инсистирање својих маршала Наполеон је
абдицирао 6. априла 1814. у корист свога сина. Савезници су са друге стране
захтевали безусловну предају, па је Наполеон поново абдицирао 11. априла, али
овај пут безусловно. По Споразуму из Фонтенблоа победници су га изгнали на
острво Елбу, које се налазило 20 km од италијанске обале. У Француској су
ројалисти преузели власт и вратили на престо краља Луја XVIII. Наполеон је био
одвојен од жене и сина, који су били под аустријском контролом. Осим тога нису
му додељивали новце обећане по споразуму из Фонтенблоа, а чуо је и гласине да га
намеравају прогнати на удаљено острво на Атлантику. Због тога је Наполеон 26.
фебруара 1815. побегао са Елбе. Стигао је на копно 1. марта 1815. године.

Луј XVIII је послао 5. пук под командом Мишела Неја, који је био Наполеонов
маршал. Тај пук је пресрео Наполеона 7. марта 1815. године. Наполеон се сам
приближио пуку, сишао је са коња и рекао војницима: „Војници Пете, ви ме
познајете. Ако би било ко пуцао на свога цара, може то сада и да учини“. Након
краткога затишја војници су узвикнули „Живео цар“ и са Наполеоном су кренули на
Париз. Стигао је 20. марта 1815. године и брзо је прикупио војску од 140.000
војника и 200.000 добровољаца и владао је сто дана у периоду званом Наполеонових
сто дана.

Наполеон је био коначно поражен од стране војводе од Велингтона и Гебхарда фон
Блихера у бици код Ватерлоа 18. јуна 1815. године. Предао се на мору 15. јула
1815. близу луке Рошефор, када је бродом Белерофон покушао да побегне за САД.

Наполеон је затворен и прогнан на британско острво Свету Јелену (2.800
километара од Гвинејског залива у јужном Атлантику) од 15. октобра 1815. године.
Док је био на Светој Јелени са малом групом присталица диктирао је своје мемоаре
и критиковао је оне који су га заточили. Био је болестан већину времена док је
боравио на острву, све до своје смрти 5. маја 1821. године. Његове последње речи
су биле „вођа армије“. Његово наследство је подељено његовим присталицама, међу
њима и генералу Марбоу, којег је замолио да настави писање његових мемоара. У
свом тестаменту тражио је да буде сахрањен на обали Сене, али покопали су га на
Светој Јелени у „долини вилењака“. Његови посмртни остаци су 1840. на фрегати
Бел-Пул превезени у Француску, где је сахрањен у саркофагу у Дому инвалида у
Паризу. Више стотина милиона људи је од тада посетило његов гроб.

Узрок његове смрти је предмет бројних спорова. Наполеонов лични лекар Франческо
Антомарши је навео рак желуца као узрок смрти. У дневницима Луја Маршана, који
су штампани тек 1955. године описан је Наполеон у месецима пред смрт. Ти описи
су навели многе да закључе да је Наполеон отрован арсеником. Арсеник се не може
открити у исхрани, ако се даје у малим количинама током дужег временског
периода. Паскал Кинц из Стразбуршког института за судску медицину нашао је да је
у Наполеоновој коси ниво арсеника 7 до 38 пута већи од нормалног. Часопис „Наука
и живот“ (Science & Vie) ангажовао је групу истраживача да провери тврдње о
арсенику. Показала се слична концентрација арсеника у узорцима косе из 1805,
1814. и 1821. године. Шеф токсикологије париске полиције тврди да би Наполеон
раније умро да је арсеник био узрок смрти. Закључци групе коју је ангажовао
научни часопис била је да је Наполеон користио тоник за косу. Пре открића
антибиотика арсеник се користио за лечење сифилиса. Због тога су се појавиле
спекулације да је Наполеон боловао од сифилиса.

У мају 2005. године тим швајцарских доктора утврдио је да је узрок Наполеонове
смрти био рак желуца, који је био узрок смрти и његовог оца. Једна опсежна
студија из 2007. није нашла доказ о арсеничком тровању унутрашњих органа, које
би изазвало видљива крварења.

Наполеону се приписује увођење концепта модерне армије на принципу регрутовања.
После њега то су учиниле и друге државе у Европи. Није он унео много концепата у
француски војни систем. Он је већину позајмио од претходних теоретичара, а
реализацију од претходних француских влада. Он је само проширио или развио оно
што је већ постојало. Корпуси су као највеће јединице замениле дивизије.
Артиљерија је интегрисана у резервне батерије, а коњица је поново постала кључна
формација француске војне доктрине.

Наполеонов кодекс је прихваћен у великом делу Европе и остао је на снази и након
Наполеоновог пораза. Наполеон је за себе рекао „Моја прва слава није у томе да
сам победио у 40 битака... Ватерло ће избрисати памћење свих победа... Али оно
што нитко неће уништити и што ће вечно трајати је мој грађански кодекс“.
Професор Ситер Лангевише са универзитета у Тибингену сматра да је кодекс
револуционарни пројект, који је потакао развој буржоаског друштва у Немачкој
развијајући право на својину и прекидајући са феудализмом. Наполеон је заслужан
за реорганизацију Светог римског царства, које се састојало од више од 1.000
ентитета. Наполеон је то свео у 40 држава, које су постале база Немачке
конфедерације и будућег уједињења Немачке 1871. године.

Критичари Наполеона сматрају да је заслужан за велики број мртвих у Француској.
Око 6 милиона Европљана је умрло, Француска је изгубила колоније и била држава у
банкроту. Сматрају да је Наполеон Француску претворио у другоразредну државу.
Понекад се тврди да је Наполеон инспирација за касније аутократе. Наполеон је
одбијао све понуде европских влада за компромисима. Прихватао је само предају.

Наполеон Бонапарта женио се два пута. Његова прва жена звала се Роз де Боарне,
познатија под надимком Жозефина (овај јој је надимак дао сам Наполеон, који је
имао обичај да свуда намеће своју вољу, па и у избору имена одраслих људи). Она
је из првог брака имала двоје деце, али са Наполеоном није више могла да их има.
Зато се он, на наговор Талерана од ње развео 1810. и оженио Маријом Луизом
Хабзбуршком, као знак савеза са Аустријом. С њом је добио сина, познатог под
именима Наполеон II Бонапарте и Војвода од Раштата. Након пораза Наполеона 1814,
никада више није видео ни жену ни сина, кога је звао Орлић.



https://sr.wikipedia.org/wiki/%D0%96%D0%B8%D0%B2%D0%BE%D1%98%D0%B8%D0%BD_%D0%9C%D0%B8%D1%88%D0%B8%D1%9B

Живојин Мишић (Струганик код Мионице, 7/19. јул 1855 — Београд, 20. јануар 1921)
је био српски и југословенски војвода (фелдмаршал).

На самом почетку своје четрдесетогодишње службе, био је учесник српско-турских
ратова (1876—1878), као питомац-наредник, касније потпоручник. У тим ратовима
стекао је прва ратна искуства. Поред четворогодишње Артиљеријске школе завршио
је Аустро-Угарску школу гађања у Бруку на Лајти и двогодишњу припрему за
генералштабну струку. Такође је учествовао и у краткотрајном Српско-бугарском
рату 1885. године. Пуних шест година поред редовних дужности предавао је
стратегију на Војној академији. Након Мајског преврата био је приморан да се
пензионише у чину генералштабног пуковника, пошто је сматран превише блиским
свргнутој династији Обреновића, али је реактивиран 1909. године, током анексионе
кризе на лични захтев начелника Врховне команде генерала Радомира Путника, који
га је учинио својим помоћником. Мишић је помогао генералу Путнику да састави
српски ратни план у евентуалном рату са Аустро-Угарском.

И у Балканским ратовима Мишић је такође био помоћник начелника штаба Врховне
команде, генерала Путника, и био је његова десна рука. Непосредно је сарађивао
на планирању и руковођењу операцијама против турске Вардарске армије, због чега
је после Кумановске битке унапређен у чин генерала. Посебно се истакао правилном
проценом ситуације првога дана битке на Брегалници, када је српска Врховна
команда у Скопљу разматрала питање на којој линији ће примити одсудну битку.
Усвајање његовог предлога имало је пресудан утицај на даљи ток и коначан исход
одлучујуће битке Другог балканског рата. По завршетку овог рата, Мишић је по
други пут пензионисан на исти начин заслугом официра припадника Црне Руке.

Међутим, пред само избијање Првог светског рата, опет је био реактивиран и
постављен за помоћника начелника штаба Врховне команде. Током Колубарске битке,
генералу Мишићу је предата команда над Првом армијом, која је тада била у врло
тешкој ситуацији. Највише захваљујући његовим личним напорима и знању, Прва
армија се од јединице у расулу претворила у формацију способну за борбу. Мишић
је инсистирао на дубљем повлачењу, скраћењу фронта целе српске војске, којим би
се осталим армијама дало времена за одмор, попуну залиха и снабдевање. То његово
коцкање се исплатило пошто је аустроугарска војска превише раширила своје
линије, па је тешко поражена у потоњем српском контранападу. За заслуге и
извојевану победу, Мишић је 4. децембра 1914. године унапређен у чин војводе
(маршала).

Након новог здруженог напада немачке, аустроугарске и бугарске војске на Србију
у октобру 1915. године, када се српска војска повукла на Косово, Мишић је
предложио да се изврши контранапад. Овај предлог су одбили остали заповедници
армија на састанку у Пећи и уследило је повлачење. Након овога предао је команду
армије и отишао на лечење у Француску. Средином 1916. године поново је постављен
за командата Прве армије која је зауставила и натерала на повлачење бугарску
војску и у бици код Гоничева ослободила Битољ. Пред крај рата у јуну 1918.
године заменио је формацијско место са генералом Бојовићем и постављен је за
начелника штаба Врховне команде. Командовао је српском војском приликом пробоја
Солунског фронта у септембру исте године, и за два и по месеца је ослобођена
Краљевина Србија. Од стране енглеског краља Џорџа V награђен је титулом
енглеског витеза бакалауреја. Као најзнаменитији војсковођа Првог светског рата
и српске ратне историје, од свог народа сматран је за легенду.

Живојин Мишић је рођен 7/19. јула 1855. године од оца Радована, земљорадника, и
мајке Анђелије (рођене Дамјановић) у селу Струганику надомак Мионице. Мишићеви
родитељи имали су тринаесторо деце, од којих су двоје биле девојчице. Живојин је
био тринаесто дете, и када се родио, само осморо његових сестара (Тодора и
Живана) и браћe (Никола, Ивко, Теодосије, Лазар, Василије и Теодор) је било
живо.

Преци Живојина Мишића су се доселили у Струганик крајем 17. или почетком 18.
века из села Тепца на јужним обронцима Дурмитора. Породица Мишић је презиме
добила по имену Живојиновог деде – Миша Каљевића. Живојинов деда се први родио у
Струганику, био је ожењен Аницом и имао је два сина: Радована (Живојиновог оца)
и Радослава. Живојинова мајка Анђелија (рођена око 1815. године) била је кћерка
Јована Дамјановића из села Коштунића.

Са навршених шест година био је пастир. Чувао је овце, козе, младу јунад и силно
се намучио. Једном приликом је рекао:

Често је губио овце које су пуштене по ливади бежале и упадале у туђа
газдинства, брстиле купус, салату и правиле велику штету на воћњаку. Кад би се
пробудио (јер је неретко спавао на ливади) и видео да оваца нема а касније
сазнао за штету, редовно је добијао батине шибом. За разлику од њега Мишићеви
вршњаци су чували волове. Слаби и ненавикнути, дешавало се да млади чобани буду
изударани од стране непослушних волова. Живојин о томе пише:

Основну школу је започео у Рибници 1. октобра 1865. године. Први учитељ
Живојинов био је Сретен Величковић из села Бољковци. За сву децу био је страх и
трепет. Школску и црквену општину у то време чинила су села: Струганик,
Планинице, Берковци, Попадићи, Толићи, Кључ и Паштрићи. Због велике удаљености
села од школе сва деца и Живојин су живела у интернату. Дана 1. октобра 1866. му
је умро отац, па је мајка преузела на себе домаћинство.

После две године боравка у Рибници, на интервенцију свог рођеног брата Лазара,
наредника у Крагујевачком гарнизону, Мишић је 1867. године премештен у
Крагујевац. У Крагујевцу је завршио две школске године за једну и убрзо 1868.
године уписао је гимназију. У почетку због свог порекла имао је силне неприлике
са варошком децом која га нису прихватала, што га је узбуђивало и вређало. Први
и други разред гимназије завршио је у Првој крагујевачкој гимназији у
Крагујевцу, трећи, четврти и пети у Београду, у Првој београдској гимназији. У
првих пет разреда гимназије није био посебно добар ђак, док је до краја
школовања поправио успех.

Шести разред је завршио у Крагујевцу и већ 20. септембра 1874. године био
примљен у 11. класу Артиљеријске школе (Војне академије) без пријемног испита,
као 21. у рангу. Због одустајања два кандидата Мишић је пре почетка школовања
добио 19. ранг. На сваком распусту одлазио је кући у село и врло често је
заједно са својом браћом радио и пољске радове. Још као несвршени питомац
поднаредник мобилисан је 1876. године и упућен на фронт. Током ратова школовање
му је прекинуто.

Својим првим ратним распоредом одређен је за наставника трупа у Колубарском
батаљону Друге класе, у саставу Ваљевске бригаде Друге класе Дринског корпуса.
Командант корпуса био је генерал Ранко Алимпић. Пред сам полазак бридаге на
границу фронта цела класа Артиљеријске школе, а међу њима и Живојин, је 1. јуна
1876. године била произведена у чин наредника. Друга ваљевска бригада, у чијем
саставу је био Колубарски батаљон у коме је наредник Живојин Мишић био
инструктор, кренула је на фронт. По доласку на фронт, Мишић бива распоређен у
батаљон мајора Николе Кирјејева, команданта руских и бугарских добровољаца. Дана
5. јула у девет часова, по наредби дотичног мајора, формирани су одреди од по
три батаљона Прве класе. У почетку је остао у резерви, а касније је постао
мајоров лични ордонанс. Кирјејев је окараткерисао Мишића при именовању за личног
орднанса, као бистрог, талентованог и перспективног официра.

Поласкан тим предлогом, Мишић је изјавио своју сагласност да пође с Кирјејевом у
Русију али на несрећу, од тога није било ништа јер је мајор погинуо у боју код
Раковице управо у време битке код Великог Извора. Своје ватрено крштење је
доживео управо на овом бојишту и тада је командовао својом јединицом, али сада у
саставу Књажевачке војске. После погибије свог команданта мајора Кирјејева,
трупе су видно деморалисане почеле да се повлаче пред налетима Турака. То је
уједно и био крај српских офанзивних покушаја.

Време оперативног затишја Срби су искористили за реорганизацију и боље груписање
својих снага. У састав Трећег корпуса ушла је Ваљевска бригада Прве класе којом
је командовао старији брат Живојина Мишића, капетан Лазар Мишић, и Ваљевска
бригада Друге класе под командом капетана Павла Зарића у којој су били Живојин и
његов старији брат Теодор. То је било први пут да су се на кратко тројца браће
Мишић срела у рату код села Лукова.

После Шуматовачке битке, пуковнику Ђури Хорватовићу је било наређено да са
својим корпусом демонстрира према Нишу, а да Луковски корпус (у којем је био
Мишић) предузме операције и заузме Зајечар. Мада су оствариле почетни успех,
наређено им је, због погоршања ситуације на моравском фронту, да се трупе врате
у Бољевац. У међувремену, Ваљевска бригада Друге класе из Луковског корпуса
одмаршовала је преко Ђуниса и Крушевца у састав одреда капетана Стевана
Биничког, који је на Јанковој клисури затварао правац Куршумлија–Крушевац. После
месец дана батаљон којим је командовао Мишић пребачен је у састав корпуса
пуковника Хорватовића и учествовао је у борбама на Шиљеговцу. На овом фронту
Живојин је први пут упознао свог команданта који ће му касније постати узор у
сопственом командовању.

Примирје је под притиском Русије потписано 1. новембра 1876. године. Указом 1.
децембра исте године, Живојин Мишић је за испољену храброст одликован Златном
медаљом за храброст. Унапређен је у чин пешадијског потпоручника, 10. децембра
1876. године и постао је командир вода 4. чете Трећег батаљона стајаће војске.

У паузама између два рата Живојин је ступио на нову дужност 1. јануара 1877.
године, а у августу је премештен у Београд и постављен за водног официра у 1.
чети 7. батаљона. На тој дужности дочекао је почетак новог рата против Турске у
који је Србија ушла крајем године као савезница Русије. У време мобилизације за
други рат против Турске потпоручник Живојин Мишић је, као водни официр 7.
батаљона стајаће војске, са својим батаљоном премештен из Београда у Ваљево.
Батаљон је укључен као кадровско језгро, у Ваљевску бригаду I класе којом је
командовао Живојинов старији брат капетан I класе Лазар Мишић. У тој бригади
Живојин је постављен командира 2. чете народне војске у батаљону капетана Тодора
Ванлијића. Цео батаљон је био у саставу 7. комбинованог пука Јаворске војске,
под контролом генерала Тихомиља Николића.

По објави рата, Мишићева чета је образовала претходницу и убрзо се сукобила са
Турцима који су били скривени у рововима и нису се примећивали док нису отворили
пушчану ватру. У то време операције главних српских снага на моравичко-нишавском
правцу ушле су у завршну фазу. Ваљевска бригада је по добијеном наређењу
одмарширала правцем преко Кушића, Ивањице, Пожеге, Чачка, Крушевца и Ђуниса,
левом обалом Мораве у правцу Ниша. Дана 10. јануара, после усиљеног марша по
дубоком снегу и цичи зими, стигла је на преноћиште у Тешицу, где им је било
јављено да је Ниш пао под силовитим ударима корпуса ђенерала Јована
Белимарковића, пуковника Милојка Лешјанина и Ђуре Хорватовића. Ваљевска бригада,
међутим, није учествовала у тим операцијама по одлуци врховног команданта кнеза
Милана, који је лично поздравио Ваљевце при уласку у ослобођени Ниш.

Неколико дана после примирја, 1. батаљон Ваљевске бригаде I класе одређен је да
спроведе 2.000 заробљених Турака у Смедерево и Београд. Спровод заробљеника је
протекао мирно мада су турски официри ударали војнике који су заостајали. За
Мишића је ово било чудно, да се ниједан војник није окренуо да види ко га је
ударио већ се трком враћао у колону. Такве појаве у српској војсци нису биле
дозвољене, и односи су се заснивали на свесној дисциплини а не на линчу.

Првог септембра 1878. године сви питомци XI и XII класе поново су били на окупу
на продужењу школовања које је прекинуто ратом. После неколико дана предавања на
час математике који је предавао инжињеријски пуковник Стеван Здравковић, школу
је посетио министар војни ђенералштабни потпуковник Јован Мишковић. Похвалио је
целу класу и очитао је једну строгу лекцију о потреби строгог држања и доброг
владања.

Мишић је у ове речи поверовао, загрејао столицу, и двогодишњи курс завршио са
одличним оценама. По завршетку школовања није произведен у обећани чин – ни он,
ни цела његова класа. Једног дана, прве половине децембра 1878. године, идући на
предавање са својим школским другом Павлом Јовичићем, свратио је у оближњу
кафану да попију кафу. За другим столом је седео пешадијски мајор Радић са
коњичким капетаном Станишићем. Тај мајор је управо прешао из Аустроугарске у
Српску војску и говорио је врло неповољно о Српској војсци што је Мишића
узбудило и он није издржао да му не одговори.

После неколико дана командант београдског гарнизона пуковник Павле Хорстиг,
позвао је на рапорт Живојина и због дрског понашања према мајору Радићу казнио
га је затвором у трајању од три дана. По завршеним накнадним курсевима на
Академији, Министарство војно нареди да се сваки питомац изјасни у ком гарнизону
би волео да служи. Сви осим Михаила Живковића и Мишића изразише жеље, а њих
двојца написаше „Где, год служба буде захтевала“. Живковића распоредише у
Куршумлију, Мишића у Прокупље, а осталима су изашли у сусрет.

Првим распоредом преузео је дужност командира вода у 2. чети 7. батаљона активне
војске. На дужност је ступио 17. септембра 1880. године, али се кратко задржао
јер је већ у марту 1881. године са својим батаљоном пребачен у Београд, и тај
премештај му се није свидео. У току службовања у Београду одликован је 2. јула
1881. године Сребрном медаљом за ревносну службу. Дана 13. децембра 1881. године
умрла му је мајка Анђелија у 75. години живота, а сахрањена је следећег дана у
Струганику. У мају 1882. постављен је за комдандира вода у 1. чети 9. батаљона.
Приликом једне вежбе 4. вода на Врачару, покушавши да уведе ред међу своје
војнике, Мишић је сабљом у корицама ударио сваког војника у врсти по стражњици,
због чега га је неко од грађана, видевши то, пријавио команди. Сутрадан приликом
рапорта команданту батаљона, Мишић прочита пријаву и објасни му ситуацију.
Командири чете и батаљона су одвели Живојина на рапорт команданту Стајаће војске
пуковнику Кости Бућевићу. За учињено дело изречена му је казна затвора у трајању
од три дана, без упућивања на војни суд, што се сматрало олакшавајућом
околношћу. Пошто је издржао казну, у августу исте године одређен је, поред
редовне дужности, за наставника телесног васпитања у Нижој гимназији у Београду,
а после три месеца 20. октобра 1882. произведен у чин поручника. Затим је
постављен на дужност ађутанта 7. батаљона. На тој дужности је остао до 25.
октобра 1884. године, када је постављен за командира 1. чете у 5. батаљону „Краљ
Милан“ у Ужицу. После годину дана премештен је у Ваљево у мају 1885. године. По
доласку у Ваљево командовао је новоформираним батаљоном састављеним од
резервиста Подрињског округа. У јулу је полагао практични испит за капетана.
Положио је без примедбе. Командујући активним батаљоном на Крушику, у августу се
јако разболео и на интервенцију команданта 5. активног пука Мишићу је наређено
да преда батаљон и оде на лечење. На ову одлуку Мишић је рекао:

Сумњало се да Мишић има туберкулозу, и то је и признао свом пријатељу доктору
Светозару Анастасијевићу, приликом прегледа у његовој приватној ординацији. Том
приликом није установљено ништа, па је доктор Мишића повео на вечеру на којој му
је објаснио да се не обазире на савете војних лекара, а Живојин сав одушевљен то
је испричао својој жени. Већ у септембру 1885. године објављен је Указ краља
Милана о мобилизацији војске за рат против Бугарске. Тиме је и завршена
мирнодопска каријера младог Мишића.

Мишић је остао у трупи до почетка рата, с тим што је због укидања четвртих
батаљона у пуковима, постављен за командира 1. чете у 1. батаљону 5. пука
Дринске дивизије. Од објаве мобилизације, 21. септембра, до почетка рата 14.
новембра, прошло је два месеца. У међувремену новим наређењем пешадијским
пуковима је узет по један батаљон тако да је на крају реформе у саставу пука
остало по три батаљона. Новим формацијским распоредом Живојин је распоређен за
командира 1. чете 1. батаљона. Командант дивизије је био пуковник Јован
Мишковић, начелник штаба капетан Вукоман Арачић, начелник артиљерије потпуковник
Василије Мостић и командант 6. пука мајор Павле Јуришић Штурм. Остали команданти
дивизија били су између осталих генерал Милутин Јовановић, a један од начелника
штабова био је потпуковник Радомир Путник и други.

Испоставило се да је био управу. Главна битка у току рата вођена је на
сливничким положајима од 17. до 19. новембра. У то време Дринска дивизија се
налазила између Шумадијске и Дунавске дивизије, и добила је наређење да се
повлачи на положаје јужно од Драгоманског теснаца. Командант дивизије пуковник
Бинички, је са штабом дошао код поручника Мишића, који је уместо рањеног
команданта батаљона капетана Грујице Цуковца вршио дужност, и саопштио му да је
одређен за заштитницу.

Тог дана практично је почео крај рата. Падом Пирота, 27. новембра без озбиљног
отпора, Аустроугарска је узела у заштиту Србију и ултимативно саопштила Бугарима
да потпишу примирје што је и учињено у Букурешту 2. марта 1886. године. Током
овог рата Мишић је са својом четом био у стратегијској резерви.

После Српско-бугарског рата, Мишић је вредно радио на свом стручном усавршавању
и успешно напредовао у служби. Командант пука га је после окончања рата
предложио за унапређење и одликовање, у шта Живојин није поверовао. Дана 26.
фебруара 1886. године указом краља Милана одликован је Таковским крстом V
степена. У мају 1886. године Мишић је поново постављен за командира чете у 1.
батаљону. После командовања батаљонима у Ужицу, завршио је школу јахања на
предлог министра војног пуковника Хорватовића. У фебруару 1887. године положио
је капетански испит, а наредног месеца унапређен је у чин капетана II класе и
одликован Медаљом за војничке врлине. У пролеће 1887. године Мишић је, на основу
решења министра војног, заједно са капетаном II класе Јованом Павловићем, упућен
у школу гађања аустријске војске у Бруку на Лајти.

У току боравка у Бруку, Живојин је имао неколико занимљивих доживљаја. Као
одличан стрелац учествовао је у једном турниру гађања у којем је био бољи од
аустријског официра. Пошто је био српски официр, резултат је намештен у корист
аустријског капетана је однео победу и награду – златни сат. Мишић је тада
одликован Аустроугарским Крстом за војне заслуге. По повратку из школе гађања у
Бруку, Мишић је постављен на дужност ађутанта војног испектора пешадије генерала
Милојка Лешјанина. Средином 1888. године, по доласку за министра војног генерала
Косте Протића који се није слагао са генералом Лешјанином, он је смењен а на
његово место је постављен генерал Петар Топаловић, који је био командант
Моравске дивизијске области са седиштем у Нишу. После смене генерал Лешјанина,
штаб инспекције се 1. маја 1888. године преселио у Ниш, а са штабом заједно и
Мишић.

Средином октобра 1888. године Мишић је примљен на двогодишњу припрему за
генералштабну струку у Главном генералштабу. У то време начелник је био пуковник
Јован Мишковић али како је он одређен за учитеља престолонаследника Александра,
приправницима су задавали задатке помоћник начелника пуковник Радомир Путник и
начелник Оперативног одељења потпуковник Јован Атанацковић. У то време, на
другој години припреме, налазили су се капетани Степа Степановић, Петар Бојовић
и Милош Васић (идејни творац чина војводе). То је први пут да су се на једном
месту налазили четворица будућих војвода: Путник (као професор), Степановић,
Бојовић и Мишић (као студенти).

Мишићев успон у служби и успешно напредовање имало је узлазну линију од
завршетка припреме за генералштабну струку до мајског преврата 1903. године.
После успешно завршеног течаја за генералштабну струку, преведен је у звање
генералштабног официра и унапређен 1. јануара 1891. године у чин капетана I
класе. Крајем 1892. године положио је испит за генералштабног мајора, испитивач
је био потпуковник Димитрије Цинцар-Марковић, а тема коју је Мишић изабрао била
је Наполеонови ратови. Пошто је одабрао ову тему, сам зачуђен и помало љут,
потпуковник га је упитао:

У великој мери утицај на младог Мишића имао је његов професор пуковник Радомир
Путник који је припремао официре за генералштабну струку. Том приликом Путник је
запазио Мишићеву изузетну војничку обдареност што је у великој мери утицало на
Живојиново будуће напредовање. Пре унапређења у чин генералштабног мајора,
постављен је за начелника штаба Шумадијске дивизијске области у јуну 1892.
године. Исте године Мишић је постављен за команданта 7. пука и краљевог ађутанта
са четворицом других официра и двојицом краљевих ордонанса. У чин генералштабног
мајора унапређен је 2. августа 1893. године. Септембра 1895. године, Мишић је
боравио у Француској где је, као делегат српске војске, присуствовао великим
маневрима француске војске. Године 1896. пратећи краља Александра присуствовао
је свечаности поводом обнављања модерних Олимпијских игара. Приликом те посете
4. априла 1896. године делегација је такође посетила и манастир Хиландар. У
међувремену Мишић је одликован бројним домаћим орденима: Орденом Таковског крста
IV степена и Орденом Белог орла V степена, као и са више иностраних одликовања:
турским Орденом Меџидије III степена, француским Орденом Легије части V степена,
грчки Орденом Светог Спаситеља III степена и аустријским Орденом Франца Јозефа
III степена. У пролеће 1897. године ослобођен је дужности краљевог ађутанта и
постављен за вршиоца дужности команданта 9. пука у Пожаревцу и почасног ађутанта
краља Александра. На дужности команданта пука остао је до јануара 1898. године.

Дана 22. фебруара 1897. године унапређен је у чин потпуковника и постављен за
шефа Унутрашњег одсека. Такође је у периоду 1898—1902. предавао стратегију на
Војној академији и у том периоду одликован је Орденом Белог орла IV степена и
турским Орденом Меџидије II степена. На тај положај га је поставио лично краљ
Милан који га је позвао у свој кабинет и то му саопштио речима:

Дана 6. маја 1901. године Живојин је унапређен у чин генералштабног пуковника, а
наредног месеца постављен је за команданта Београдске 9. пешадијске бригаде и
члана Војно-дисциплинског суда. У исто време генерала Михаило Срећковић је
тражио да се Мишић по кратком поступку уклони из војске, по неоснованој оптужби
да га је клеветао још док је био потпуковник и командант Шумадијске дивизијске
области, по пријему депеше, коју му је доставио Мишић о проглашењу
престолонасленика Александра за краља, те да је ту депешу згужвао, бацио на под
и пљунуо по њој, што наравно није било тачно. Прави разлог за оптужбу је био тај
што генерал Срећковић лично није подносио Мишића и сматрао га је краљевим
љубимцем, јер је сазнао да га је краљ Александар под заклетвом раније испитивао
за његово понашање према њему лично и династији Обреновић. Краљ је саветовао
Мишићу да оде на војни суд и да ће генерал бити пензионисан, ако суд пресуди у
његову корист, што се на крају и догодило.

За команданта Дринске дивизијске области постављен је 14. маја 1902. године. У
то време његов пријатељ генерал Цинцар-Марковић је добио понуду краља да
образује владу и о томе је консултовао Мишића, с образложењем да он као официр
не жели да састави владу али је на крају то ипак учинио и тиме своју главу
ставио у торбу. Указом краља Александра Обреновића од 22. фебруара 1903. године,
одликован је Орденом Таковског крста II степена. Априла месеца исте године,
позван је код краља на ручак и том приликом био је упитан да ли је задовољан
службовањем у Ваљеву. Мишић му је одговорио да јесте и да штаб дивизије треба да
остане у Ваљеву, а не да се, како је желео његов претходник генерал Василије
Мостић пребаци у Шабац. То је био последњи сусрет краља са Мишићем.

Изјутра 30. маја, Мишић је примио отворену депешу са потписом генерала
Атанацковића, у којој је стајало: Због личне свађе и сукоба од прошле ноћи краљ
и краљица нису више међу живима; образована је привремена влада; с окружним
начелницима и осталим месним властима постарајте се да на вашој територији
одржите потпуни мир и поредак. Живојин је у време Мајског преврата, као лојалан
официр, савесно обављао своје дужности команданта Дринске дивизијске области.
После убиства краља Александара Обреновића, завереници су изабрали кнеза Петра
Карађорђевића за новог владара. У том периоду из пензије је враћен Радомир
Путник, унапређен у чин генерала и постављен за начелника Главног генералштаба.
Приликом доласка на нову дужност поставио је услов краљу Петру I да за помоћника
добије пуковника Мишића.

Као помоћник начелника Главног генералштаба Мишић је Путнику био десна рука.
Разрађивао је планове за концентрацију трупа на градници према Османском
царству. Живојин се на месту помоћника задржао врло кратко, од јуна 1903. до
марта 1904. године. Почетком 1904. за министра војног постављен је Радомир
Путник а Мишић је постао заступник начелника Главног генералштаба. Одлазећи на
нову дужност министра војног, Путник и Мишић су обавили разговор о даљем раду.

После разговора са Путником, Мишић је у речи охрабрења поверовао, међутим убрзо
се испоставило да он неће дуго остати на тој позицији. Пензионисан је 24. марта
1904. године, заслугом завереника који су извршили Мајски преврат, а неформално
образложење за пензионисање било је да је: као обреновићевац морао да оде из
војске. Заједно са њим су пензионисани још два официра. Након пензионисања
Мишића на место заступника начелника Главног генералштаба дошао је завереник и
вођа током преврата пуковник Александар Машин.

Неочекивано и прерано пензионисан без пензије, Живојин се нашао у незавидном
положају. Обележен као црна овца од стране завереника, сви су га избегавали. Чак
и његови ученици са Више школе Војне академије, су поред њега пролазили као да
га никад нису знали. У време тог пензионисања активним официрима је било
забрањено да се разговарају са официрима одстрањеним из војске.

Преко прага Живојинове куће ниједан официр није прешао дуги низ година. Са
шесторо деце и без пара запао је у материјалну беду, али није очајавао. Продао
је оба коња и прионуо је на посао да среди списе са својих предавања док је био
професор на Војној академији. После четири месеца из штампарије Љубе Давидовића
изашла је Мишићева књига Стратегија са тиражом од 1.500 примерака. Интересовање
за ово дело било је огромно па је већ првих месеци распродато 1.250 примерака, а
остатак је Живојин уступио официрској задрузи уз проценат. Продаја књига му је
донела зараду од 20.000 динара па је поправио материјални положај за наредне две
године. Са групом такође пензионисаних официра и једним доктором је отворио
штампарију али како су они сви од стране завереника били обележени и на лошем
гласу готово нико није ушао у њихову штампарију да изда неку књигу. Због тога је
овај посао пропао, па је Мишић запао у још веће дугове.

У пролеће 1907. појавила се могућност да се Мишић врати у активну службу. Већ у
марту председник владе Никола Пашић позвао је пуковнике Живојина Мишића и
Александра Машина на разговор у свој приватни стан. Рекао им је да их је позвао
као истакнуте личности супротних струја у војсци, да се посаветује с њима на
који начин би се могло поправити нездраво стање и отклонити затегнути односи у
официрском кору које су подгревале присталице и противници старе нове династије.
Мишић је одговорио да не припада никаквој струји. Пашић је на то рекао да он
томе ништа не зна али да га многи тако означавају. На крају састанка Пашић је
обојицу упозорио да о овом састанку не говоре никоме.

У јуну је Мишића позвао на разговор генерал Путник, који је у то време био
министар војни, и понудио му да се реактивира. Живојин му је одговорио да
пристаје под условом да му се врати ранији ранг пре пензионисања. Путник му је
на то одговорио да то по закону није могуће, а да ако се активира ранг ће му
касније бити поправљен. У то време био је припремљен краљев указ о произвођењу у
чин генерала Михаила Живковића и Степе Степановића. Мишић је, чувши то,
категорички одбио да не пристаје да му старешина буде ко је раније по рангу био
млађи од њега. Сачувавши своје достојанство вратио се у своју сиротињу.

Годину дана касније, средином 1908. године, посетио га је пријатељ Љубомир
Радојловић и дао му зајам од 15.000 динара у злату како би подигао нову кућу на
плацу у Делиградској улици. У нову кућу се уселио већ првог новембра. Од Управе
фондова добио је зајам и вратио дуг, међутим убрзо су пристигле удаје обе његове
старије кћери. По удаји обе кћери, а због захтева фонда да уредно плаћа рате
зајмова, Мишић није нашао излаз из финасијске кризе, па је одлучио да прода цело
имање и поново је остао без динара.

Током Анексионе кризе на лични захтев начелника Главног генералштаба генерала
Радомира Путника, Мишић је поново позван да се реактивира. У то време министар
војни је био генерал Михаило Живковић, који је позвао Живојина у министарство
10. марта 1909. и одмах се сагласио да му се врати његов ранији ранг.
Реактивиран је захваљујући рупи у закону. У Српским новинама објављена су три
указа: првим се односило да се Мишић преводи у резерву, другим да се из резерве
враћа у активну службу са истим рангом пре пензионисања и трећим се одређује за
помоћника начелника Главног генералштаба.

Следећег дана добио је наређење да се у 11 часова јави краљу Петру а потом и
генералу Путнику. На ове састанаке је отишао у цивилу, униформу више није имао,
све је распродао. Краљ га је по обичају, примио врло срдачно. На краљевом столу
су се налазиле топографске секције Срема и Баната и пошто га је обавестио да
Аустријанци подижу утврђења на Бежанијској коси, краљ га је упитао:

На путу за главни генералштаб Мишић је срео једног од својих млађих официра за
које је мислио да су били против њега током његовог првог пензионисања. Међутим,
то није било тачно. Наиме, тај официр га је овог пута поздравио, извинио му се,
и уверавао Живојина да је и када је он био пензионисан ипак поздрављао. Мишић му
то није замерио већ га је охрабрио да то заборави и да је то сад иза њих.
Касније је тај официр постао један од најбољих генералштабних официра на које се
Мишић поносио.

Путник није губио време и по Мишићевом доласку на службу у главни генералштаб
1909. године, без сувишних објашњења, предао му готов елаборат који се односио
на израду плана мобилизације војске за рат против Турске, с налогом да му га
после три дана донесе да заједнички размотре, а евентуалне примедбе назначи са
стране. Тако је Мишић укључен у израду завршних верзија ратних планова за рат
против Турске и Аустроугарске. То је било од великог значаја јер ће, у својству
Путниковог помоћника, учествовати и у њиховој примени у оба рата.

У априлу 1910. Мишић се изненада разболео од запаљења слепог црева. Пошто су
болови били несносни, однели су га у Војну болницу где је операцију извршио др
Чеда Ђурђевић уз асистенцију др Романа Сондемајера и још неколико лекара. Након
успешно извршене операције Мишића је у болници посетио краљевић Ђорђе. Због ове
посете замерили су му неки који су се налазили на највишим положајима, што је
Ђорђе касније и рекао. Од осталих посетио га је такође два пута и генерал
Путник. Четири до пет недеља након операције Мишић се поново вратио својим
командним дужностима. Кратко време током 1911. године, заступао је генерала
Путника на дужности начелника Главног генералштаба током његовог боравка у бањи
Карлсбад (Карлове Вари) ради лечења.

После стварања Балканског савеза хришћанских држава за рат против Турске, Мишић
је заједно са Путником, припремао војну конвенцију са бугарским Генералштабом и
планове садејства српске и бугарске војске. Пошто је у то време Путник био
министар војни, а Мишић га замењивао на положају начелника Главног генералштаба,
то је он у преговорима са начелником бугарског Генералштаба генералом Иваном
Фичевом утаначио све битне елементе општег ратног плана. Након опсежних
преговора и честих промена споразума, прихваћено је решење да Бугари дају једну
дивизију под команду српске војске до освајања Овчег поља, и у тој форми српски
генералштаб је потписао 15. септембра 1912. године ревизију раније потписане
Војне конвенције. На растанку генерал Фичев мислећи да ће током рата Мишић
постати начелник штаба Врховне команде му рече пар речи упозорења.

По одржавању седнице Министарског савета и након добијања уверења да ће се
Аустроугарска остати по страни спроведена је мобилизација војске. По наређеној
мобилизацији, генералштаб је добио одрешене руке за спровођење мобилизације и
концентрисања трупа према утврђеном ратном распореду. Пошто је генерал Путник у
то време био на положају министра војног све до објаве рата када је постављен за
начелника Штаба Врховне команде, све послове око мобилизације био је задужен
управо Живојин Мишић у својству заступника. Будући да је било неизвесно колико
ће рат потрајати, министар финансија др Лазар Пачу је позвао Мишића да чује
његово мишљење.

У то време, приликом реферисања министру војном о многобројним потребама војске,
Мишић је напоменуо да би се требало што пре набавити око два милиона пари
опанака. Тај предлог Путник је категорично одбио, сугеришући да је потребно само
пола милиона пари. Међутим, ратна збивања су показала да је Мишић ипак био и
овај пут у праву. Пред сам почетак рата за министра војног је одређен
артиљеријски пуковник Радивоје Бојовић, који је овај положај преузео од генерала
Путника. Штаб Врховне команде је премештен у Ниш, а оперативно одељење је било у
старој кући др Мике Марковића док су остала одељења била смештена у вароши.

Почетком Првог балканског рата Живојин Мишић се налазио на положају помоћник
начелника штаба Врховне команде и био је десна рука генерала Радомира Путника.
Дана 6. октобра 1912. године, Мишић је заједно са Путником однео на потпис
наређење за почетак ратних операција и након краљевог потписивања то је
објављено командатима. Према српском ратном плану образовне су три армије за
операције на македонском бојишту и помоћне снаге за дејства на ибарском правцу
за ослобођење Старог Влаха и Рашке. Са друге стране, војску Османске царевине је
за рат припремао немачки генерал Колмар фон дер Голц, који је извршио велику
реорганизацију и модернизацију турске војске. Према Голцевом плану, турска
војска је задржала дефанзивну тактику која се испоставила као погрешна, и главне
операције против српске војске су водили не на Овчем Пољу, већ на Куманову.

Према савезничком споразуму Бугарска војска је требала да прва отпочне ратне
операције, међутим то је 7. октобра учинила Црна Гора. Она је своје операције
водила на правцима Скадар, Рашка, Васојевићи и Метохија. Србија, Бугарска и
Грчка објавиле су ратне прокламације тек 17. октобра, док су операције започете
следећег дана. Вест о црногорским победама снажно су одјекнуле у Београду, што
се најбоље види по томе да су гледаоци позоришне представе у Народном позоришту,
у паузи када је прочитана вест да је Краљевина Црна Гора већ отпочела ратне
операције, сви устали и заједно са глумцима запевали црногорску химну. У тим
ратним годинама и многи социјалисти, супротно ставовима Социјалистичке
интернационале, без изузетка су пошли на фронт, укључујући и чланове руководства
те странке Димитрије Туцовић и Душан Поповић, који су обукли униформе и отишли у
своје ратне јединице. Одушевљење народа у Србији за рат са Турском је било
огромно, толико да је свако ко је могао да носи пушку желео да учествује у рату,
који је назван ратом за ослобођење поробљене браће. У том периоду, тачније 18.
октобра, Мишић је одликован од стране Руске царевине Орденом Светог Станислава
II степена.

Турци нису били изненађени брзином мобилизације и концентрације српске војске,
па су одлучили да на вардарском бојишту концентришу новоформирану Вардарску
армију под командом Зеки паше, састављену од три корпуса. После првих сукоба,
Прва армија српске војске под командом престолонаследника Александра, разбила је
и растерала турска погранична одељења и у даљем надирању избила на положаје
северно од Куманова где је сачекала Другу и Трећу армију. Задати положаји су
утврђени у ноћи 22. октобра, и чекало се наређење Врховне команде за нови напад.
На другој страни Зеки паша је примио тачне информације да се српска Прва армија
зауставила у рејону 20 км од границе, у околини Рујна и Нагоричана. На основу
података које је добио, одлучио је да један корпус по избијању сукоба дејствује
фронтално, а остали корпуси дејствују са левог бока српске армије и тиме
онемогуће Србе да развију борбу. Операцијски план је био добар, међутим, у току
премештања трупа, Зеки паши је јављено да је српско–бугарска мешовита армија
усмерила свој напад према Кратову и Кочанима, па је свој Пети корпус преполовио
због заштите свог армијског десног бока. За то време, српска Прва армија је
провела ноћ на достигнутим утврђеним положајима.

У рану зору, 23. октобра 1912. године, пешадијске и коњичке извиђачке патроле
упућене су у опсежно извиђање терена. Неочекивано су се судариле са турским
претходницама. Тог јутра била је велика измаглица која се полако дизала у току
ноћи, али је онемогућила извиђачима да препознају турску војску. У први мах су
претпоставили да им из правца Страцина долазе у сусрет долазе српске снаге.
Разазнали су ко се пред њима налази, тек кад су се нашли очи у очи са
непријатељем. Почеле су опсежне борбе две сукобљене стране, а пошто су турске
извиднице у току дана поткрепљене корпусима, српска извидница није имала
теоретске шансе за контранапад, па се повукла на утврђене армијске положаје.
Борбе су трајале читав дан и упркос страховитом притиску вишеструко надмоћнијих
снага, српска армија је успела да одржи све своје положаје. Крајем дана, када су
се борбе смириле, Турци су мислили да су извојевали победу. Командант турске
војске је сматрао да је српска војска избачена из рата. па је своју армију
поделио на две дивизије и упутио их на два различита правца дуж бојишта. Тиме је
у ствари ослабио своју ударну групацију. Срби су схватили озбиљност ситуације,
да се пред њима налазе веома јаке непријатељске снаге, па су одлучили да
сутрадан 24. октобра крену у контранапад, како би рашчистили ситуацију у околини
Куманова и створили услове за наступање ка Овчем Пољу

За то време, у Врховној команди је владало незадовољство радом Треће српске
армије под командом генерала Божидара Јанковића. Наиме, након заузећа Косова и
ослобађања Приштине, Трећа армија је направила дан паузе, ради одмора за
предстојеће наступање. Мишић као оштар критичар, замерио је команданту армије да
је дао Армији дан одмора, уместо да је хитао ка Скопљу, док је он у част
освећеног Косова организовао свечане литије. Истог става је био и генерал
Путник, који је наредио Мишићу да хитно телеграфише Теча Божи да се мане литија
и да гледа своја посла, те да пожури према Скопљу. У исто време Мишић је упутио
и прекор генералу Степановићу, јер није форсирао покрет своје Тимочке дивизије I
позива да учествује у бици код Куманова. Такође је истакао да грмљавина топова
са Нагоричана није била довољна да отргне из колебљивости команданта Друге
армије да благовремено изврши поменуто наређење и помогне Првој армији. Међутим,
Степа није поступио по овом наређењу, јер је у том периоду турска армија са
мањим одредом запосела Црни врх и тиме онемогућила бар на кратко Тимочку
дивизију из састава Друге армије да се пробије до Куманова.

Ноћ између 23. и 24. октобра протекла је у убрзаном прегруписавању снага на
обема странама ради одлучујућег обрачуна. Српске трупе добиле су задатак да у 6
часова ујутру пређу у напад. Турска војска је предухитрила Дринску и Моравску
дивизију па су на фронту постигли делимичне успехе, међутим огромне губитке им
је нанела српска артиљерија. Чим је стигло појачање српској војсци, овај турски
напад је заустављен. У међувремену, на централном делу фронта десио се преокрет.
Дринска дивизија I позива генерала Штурма преузела је снажан напад и око поднева
пробила Турски фронт на Зебрњаку. Подршку су му пружили Дунавска дивизија
пуковника Васића и коњичка дивизија кнеза Арсена. Чим су Турци сазнали да је
Трећа армија ослободила Косово, њихови војници су почели да дезертирају. После
пада Зебрњака, читав Седми турски корпус захватила је паника, па се војска
расула са бојишта. Остатке армије командант Зеки паша сустигао је тек на левој
обали Вардара. После бекства са бојишта и преласка преко мостова код Велеса и
Градског, Турци су узалуд покушавали да консолидују своје трупе. У српско
заробљеништво је пало око 2.000 официра и војника, заплењен је 61 топ и велике
количне пешадијског оружја и опреме.

На фронту Друге српске армије, командант генерал Степа Степановић на поруке
Врховне команде и генерала Мишића није реаговао, јер су у моментима издавања и
до доспећа на фронт, због брзине акција већ биле застареле. Степа је по свом
нахођењу наредио Тимочкој дивизији I позива пуковника Кондића и Седмој Рилској
бугарској армији генерала Тодорова да убрзају напредовање према Овчем Пољу, што
су они и учинили. О својим намерама Степа је обавестио и Врховну команду, а
будући да није добио тражену сагласност наставио је да управља својом армијом,
не испуштајући из вида догађаје код Прве армије. Но, недостаци у раду вишег
командовања нису произвели теже последице на фронту, захваљујући високом моралу
српских трупа, сналажљивости и самоиницијативности виших и нижих старешина, али
највише због кардиналних грешака самог турског командовања.

По завршетку битке, Врховни командант краљ Петар I стигао је у Скопље возом из
Врања у пратњи министра војног пуковника Радивоја Бојовића. Тада је краљ Петар I
потписао четири већ припремљена указа. Унапређени су командант Прве армије
престолонаследник Александар у чин потпуковника, командант Коњичке дивизије кнез
Арсен и помоћник наченика штаба пуковник Живојин Мишић у чин генерала, а
Начелник штаба Врховне командане генерал Радомир Путник у чин војводе. Такође су
унапређени у чин генерала пуковници Павле Јуришић Штурм, Илија Гојковић, Ђорђе
Михаиловић, Петар Бојовић, Михаило Рашић и Милош Божановић.

После пораза на Куманову, турска војска се повукла већим делом према Велесу и
Кавадарцима, а мањим делом према Тетову и Гостивару. Прва армија је, гонећи их,
такође подељена на две колоне дивизија. Пошто су командати савезничких армија
схватили да Турци одступају у нереду, српски пукови су без много муке ушли први
у Солун испред бугарске и грчке војске. Приликом покушаја освајања Прилепа,
Дринска дивизија I позива је водила жестоке борбе у рејону Бакарног гувна, где
је уз велике жртве извојевала победу. Разлог за велике жртве је била неочекивана
артиљеријска ватра са турских положаја. Поводом тог немилог инцидента, Мишић је
предложио Путнику да се поведе поступак против свих одговорних за несавесно
командовање, које је довело до огромних жртава у људству. Војвода Путник није
реаговао на ову Мишићеву молбу, јер је сматрао да се у рату и много горе ствари
дешавају, па је овај инцидент заборављен. По паду Прилепа, Турци су
сконцентисали све своје снаге за одбрану Битоља.

Уочи напада Прве армије на турске положаје у околини Битоља, којима је
командовао Џавид паша, Мишић је позвао телефоном начелника Прве армије генерала
Петра Бојовића да се информише о стању на фронту. Бојовић му је реферисао о
стању трупа и њиховој припреми за предстојећи напад. Том приликом Мишић му је
замерио што није предвидео једну дивизију, као армијску резерву под непосредном
командом лично команданта престолонаследника Александра, с образложењем да је
фронт предугачак, а да су турски положаји јако утврђени. Када му је Бојовић
одговорио да је резервна Тимочка дивизија II позива послата из Неготина, Мишић
му је рекао да је ту дивизију требало довести раније на фронт. У том тренутку
између Мишић и Бојовић су разменили доста тешке речи, с обзиром да се радило о
надмудривању у командовању армијом. Након подужег разговора ове двојице
генерала, Мишић је упитао где се налази штаб Прве армије. Добио је одговор да је
штаб у Прилепу. Бојовић је у том тренутку схватио оштрину Мишићевих речи када му
овај рече:

По завршетку разговора Мишић је залупио слушалицу. Разговор је из своје собе
слушао војвода Путник са својим ађутантом, који је од Мишића тражио да објасни
коме је одржао лекцију? Оправдавајући свој поступак, Мишић је одговорио да је на
карти уцртао положај Прве армије за напад на Битољ, али да се тога нису
придржавали, ни командант, ни начелник штаба. Неколико дана по заузећу Битоља,
Петар Бојовић је поднео писмени рапорт команданту Прве армије, с речима да га је
Живојин омаловажавао и да је то могао чути сваки телеграфиста. Престолонаследник
је овај извештај поднео начелнику Штаба Врховне команде на оцену и надлежно
решење. Војвода Путник се на ово оглушио и рекао Мишићу да се све заборави а
папир стави у архиву. Битољ је заузет 6. новембра у преподневним часовима. Пошто
је увидео да неће моћи одолети продирању српских трупа, Џавид паша је напустио
Битољ и повукао се у правцу Лерина и Банице. Због несагласности српске и грчке
војске, тачније двојце престолоналедника Александра и Констатина, Џавид паша је
искористио тренутак непажње и повукао се правцем Охрид–Струга и избегао
заробљавање. За време прегруписавања трупа Грци и Срби су разменили топове које
су изгубили или заробили на правцима дејстава.

Након освајања Битоља, Моравска дивизија која је привремено била у саставу Прве
армије, стављена је под непосредну команду начелника штаба Врховне команде.
Битољском битком завршен је рат у Македонији. Потпуно расута турска војска се
повукла у Албанију и тамо су чекали капитулацију. Гонећи разбијене турске трупе,
Коњичка дивизија је 7. новембра ушла у Лерин. Истог дана Моравска дивизија II
позива је заузела Ресен, а затим Охрид и Стругу. Један њен одред је ушао 4.
децембра у Елбасан. По заузећу Елбасана, успостављена је веза са српским трупама
на Јадранском мору. Тог дана, председник владе Никола Пашић свратио је у Врховну
команду, где га је уместо болесног војводе Путника, примио генерал Мишић.
Живојин му је реферисао на карти стање на фронту, па су заједно одлучили да се
српске трупе пошаљу још више на југ, да би се што пре овладало реком Деволи. За
спровођење ове Мишићеве одлуке била је задужена Моравска дивизија II позива.
Наређено јој је да целокупном дивизијом наступи од Елбасана и Пећина на југ
преко реке Деволи и, по могућству, да се заузму Берат и Фијерија. Продирући
према задатом правцу, српске трупе су наилазиле на отпор мештана Албанаца, које
су подржавали и делови расутих Џавид-пашиних трупа. И поред тога што су трупе
успеле да их растерају, они су се изнова појављивали. О овом наређењу Мишић је
прећутао, знајући да војвода Путник то не би одобрио, међутим када је сазнао за
то, оштро га је прекорио.

Следећег дана Мишић је позвао телефоном пуковника Милована Недића. У подужем
разоговору Живојин га је упитао и замолио да са делом своје дивизије крене из
Елбасана у правцу Дебра и да га заузме што је пре могуће и Недић је ово радо
прихватио. О овом наређењу је обавештен и војвода Путник, који га је срдачно
одобрио. Дебар је био заузет за два дана, а командант пуковник Недић је за
заслуге остављен да се одмори на том положају. У истом периоду, једног дана је у
канцеларију Живојина Мишића дошао његов класни друг пуковник Дамјан Поповић, са
молбом да му се повери команда над неком јединицом у току рата. Мишић је о томе
обавестио војводу Путника и замолио га да се Поповићу повери команда над
деловима Шумадијске и Дринске дивизије. После дугог убеђивања Путник је
прихватио Мишићев предлог, па је Дамјан Поповић постављен за команданта
новобразованих Приморских трупа. У ноћи 26. на 27. јануар 1913. године, његове
трупе, преузеле су слабо припремљен напад на Брдицу код Скадра, који се завршио
неуспехом, уз велике жртве. Српске новине оштро су критиковале овај подухват.
Пуковник Поповић је за такво писање штампе окривио Живојина Мишића, мислећи да
он инспирише новинаре да тако пишу, што није било тачно. Рат је био приведен
крају тек после пада Једрена 25. марта 1913. године, заслугом бугарске и Друге
армије генерала Степе.

Мир између савезника и Османског царства закључен је 30. маја 1913. године.
Аустроугарска, која се укључила у ове преговоре, залагала се да се Албанија
прогласи аутономном државом. Бугари су захтевали да се Македонија подели линијом
Крива Паланка–Охрид. Међутим, тај договор би био испоштован да је Албанија ушла
у састав Србије. Бугарска је захтевала да се претходни договор склопљен пре рата
испоштује и одбила сваки разговор о његовој ревизији. За то време Мишић је био
гост на ручку у штабу Моравске дивизије II позива. На ручку се расправљало о
новонасталој ситуацији са Бугарском и њиховим претензијама да заузму Битољ.
Један од команданта пукова, пуковник Душан Васић, том приликом устаде да
наздрави генералу Живојину Мишићу, па му одлучно рече:

Након овог обраћања цела команда дивизије је повикала: Живео! Потом су га
натерали да попије чашу шампањца. По повратку у Скопље, Мишић је реферисао
тренутно стање војводи Радомиру Путнику, кога је посебно обрадовала поменута
здравица и Живојинов одговор. Два дана касније у Мишићеву канцеларију је дошао
престолонаследник Александар. Након подужег разговора и реферисања Мишића о
стању у трупама, престолонаследник га прво понуди цигарама а онда му саопшти да
ће склопити савез са грцима, који су такође незадовољни понашањем Бугара. Пошто
је добио Мишићеву подршку, отпутовао је након два дана у Солун. По повратку,
саопштио му је да је постигнут договор са престолонаследником Констатином.
Писмени споразум је потписан 1. јуна 1913. године, међутим Грчка се није
обавезала да Краљевини Србији пружи помоћ уколико нападне Аустроугарска. Српске
трупе су, по наређењу Врховне команде, почеле да се групишу на правцу
Криволак–Велес–Крива Паланка, у ишчекивању напада Бугарске, док је војска
захтевала да се нападну бугарске трупе сконцетрисане на овом правцу, председник
владе Никола Пашић је предложио да се чека њихов напад.

Без објаве рата, а по наређењу генерала Михаила Савова, 30. јуна у 2 часа ујутро
јединице бугарске 4. армије, која је имала преко 100.000 људи, започеле су
изненадни напад преко реке Брегалнице, а сат касније и преко Злетовске реке.
Тиме су бугарски краљ Фердинанд и премијер Радославов уништили Балкански савез.
Врховна команда се све до почетка рата није одлучила на којој линији ће примити
битку. По добијеном првом извештају од команданта Треће армије генерала Божидара
Јанковића, у првом маху се мислило да се ради о локалном нападу бугарских
комита. Међутим, након другог, потпунијег извештаја, пошто се видело да су
Бугари преузели енергичан напад на фронту село Тестемелци–Доњи Балван, командант
Треће армије одлучио је да са целом армијом пређе у напад. На основу тих
извештаја, Врховна команда се уверила да су Бугари предузели општи напад и да је
главни притисак усмерен на Дринску дивизију I позива на Брегалници. Војвода
Путник је наредио да Моравска дивизија I позива, под командом генерала Илије
Гојковића, крене у помоћ. За то време Црногорска дивизија, која се налазила у
Скопљу у стратегијској резерви, припремљена је за покрет. Путник је затражио да
Грци групишу три дивизије на дојранском фронту. У поподневним часовима пристигли
су српски пукови, па је повраћен део изгубљених положаја. Тиме је најтежа криза
преброђена још првог дана.

Око подне, Врховна команда је већала где да се прими одсудна битка. Разматране
су две варијанте. Већина чланова штаба заступала је гледиште да треба повући
трупе из додира са непријатељем и на раније припремљеним положајима,
Динлер–Страцин, дати одсудну одбрану. Друго гледиште је заступао генерал Мишић.
Његов предлог је био да одсудну битку треба примити на првој линији, образлажући
да би повлачење трупа изазвало пометњу и пад морала, а непријатеља охрабрило и
подстакло на још жешћи притисак на трупе у повлачењу. Војвода Путник је извесно
време оклевао, али предвече, када је добио позитивне извештаје са фронта,
наредио је да се спроведе Мишићево решење. Ову одлуку је спровео у име
команданта Прве армије престолонаследника Александра, који се налазио у
Београду, његов начелник штаба, генерал Петар Бојовић. Успех Прве армије имао је
пресудан значај за даљи ток рата. Протеривањем непријатеља преко Злетовске реке
и надирањем у правцу Кочани–Царево Село угрожена је позадина бугарске Штипске
оперативне групе, којој је додељена главна улога у Брегалничкој бици. После
девет дана крвавих борби, бугарска војска је сломљена. После овог бугарског
пораза, у српској војсци се размишљало о офанзиви према Софији, међутим влада и
Врховна команда су сматрале да не би било разумно то учинити у циљу развоја
даљих добросуседских односа.

Последице за Бугарску су након ове битке биле катастрофалне. Пошто је остала без
помоћи савезника, 13. јуна 1913. године, Румунија и Турска су отпочеле ратне
операције на незаштићеним бугарским границама. У том нападу Румунија је добила
јужну Добруџу, а Турска је повратила Једрене изгубљене у Првом балканском рату,
које је Бугарска освојила уз помоћ Србије. Поражена Бугарска је крајем јула
затражила од балканских савезника потписивање примирја. Месец дана после
избијања сукоба, 10. августа исте године, закључен је Букурешки мир. По том
споразуму Србија је задржала све територије које је добила у рату против Турске,
Црна Гора је добила Васојевиће, део Метохије, Старог Влаха и Рашке, Грчка је
добила јужну Македонију и део Тракије. Бугарској, као једином губитнику, остало
је само део Беломорског приморија, које је освојила у претходном рату.

Одмах по завршетку рата против Бугарске, Мишић је по други пут пензионисан. Као
повод за ово друго Мишићево пензионисање искоришћена је Албанска побуна и упад
албанске нерегуларне војске на српску територију у септембру 1913. године. У
ишчекивању завршетка облежавања међународне границе са новонасталом албанском
државом, српска војска је оставила три пука на левој обали Дрима, са око 3.000
људи. Међутим Аустроугарска је саботирала напоре међународне комисије да обележи
границу, а у исто време слала оружје и официре, коју су обучавали Албанце за
напад на српску територију. То је рађено како би се спречила мирна консолидација
српске управе на новоослобођеним територијама и да се на штету Србије и Црне
Горе, реализовао план грофа Берхтолда о великој Албанији. Српска влада је била
обавештена о тим припремама, док је Врховна команда сматрала да према Албанији
треба поставити 50.000 војника. Министар финасија Лазар Пачу је изјавио да
држава нема довољно новца за издржавање толике војске. Док су се они договарили,
Албанци предвођени аустроугарским и бугарским официрима, 7. септембра, извршили
су препад на српске снаге и начинили страшан масакр. Србија је затим брзо
мобилисала три дивизије, разбила албанску нерегуларну војску и поново запосела
старе положаје. Епилог је имао тешке последице – погибија 1.000, а рањавање
2.500 војника. За овај инцидент је требало наћи кривца.

„Црна рука“ превођена Драгутином Димитријевићем Аписом је тог кривца пронашла у
Живојину Мишићу. Знало се од раније да Апис не подноси Мишића и често га је
називао окорелим напредњаком, па му је овај догађај био идеална прилика за
пензионисање. На предлог Министра војног генерала Милоша Божановића, завереника
из 1903. године, Мишић је пензионисан 12. септембра 1913. године. На терет му је
стављено да је он сачинио план распореда и одредио јачину трупа за обезбеђење
границе. Чињеница је да Мишић није имао никаквог удела при реализацији плана
против побуњеника, јер су план одобрили војвода Путник и министар војни Милош
Божановић, али за ангажовање већих трупа нису добили подршку од министра
финасија Пачуа. Одмах након пензионисања, за које је сазнао из службених новина,
Мишић је посетио генерала Божановића, захтевајући да му објасни разлоге због
чега је пензионисан. Божановић му је дао неозбиљне одговоре, засноване на
инсинуацијама, не помињући гранични сукоб. То безразложно пензионисање изазвало
је праву политичку буру у престоници. Сви новински часописи су се бавили
Мишићевим случајем, па чак и лист „Пијемонт“.

Писање „Пијемонта“ је било Мишићу по вољи и зато је пристао да се преко њега
обрати и објасни зашто је пензионисан, али одбрана коју је објавио „Пијемонт“
није била толико њега ради, већ политички обрачун са радикалском владом.
Разочаран у све и свакога, Мишић је закључио да је овог пута његова војничка
каријера дефинитивно завршена. Са малом пензијом више није могао да живи у
Београду и преселио се у Прокупље. Тамо је купио кућу и настанио се у њој, али
овог пута није морао дуго да чекао своје поновно реактивирање. За заслуге у оба
Балканска рата одликован је бројним орденима међу којима се истичу: Орден
Карађорђеве звезде са мачевима IV степена, Орден Данила I за независност II
степена, Орден Енглеског друштва Црвеног крста и Споменица за „Освећено Косово“.

Сви фактори Аустро-Угарске агресивне политичке елите смишљено су чекале повод за
рат против Србије. Атентата на аустроугарског престолонаследника надвојводе
Франца Фердинанда, које је извршио Гаврило Принцип на Видовдан 28. јуна 1914.
године, у Сарајеву је искоришћен као повод. Пред само избијање Првог светског
рата, Мишић је опет реактивиран и постављен за помоћника начелника штаба Врховне
команде. Реактивирање се показало као прави потез, јер се уз остарелог и
болесног војводу Путника, чије је здравље било озбиљно нарушено, поново се
налазио енергични Мишић. У то време, Путник се налазио на лечењу у бањи
Бад-Глајхенберг у Штајерској, југоисточно од Граца. По пријему депеше о
ултиматиму, Путник је одмах кренуо у Србију. Сазнавши то, мађарске власти су
ухапсиле војводу и објавиле ту вест као највећу сензацију. Војни кругови у Бечу
нису много марили за остарелог и болесног Путника, чак су и сматрали да је боље
да он командује Српском војском, него неко од млађих генерала, па су
телеграфисали у Будимпешту да га пусте. У овом периоду Мишић је одликован
Спомен-крстом 1913 за заслуге у Другом балканском рату.

До Путниковог повратка за вршиоца дужности именован је генерал Степа Степановић,
командант Друге армије, док се на положају помоћника налазио генерал Мишић.
Управо су ова два класна друга у тешко време припремила земљу и војску за
предстојећи рат. По обављеној наредби Врховне команде 25. јула, спроведена је
мобилизација и концентрација трупа по тачно утврђеним плановима, које је током
анексионе кризе претходно израдио војвода Путник. Мобилисано је 11 дивизија I и
II позива и једна коњичка дивизија, као и трупе III позива – укупно 450.000 људи
распоређених у три армије. Са закашњенем, тек 6. августа, српска и црногорска
врховна команда су завршиле заједнички ратни план.

У међувремену, док су се аустроугарске трупе гомилале на српској граници, у
земљу се вратио војвода Путник. Одмах по доласку у Крагујевац 8. августа,
дочекали су га регент Александар, генерали Степановић и Мишић, пуковник Живко
Павловић и други чланови Штаба. После само четири дана, 12. августа, у Врховној
команди примљени су извештаји са границе да су Аустроугари отпочели офанзиву из
Босне, преко доње Дрине код Лознице и Лешнице, а делови осталих корпуса су
наступали преко Срема код Сремске Митровице и Шапца.

Према развоју ратне ситуације 11. августа, непријатељ је вршио демонстративне
акције на целом фронту. Начелник Штаба Врховне команде, искусни војсковођа
Радомир Путник се није дао заварати, па је истог дана упутио Трећу армију, под
командом генерала Павла Јуришића Штурма да упорно задржава главне снаге
аустроугарске Пете армије, која је нападала српске заштитне одреде на граници.
Трећа српска армија била је развучена на широком фронту од Шапца до Гучева. У
следећа два дана непријатељ је заузео Шабац, док је своју Пету армију усмерио
долином Јадра ка Ваљеву. Врховна команда је издала наређење да Друга армија
одмаршује према Текеришу и да две дивизије упути преко планинског гребена Иверка
и ту изврше удар у леви бок непријатеља. Међутим, генерал Степа је по доласку на
Терекиш утврдио да је ризично да упути своју армију на две аустроугарске армије,
па је радикално модификовао план Врховне команде.

Главне снаге Прве армије образовале су стратегијску резереву Врховне команде,
док су помоћне снаге ове армије имале задатак да држе северни фронт од Голупца
до ушћа Колубаре у Саву. Ова одлука српске Врховне команде, у којој је Мишић
заузимао истакнут положај, довела је до битке на Церу и прве савезничке победе у
Првом светском рату. Заповест Врховне команде за офанзиву затекла је Другу
армију на маршу. Она се у том периоду кретала према Шапцу са циљем да се спречи
даље надирање непријатељских снага преко понтонског мостобрана, пре него што се
оријентише према непријатељским снагама, које су надирале преко Дрине. У том
периоду, аустроугарски 13. корпус успео је да присили српску Трећу армију да се
повуче на положаје изнад Завлаке. Да би подржао тај продор, генерал Поћорек је
наредио да се 42. хонведска дивизија из Шесте армије, која је била орјентисана
за дејство на ужичком правцу, пребаци на правац Љубовија – Пецка и помогне
корпусу.

Српска Врховна команда, тачно ценећи намере непријатеља, благовремено је
реаговала. Упућивањем Моравске дивизије II позива на фронту код Пецке, ојачала
је лево крило Треће армије и зауставила напад 42. хонведске дивизије. Из Прве
армије, која је код Уба била у стратегијској резерви, упућена је Дунавска
дивизија I позива у Мачву, да ојача Шумадијску дивизију I позива и Коњичку
дивизију, док је Тимочка дивизија I позива стављена на располагање команданту
Друге армије. Другог дана битке непријатељска артиљерија са Иверка нанела је
велике губитке Комбинованој дивизији, што је условио њено повлачење. Међутим,
благовременом интервенцијом Моравске дивизије I позива спречен је главни против
удар аустроугарске 9. дивизије. Четвртог дана, 18. августа, ситуација на фронту
је била нејасна. Церска оперативна група је заузела главни положај на Церу. На
десном крилу Треће армије изгубљен је важан положај Марјановића вис и тиме су
били угрожени позадина и бокови Друге и Треће армије. у Мачви, аустроугарски 4.
корпус појачавао је притисак, па је српска Врховна команда издвојила Тимочку
дивизију I позива и пребацила је на десни бок Треће армија, а Тимочка дивизија
II позива је упућена у Мачву ради помоћи Првој армији. Видевши новонасталу
ситуацију на фронту, команда 8. корпуса је 19. августа наредила да трупе отпочну
повлачење у току ноћи. Такво повлачење је резултирало неконтролисано осипање
Пете аустроугарске армије. Тада се показало да одлука Врховне команде да издвоји
Тимочку дивизију I позива и упути је у помоћ Трећој армији није била добра, јер
је предлог генерала Степе био да се употреби за паралелно гоњење непријатеља
северно од Цера, према Лозници, ради заузимања прелаза на Дрини. Да је његов
предлог био усвојен, већина Пете армије би пала у српско ропство.

У бици на Церу избачено је из строја око 25.000 припадника аустроугарске војске.
Српска војска је заробила око 5.000 непријатељских војника, запленила је око 50
топова и велике количине другог ратног материјала. Губици са српске стране нису
били мали, избачено је из строја 259 официра и 16.045 подофицира и војника.
Поражена аустроугарска војска је приликом повлачења искалила свој бес над
недужним становништвом Мачве и Подриња, где је починила масовне злочине.
Лозански професор криминологије доктор Арчибалд Рајс, који је на позив
предсеника владе Николе Пашића дошао у Србију да посведочи о том нечувеном
разбојништву над цивилним лицима, обавестио је светску јавност о варварском
понашању трупа тобожње културне Аустро-Угарске, што је изазвало запрепашћење у
целом цивилизованом свету. Француски публициста Анри Барбије такође је видео та
злодела па је о њима и забалежио у својим белешкама.

Ова прва победа савезника у Првом светском рату била је у ствари почетак краја
Хабзбуршке монархије. Њоме је ратни и почетни операцијски план српске Врховне
команде, који су израдили војвода Радомир Путник и генерал Живојин Мишић,
успешно реализован. Српска Врховна команда мајсторски је руководила овом
сложеном операцијом, њене одлуке биле су смеле и ризичне, али и веома добро
прорачунате, чиме је надмашила у оперативном и тактичком смислу много хваљено
командовање аустроугарске Балканске војске.

Победа у Церској бици подигла је углед српске војске у очима пријатеља и
непријатеља. Због тога су нарочито пријатељи, прецењивали њене могућности и
захтевали од српске Врховне команде да одмах предузме офанзиву против
Аустро-Угарске. Руси су у томе били посебно упорни, јер су желели да Срби спрече
да се део аустроугарских снага пребаци са Балкана у Галицију. Из солидарности са
савезничким армијама, српска Врховна команда је наредила 6. децембра, да Прва
армија форсира Саву и пређе у Срем, а Ужичка војска и црногорски Санџачки одред
да предузму операције у источној Босни, да на свом фронту вежу што јаче снаге
непријатеља. Друга и Трећа армија задржане су у одбрани на Дрини од њеног ушћа
до Љубовије. Предвиђајући да ће аустроугарска војска обновити напад, чиме би
поправила психолошки шок од пораза у Церској бици, Врховна команда није
очекивала да ће у новој офанзиви бити ангажоване још крупније снаге него у
претходној кампањи. У недостатку својих извора информација, због потпуног
побачаја сопствене обавештајне службе, Врховна команда се ослонила на обавештења
из страних извора. Тако је на основу нетачних обавештајних података италијанске
војске, примљених преко руске војске, српска Врховна команда поверовала да је
дошло до повлачења целокупне аустроугарске Шесте армије и њеног упућивања на
Источни фронт, што се испоставило као нетачно, јер је управо та армија била
остављена на положајима горње и средње Дрине, ојачана једним и по корпусом Друге
армије и да се спремала да предузме нову офанзиву против Србије, о чему српска
обавештајна служба није никакве податке.

Док је Прва армија извршила успешно форсирање Саве, ослободила готово читав доњи
Срем и предњим деловима избила до Старе Пазове, Тимочка дивизија I позива из
састава Друге армије, која је дејствовала на помоћном правцу, доживела је
катастрофалан пораз при покушају да форсира Саву код Чеврнтије, источно од
Сремске Митровице. Ова дивизија је извршила офанзиву са знатним закашњењем, без
солидних тактичких и техничких припрема, као и без познавања тактичко-оперативне
ситуације у зони форсирања. Пошто је пребацила у Срем 13. пук, без једне чете и
два батаљона 15. пука, с једном пољском батеријом, обуставила је превожење да би
поставила понтонски мост, макар и слабије конструкције. На тај начин су се
пребачин делови нашли потпуно усамљени на левој обали реке и изложени снажном
противнападу вишеструко надмоћнијих непријатељских снага. Под притиском тих
снага центар и лево крило 13. пука је почео да се повлачи у нереду. Многи
војници су при том повлачењу убрзано препливавали реку, међутим многи нису знали
да пливају, па су била забележена масовна дављења. Укупно је погинуло, рањено
или заробљено 6.366 војника, подофицира и официра, док су непријатељеви губици
били троструко мањи – око 2.000 војника избачених из строја.

Неуспех код Чеврнтије негативно се одразио на темпо дејства Прве армије. Поучен
овим горким искуством, командант Прве армије генерал Петар Бојовић није хтео
ништа да ризикује, па је своје трупе задржао на мостобрану све до 10. септембра.
Тек тог дана трупе Одбране Београда прешле су Саву и заузеле Земун, а Прва
армија је отпочела наступање са ширег мостобрана у правцу Фрушке горе и до 12.
септембра избила на линију Бановци–Нова Пазова–Војка–Попинци–Буђановци. За то
време Ужичка војска је била у рејону Власенице, а црногорска Санџачка војска
наступала на правцу према Палама. Ово напредовање српске војске изазвало је
велику узбуну, а може се рећи и панику, у Бечу и Будимпешти. Генерал Поћорек је
сматрао да ће најефикасније зауставити офанзиву српске војске у Срем, ако пређе
у одлучан напад преко Дрине и Саве.

Почетком Друге аустроугарске офанзиве, преко Дрине, Аустроугарска је ангажовала
троструко јаче снаге него у првој офанзиви, јер је у Церској бици учествовала
само са делом својих снага. Напад је почео 7. септембра, продором 5.
аустроугарске армије преко Дрине и Саве у рејон Мачве. Ту су дочекани од стране
Друге армије под командом генерала Степана Степановића и захваљујући доброј
организацији система ватре и максималном коришћењу водених препрека, те
благовремено предузетим противнападима, нанела непријатељу тешке губитке и
принудила га да обустави офанзиву. Највише је страдао аустроугарски 13. корпус
из састава ове армије са око 4.400 погинулих, међутим Поћорек је био одлучан да
се офанзива мора наставити док се не успе, а за то се побринула аустроугарска 6.
армија, која је приредила изненађење српској Трећој армији. Захваљујући
оствареној надмоћности на тежишту напада, она је успела да форсира Дрину, овлада
гребеном Гучево–Борања–Јагодња и створи солидну операцијску основицу за надирање
у унтрашњости Србије. Пошто покушаји прегруписавањем и рокирањем снага како би
се зауставило непријатељско надирање нису успели, морала је да интервенише
српска Врховна Команда.

Будући да није располагала стратегијским резервама, Врховна команда је била
принуђена да обустави офанзиву Прве армије у Срему, која се, као што смо видели,
успешно развијала, и да ову армију врати преко Саве. Врховна команда је наредила
Првој армији да се усиљеним маршем пребаци у рејон Пецке. Противудар се у
почетку успешно развијао; непријатељ је после тешких борби натеран да се у
нереду повлачи на Јагодњу и да прелази у одбрану. Међутим, команде српске Прве и
Треће армије су прерано закључиле да су постигле одлучујући успех, па је продор
Прве армије испао кратког даха. У уверењу да је непријатељ потучен Прва армија
је наставила напад, али је убрзо наишла на веома снажан отпор. Од 19. до 22.
септембра развиле су се огорчене битке на целом фронту. Најжешће борбе вођене су
око Мачковог камена. О жестини борби на Мачковом камену сведочи и напад
непријатељске 18. дивизије, која је последењег дана борбе уз велике губитке
нападала још јаче и одлучније усмеравајући главни концентирични напад правцем
Кошутња стопа–Мачков камен. Сви напори официра да спрече повлачење са задатих
положаја били су узалудни. Отпор је нагло слабио на крилима првог борбеног реда,
тако да више није било могуће спречити повлачење исцрпљених и тешко прорећених
српских трупа. О интензитету борби на Мачковом камену сведоче обострани губици
(пропланак величине 500 m² био је потпуно покривен лешевима погинулих махом
непријатељских војника).

Српска војска имала је током ове борбе знатне губитке. Из строја је избачено
11.490 људи, махом припадника Дунавске дивизије I и II позива. У свим борбама
српски официри, подофицири и војници показали су беспримерно залагање и
упорност. Захваљујући томе, иако је изгубила део државне територије, српска
војска је принудила боље обучене и опремљене аустроугарске трупе да се задрже на
линији, коју је, према Поћорековом плану, требало заузети већ другог дана по
преласку Дрине. Аустроугарска 6. армија је том приликом имала преко 30.000 људи
избачених из строја. Због тога је Поћорек био принуђен да се одрекне амбициозног
плана о унишетењу српске војске у западној Србији па је дошло до стабилизације
фронта и рововске војне, прве у Првом светском рату.

У наредном периоду на српско–аустријском фронту настало је затишје, које је
потрајало више од месец дана. За то време Ужичка и Санџачка војска извршиле су
продор у источну Босну, овладале Вишеградом, Рогатицом, Соколцем, Хан Пијеском и
избиле: Ужичка војска пред Власеницу и Олово, а Санџачка војска пред само
Сарајево. Поћорек је био принуђен да прикупља снаге од једног ојачаног корпуса
да би одбацио преко Дрине ове српске и црногорске јединице. Њему је то сада било
могуће, пошто на фронту главних снага није било борби. Због тога овај продор у
источну Босну није имао онај ефекат који је могао да има у време против удара
Прве армије и боја на Мачковом камену. У току затишија аустроугарске снаге су
попуњене људством и материјалом до пуне ратне формације, а чак су и ојачане
артиљеријом тешких калибара. Српска војска, међутим, добила је незнатну попуну у
људству, а запала је у велику оскудицу миниције, одеће и друге опреме.
Команданти дивизија су морали да одлучују о утрошку сваког артиљеријског метка.
Војници су полуголи и боси стајали у рововима, на планинском земљишту, где је
крајем октобра и почетком новембра било и снега. Влада је чинила грчевите напоре
да набави миницију, нарочито артиљеријску, затим одећу, обућу и другу оперму,
али њене молбе код савезника наилазиле су најчешће на одбијање. Тако је српска
војска дочекала новебарску офанзиву аустроугарских снага потпуно неспремна за
дужи отпор.

Поћорек је искористио такву ситуацију и апсолутну надмоћност својих снага. За
десетак дана новембарске офанзиве, он је успео да одбаци српске снаге на десну
обалу Колубаре и Љига. Тиме је битка на Дрини била завршена. Српске снаге
изгубиле су ту битку, али аустроугарске снаге је нису добиле. Њима је потпуно
пропао план да окруже и униште српску војску. Сем тога, оне су у овој бици
изгубиле око 130.000 људи, а наступајући према Ваљеву удаљиле се од својих база
за снабдевање. Разровани путеви, које су аустроугарски команданти подругљиво
називали четвртом армијом, чинили су све тежом везу са позадином.

Осмог новембра у Крагујевцу је одржана заједничка седница владе и Врховне
команде. Војвода Путник је реферисао о стању на фронту, које је врло критично.
Непријатељ је свуда потискивао српске снаге, засипајући их снажном артиљеријском
ватром, а српска артиљерија није могла да одговори ни на стоти метак. Многе
батерије су остајале без муниције и као неупотребљиве, одвлачене су са фронта.
Пуковник Стефановић, министар војни, записао је у свом дневнику да је Путник
изгледао депирмиран, али су генереал Мишић и пуковник Живко Павловић били
оптимисти. Иако је било бојазни да ће отпор морати да се обустави, пошто нема
муниције, преовладавало је мишљење да треба одлучно наставити борбу.

Пашић је ову ситуацију искористио да дипломатским путем изврши притисак на
савезнике да помогну српску војску артиљеријском муницијом, предочавајући им да
ће се, ако Србија клоне, седам аустроугарских корпуса наћи на другим фронтовима
Антанте. Тада је Француска одлучила да Србији уступи 20.000 артиљеријских метака
и да још толико касније упути Грчкој, која је под тим условима упутила Србији
гранате. Русија је такође убрзала једну пошиљку, која је, после ступања Турске у
рат, била задржана у Очакову. На тај начин Краљевина Србија је готово у
последњем моменту добила извесну помоћ која јој је донекле олакшала ситуацију
уочи нове битке.

Стање у свим јединицама је било критично, али најтеже код Прве армије, која је
издржала највећа напрезања и претрепла најтеже губитке у протеклим борбама.
Поред недостатка артиљеријске муниције и свих осталих борбених средстава, ова
армија имала је несрећу да њен командант генерал Петар Бојовић буде рањен.
Бојовић је успевао да одржи командантско место све до поновне повреде исте ране,
која га је тотално имобилисала да није могао више да хода већ је ношен на
носилима. Ова настала ситуација је захтевала да Врховна команда уради промену на
командантском положају. Управо у време повлачења српске војске на десну обалу
Колубаре и Љига, за команданта најзамореније и највише истошене српске Прве
армије постављен је генерал Живојин Мишић. Војвода Путник је 14. новембра позвао
Мишића и саопштио му постављање на нову дужност.

Полазећи из Крагујевца према Ваљеву, Мишић је видео многе призоре страдања и
патњи свог народа и војске, призоре који су га дубоко потресли, али и подстакли
на дезертерство. Трагичну ситуацију с којом се суочио по доласку у армију и
посебно, хаос који је владао на Рибничком мосту код Мионице. На путу ка својој
армији Мишић је сретао застрашене и избезумљене гомиле народа, ситуација у
каквој би и најприсебнији команданти губили главу, међутим не и Мишић.
Обраћајући се на том путу једном команданту Мишић прибраним гласом рече:

Мишић је добро познавао српског војника, а његов одлучан старешински глас
команданта у тренуцима клонулости подизао је дух и уливао је поверење. Знао је
да има тренутака када и најхрабрији беже, али је исто тако знао да се изгубљено
поверење може повратити и неуморно се дао на посао. Он је за најкраће време, од
једне деморалисане војничке масе поново обновио чврсте борбене јединице способне
за највеће подвиге. Наиме 16. новембра, Мишић је преузео команду над Првом
армијом, која је у том моменту имала три потпуно исцрпљене дивизије. У то време
армија је, после повлачења са ваљевских положаја, запосела положаје на линији
Маљен—Баћевац—Гукош—Качар. Главни командант аустроугарских снага генерал Поћорек
је закључио да је тада отпорна снага Срба смањена, па је 19. новембра наредио да
се енергично настави офанзива са тежиштем против српске Друге и Треће армије и
настави надирање према Аранђеловцу и Београду.

Увиђајући да неће моћи да се одупре снажном непријатељском притиску, након
напада шест аустроугарских дивизија, Мишић је у току ноћи између 21. и 22.
новембра повукао своју армију на положаје у рејону Сувоборске греде. Одатле је
по директиви Врховне команде, требало да изврши противнапад у оквиру опште
противофанзиве на читавом фронту. Да би побољшала ситуацију код Прве армије,
Врховна команда ју је ојачала Дринском дивизијом Првог позива из састава Треће
армије. Након аустроугарског енергичног напада и заузимања Маљена 24. новембра,
српска Врховна команда је одустала од планираног напада. Пратећи будно развој
ситуације, Мишић је дошао до закључка да би учинио неопростиву грешку ако би и
даље целу армију под борбом повлачио са положаја на положај и бранио сваку стопу
земљишта. Уместо тога, одлучио се 26. новембра на рискантнији потез. Наредио је
свим командантима дивизија да се повлаче на положаје испред Горњег Милановца у
циљу одмора и консолидације трупа. Своју намеру о повлачењу је телефоном
саопштио 28. новембра и начелнику Штаба Врховне команде, војводи Путнику.

Том приликом пуна два сата вођен је телефонски разговор између генерала Мишића и
његовог начелника штаба пуковника Стевана Хаџића, с једне, и војводе Путника и
његовог помоћника пуковника Живка Павловића. Изненађен одлуком команданта Прве
армије, војвода Путник га је подсетио на директиву Врховне команде по којој је
требало да одржи задате положаје. Настојећи да га увери у оправданост своје
одлуке, Мишић је изложио Путнику критично стање своје армије. Излажући предности
које му нуди нова линија, Мишић је нагласио да он на њој нема намеру да се
брани, него да напада. Путник није усвојио Мишићеве разлоге и навео је да
непријатељ потискује и друге две армије, а затим је тражио да му се тачно одреде
положаји испред Горњег Милановца које Прва армија намерава да запоседне. За
време кратке паузе у разговору између Мишића и Путника, пуковник Хаџић је
издиктирао преко телефона нову линију Прве армије, коју је пуковник Павловић
уцртао на карти. После 10-15 минута Путник се поново јавио и упозорио Мишића да
би повлачење Прве армије резултирало промену операцијског плана осталих армија и
да би због тога морао да се напусти и Београд. Путник је такође напоменуо Мишићу
да ако непријатељ на новим положајима јаче притисне, да ће за један дан стићи и
до Крагујевца а да би Другој армији требало да пристигне на крагујевачке
положаје. Мишић је тада повишеним гласом одговорио:

Путник је за тренутак ћутао, а затим наредио да му се одмах писмено доставе
разлози повлачења Прве армије на нове положаје. То је Мишић учинио. Тек после
тога јавио се пуковник Живко Павловић, и саопштио да је начелник штаба Врховне
команде одобрио повлачење Прве армије на положаје северозападно од Горњег
Милановца са корекцијама Врховне команде ради боље везе са Ужичком војском.
Пошто је одобрио ову одлуку, Путник је у духу директиве одлучио да се напусти
Београд и тиме скрати фронт за 40 километара и главне српске снаге групише на
новом фронту Аранђеловац—Горњи Милановац, док је са Ужичком војском планирао да
запоседне Овчарско-кабларску клисуру и затвори правац који води према Чачку.

Мишићева одлука о повлачењу Прве армије са Сувобора, Рајца и Проструге управо је
омогућила да се стекну толико жељени услови за противофанзиву. Поред осталог,
допринео је долазак 1.300 ђака – каплара из Скопског ђачког батаљона. Они су
попунили командна места у основним јединицама — водовима, који су буквално
остајали без командира изгинулих у претходним борбама. У међувремену је стигла
позајмљена артиљеријска муниција из Грчке, тако да је Врховна команда могла да
упути радосно саопштење трупама да артиљерија не мора више да штеди муницију.
Већ после двонедељног одмора у најзаморенијој Првој армији, осетило се знатно
освежење. Команданти дивизија су извештавали да се осећа знатна промена у
расположењу трупа и да се на многим местима ори песма и вије коло. Врховна
команда је у том периоду, обавестила трупе о великим губицима и слабом моралу
аустроугарске војске. Истог дана, да би пресекла појаве недисциплине и нереда у
борби, издала је наредбу о кажњавању смрћу свих оних који беже назад или
покушавају да се из борбе уклоне. Подаци о слабом моралу аустроугарске војске
још више су учврстили Живојина Мишића у уверењу да је управо наступио погодан
тренутак за прелазак у општу противофанзиву, па је настојао да убрза одлуку
Врховне команде о преласку у напад. Већ 1. децембра Мишић је издао јединицама
Прве армије наредбу, а по издатој наредби је интензивно радио на непосредној
припреми напада. Појединачно је разговарао са сваким командантом дивизије, као и
са командантом Ужичке војске, која се налазила на левом армијском крилу. Када су
све припреме биле завршене, Мишић је 2. децембра обавестио Врховну команду да ће
Прва армија, 3. децембра у 3 часа изјутра прећи у напад. Пријатно изненађена
одлуком команданта Прве армије, Врховна команда, која је и сама сматрала да је
наступио прави тренутак, издала је истог дана заповест за општу противофанзиву.

Све околности су ишле у прилог добром почетку офанзиве. Тренутак је идеално
погођен. Атмосферске прилике такође су погодовале: температура се спустила испод
нуле, па се земљиште замрзло, тако да је артиљерија могла, без тешкоћа, да прати
пешадију. У 7 часова изјутра, после снажне артиљеријске припреме, главне снаге
српске војске устремиле су се на аустроуграрску 6. армију. Приближавање
прешадије непријатељским положајима прикривала је густа јутарња магла, која се
дигла тек око 9 часова. Најпре је Прва армија отпочела напад са све четири
дивизије, које су у раним јутарњим часовима пробиле предње положаје 16. корпуса,
надирући с обе стране пута који води на Сувобор и усмериле су тежиште напада на
гребен Проструге. Трупе су већ првог дана офанзиве продрле око 10 км у дубину
непријатељске одбране. У поподневним часовима Друга и Трећа армија такође су
прешле у напад на свом делу фронта. Тиме је отпочело потискивање Шесте армије на
целом њеном фронту. Дринска дивизија је једина имала проблеме у наступању јер је
на њеном десном крилу, напредовање било укочено бочним нападом једне дивизије из
састава 15. корпуса. Ангажовањем армијске резерве Мишић је паралисао овај напад
и настављајући офанзиву, одбацио непријатеља на сувоборски гребен. Тада је
позвао команданта Ужичке војске генерала Вукомана Арачића, који је био задржан
снажним непријатељским отпором, и бодрио га речима:

Наиме, за време продора Прве армије преко Сувоборске греде, непријатељ је
покушао да угрози леви армијски бок страховитим притиском аустроугарске 18.
дивизије на положаје Ужичке војске. Положаји на планини Крстацу, које је бранила
Ужичка војска, трпели су страховите нападе и притиске аустроугарске дивизије.
Упркос великој бројној надмоћности непријатеља, војска је успела да сломи
одбрану непријатеља и заузме Бели камен и Белошевац. Први извештаји о заузимању
Сувоборске греде стигли су у штаб српске Прве армије управо у тренутку кад су
Путник и Мишић телефоном разговарали о ситуацији на бојишту. Будући да је
наступање суседних армија било задржано снажним непријатељевим отпором, Путник
је препоручио команданту Прве армије да наступање своје армије буде опрезно и
захтевао да се главне снаге Прве армије задрже на Сувоборској греди док се не
рашчисти ситуација код Треће армије и Ужичке војске. У духу тога захтева, Мишић
је наредио командантима дивизија да, по избијању на планинску вододелницу, своје
јединице прикупе, одморе и припреме за даље наступање. Упркос овом наређењу,
командант Дунавске дивизије Првог позива пуковник Миливоје Анђелковић Кајафа
није задржао своје пукове на вододелници, већ је, на сопствену иницијативу,
предузео енергично гоњење деморалисаног непријатеља и до 23 часа избио пред
његов положај на линији Баћинац—Руда, уклинивши се дубоко у одступни поредак
аустроугарског 16. корпуса. Мишић је ову одлуку не само одобрио него и похвалио
поступак свог одважног команданта.

Трећег дана офанзиве Прва армија је заробила шест официра и 1.800 војника.
Заплењене су и велике количине оружја, муниције, хране и разног другог
материјала. Велика победа Мишићеве армије све се више ширила и преносила и на
суседне армије. Предузимајући гоњење побеђеног непријатеља, Мишићева армија је
избила на линију Гукоши—Медник—Баћинац—Маљен. Одмах по избијању на линију
Баћинац—Руда, Дунавска дивизија је иницијативно продужила гоњење у правцу
Мионице, где је унела праву панику у позадину 15. корпуса, који је водио борбе
са Трећом армијом на десној обали Љига. Бекство непријатеља испред центра Прве
армије одавало је слику потпуног растројства. Пошто је убрзо у току следећих
дана Мишић добио извештај да је непријатељ напустио Ваљево, издао је наредбу
Дринској дивизији Првог позива да га одмах заузме. Прва армија је дејствовала
без предаха. Њен командант Живојин Мишић је, издајући заповести командантима
дивизија, истицао:

После огорчених борби Прва армија је сломила и последњи отпор 16. корпуса на
положајима северно од Ваљева и принудила га да се у нереду повлачи у правцу
Шабца и Лознице. Избијањем Прве армије и Ужичке војске на обале Дрине и Саве и
ослобађањем Београда после великих победа на Сувобору, Овчару и Каблару, Руднику
и Космају, победоносно је завршена Колубарска битка, у којој је српска војска
заробила 323 официра, 43.000 подофицира и војника, запленила је 142 артиљеријска
оруђа, 60.000 пушака, 2 авиона, 5 аутомобила, 4.000 коња и велике количине
хране. Врховна команда је могла констатовати да на територији Краљевине Србије
нема више нити једног непријатељског војника, сем ратних заробљеника. Ова
највећа победа српске војске у Првом светском рату извојевана је захваљујући
беспримерној храбрости, пожртвовању и издржљивости српских војника и официра
који су, бранећи своју нападнуту отаџбину, полуголи, боси, гладни, преморени и
слабо наоружани, после неравноправних четвормесечних борби, задали поражавајући
ударац хабзбуршкој монархији, од кога се она никада више није могла сасвим
опоравити. Битка је извојевана захваљујући и мајсторском руковођењу српског
командовања – Путника, Мишића и других. Најзначајнију улогу у овој бици одиграла
је, без сваке сумље Прва армија и њен командант Живојин Мишић, који је управо
указом бр. 4019 од 4. децембра 1914. године, од стране врховног команданта
престолонаследника Александра Карађорђевића унапређен у чин војводе[а]. Тим
унапређењем Мишић је постао трећи генерал који је унапређен у тај највиши војни
чин (први је био Радомир Путник 1912. године, док је други био Степа Степановић
који је добио чин само пар месеци раније исте године). За многе команданте је то
било изненађење с обзиром да се знало да је регент 1912. године, тражио да се
поведе поступак против Мишића јер је очитао лекцију Петру Бојовићу али у ствари
лично њему престолонаследнику као команданту Прве армије у Балканским ратовима.
Одлука регента Александра да Мишића произведе у чин војводе представљала је
изненађење и за самог начелника Штаба Врховне команде војоводу Радомира Путника.
Када је сазнао за ову одлуку позвао је телефоном врховног команданта и
преиспитао га у исправност ове одлуке. Одговор регента је био доследан датој
одлуци. Војвода Путник је прихватио одлуку свог Врховног командата, јер је он по
закону био најодговорнији за вођење ратних операција и управљање војском у рату.

Пораз који је претрпела аустроугарска Балканска војска у рату са Србијом 1914.
године представљао је за Хабзбуршку монархију тежак војнички, морални, али изнад
свега политички дебакл и губитак угледа као велике силе. За Србију је то била
величанствена војничка победа, која је учврстила њено унутрашње јединство и
самопоуздање и донела јој велики углед у свету. Успех српске војске се одразио и
на међународном плану јер је допринела поразу аустроугарске војске на руском
фронту, па су Немци били присиљени да за време велике битке на Марни пребаце
четири своја корпуса на Источни фронт, чиме су покушавали да спасу свог
потиснутог савезника што се одразило на очекиване резултате на Западном фронту и
у тај мах је спашен Париз. Победе српске војске су утицале на Италију и Румунију
да се приближе Антанти, док је Бугарска, која је била решена да уђе у рат против
Србије на страни Централних сила, одлучила да због пораза Аустро-угарске војске
своју неутралност продужи на још годину дана. Захвалност српској војсци је
упутио и француски генерал (потоњи маршал) Жозеф Жофр, јер је као победник у
бици на Марни успео да очува француску престоницу а најавио је и да ће српске
победе на Церу и Колубари трајно заузимати место у стратегијским студијама у
Француској.

Краљевина Србија је своје велике победе на Церу и Колубари платила огромним
људским жртвама. У току ратне 1914. године избачено је из строја 2.110 официра,
8.074 подофицира и 153.373 војника. Иза непријатељске најезде остала су разорена
и опустошена многа насеља и масовни злочини које је агресор починио над немоћним
становништвом Мачве, Подриња, Колубаре, Тамнаве, Посавине и Београда. Сем тога,
на хиљаде лешева рђаво или никако закопаних проузроковали су, чим је време
отоплило, разне епидемије – тифус, шарлах, дизентерију и колеру. Санитетска
служба била је немоћна па је тражена помоћ од савезника. И поред помоћи која је
убрзо стигла, и других мера, жртве тифуса пеле су се на више десетина хиљада и
десетковале српске оперативне јединице, смањујући бројно стање и борбену
готовост. У јеку епидемије, у Србију су дошле санитетске екипе из Америке,
Велике Британије, Француске, Канаде, Аустралије, Швајцарске, Русије и других
земаља у којима је било 543 лекара и другог медицинског особља. Они су се,
ризикујући своје животе, несебично укључили у борбу против опаке болести заједно
са српским санитетским особљем. У тој борби која је трајала више од четири
месеца, заразило се тифусом и умрло 57 лекара. Чак је умрло и неколико
свештеника који су оболели држећи опела умрлим тифусарима.

Тек што је Србија савладала и ту беду, на њу су се обрушиле савезничке врховне
команде са захтевом да српска војска предузме офанзивне операције на
аустроугарској територији, да олакша улазак Италије у рат против Централних
сила, а затим да привуче део непријатељских снага које су предузеле велику
офанзиву на Источном фронту и потискивале руске трупе иза Карпата. Упоредо с тим
захтевима, савезничке владе су тражиле да се Србија одрекне дела своје државне
територије у корист Бугарске да би је привукли да уђе на страни Антанте. Година
1915. била је најтежа ратна година за српску војску, па, разуме се, и за њене
команданте, у првом реду због калкулишућег става Савезника према положају српске
војске на балканском ратишту. Српска врховна команда је безуспешно предлага
савезничким генералштабовима да упуте своје трупе у Србију, ради отварања новог
фронта и предузимања опште офанзиве у бок непријатељских снага. Француски
генерал Жофр и енглески фелдмаршал лорд Кичинер су одбили да пошаљу у помоћ
трупе Србији, правдајући да би том одлуком расипали своје снаге на споредним
ратиштима. Са друге стране Руси су подржали српску идеју, међутим нису били у
могућности да озбиљније помогну због критичне ситуације на свом фронту. Средином
фебруара 1915. године, српској влади је понуђена једна козачка бригада. Војвода
Путник је међутим одбио ову понуду, сматрајући је недовољном јер је минимална
помоћ у трупама захтевала војну формацију ранга корпуса. Уместо конкретне војне
помоћи Србији, антантина дипломатија је, на бази територијалних компензација, и
то на рачун Србије, покушала да придобије нове савезнике на Балкану. Румунија и
Бугарска иако неутралне, биле су тајним савезничким уговорима повезане са
Централним силама, а Италија која је своју неутралност објавила на почетку рата,
стрпљиво је чекала, да види којој ће страни припасти победа, како би што скупље
наплатила своју неутралност. Владе неутралних држава су истовремено кокетирале
са обема зараћеним странама, јер је свака од њих имала посебне интересе на
Балкану.

У таквој ситуацији, уместо да предвиде војну помоћ Србији, министри Антанте су,
29. маја, не питајући српску владу, упутили саопштење бугарском председнику
владе Радославову да ће српско-бугарски спор узети у своје руке и обећали му,
ако Бугарска приступи Антанти, да ће, поред других уступака, предати Бугарској
део Македоније до линије Крива Паланка—Охрид. Да би изнудили пристанак српске
Владе, савезничке владе су обуставиле финасијску помоћ Србији, и изјавиле да ће
прекинути и војну помоћ, ако њихови захтеви не буду прихваћени. Руски министар
спољних послова Сазонов је утешно, обавестио Пашића да ће Русија, као накнаду за
ове обећане уступке Бугарској, поздравити спајање Хрвата, Словенаца и Срба у
једну државу. Та изјава је подразумевала рушење Аустро-Угарске. Међутим, такву
политику нису следили Французи, који су сматрали да Хабзбуршку монархију треба
сачувати у нешто мањим границама, док су Енглези подржавали став Француза и били
против формирања јаке државе на Балкану са словенском већином, која би могла
постати руска предстража према Средоземљу, већ се залагала за систем малих
држава у којима би она играла улогу посредника у решавању спорова међу њима и
држала их у зависности од британске круне. Пашићу нису биле познате те тајне
идеје западних сила. Након сазнања, Пашић је оштро осудио толику самовољу
савезника и изјавио да ће сваки Србин радије пропасти него пристати на уступке
Бугарској. Упркос Пашићевом протесту, савезничке владе су колективном нотом у
августу 1915. године, обавестиле Софију да ће војском запосести територије које
су јој обећане у вардарској Македонији и предати их Бугарској после рата уколико
им се придружи у рату против Централних сила. Пашић је 17. августа, обавештен о
садржају те ноте, изразио руском посланику грофу Трубецком своје најдубље
огорчење. Тада је рекао да савезници комадају Србију као да је афричка колонија
и додао да ће се Србија борити и против савезника, ако је уопште сматрају за
савезницу, као и против Аустрије, да би заштитила своју груду.

Бугарског краља Фердинанда и пронемачку владу Радославова, Антанта није могла
купити никаквим територијалним обећањима. Они су од почетка рата одлучили да се
боре на страни германиских држава и за њихов рачун. Томе у прилог је ишао
изричит захтев немачког Министарства иностраних послова, које је успело да
обезбеди пристанак Аустроуграске и Турске на територијалне уступке Бугарској, да
би се обезбедило учешће бугарске војске у предстојећој кампањи против Србије.
Већ крајем јула српски обавештајни органи су запазили пристизање немачких трупа
у Банат. Било је потпуно очигледно да се припрема здружена инвазија на Србију од
стране Централних сила. У тако тешкој ситуацији Пашић је сазвао седницу владе и
Врховне команде за 26. август у Крагујевцу на којој је требало да се утврди
политичка и војна стратегија земље уочи новог непријатељског напада. Пашић је
тражио од свих команданта армија да писмено изнесу своја мишљења о главним
стратешким питањима. На питање какви су изгледи за одбрану земље ако би само
немачке и аустроугарске трупе предузеле напад, војвода Мишић је кад је био
упитан, одговорио:

Због таквог оптимистичног става Мишић је одликован од стране Уједињеног
краљевства Орденом Бата II степена. Краљевина Србија га је одликовала по указу
краља Петра I, Орденом Карађорђеве звезде са мачевима III степена . Остали
команданти су били сличног мишљења, осим војводе Степановића који није гајио
толики оптимизам, већ му је став био резервисан. Када је Пашић поставио друго
питање, у којем је упитао какви би били изгледи за одбрану у случају напада
Немачке, удруженог са Аустроугарском и Бугарском, сви командати су одговорили да
у том случају изгледи за одбрану земље не би били никакви. Једина нада била је
улазак Грчке у рат на страни Антанте јер је она на то била обавезна уговором
који потписала са Србијом, 1. јула 1913. године. Међутим Грчка се ограђивала од
тог уговора, правдајући његову примењивост само у случају напада Бугарске на
Србију али не и у удруженом нападу са неком од великих сила. Српска Врховна
команда имала је поуздана обавештења да је Бугарска 4. септембра потписала са
Централним силама, уговор о савезу а да је 22. септембра објавила мобилизацију.
У том периоду припреме за рат веома су одмакле а започети су концентрација трупа
и маневри у пограничним крајевима према Србији. У таквој ситуацији, препуштена
сама себи, српска Врховна команда је одлучила да главним снагама успорава
надирање немачких, аустријских и бугарских снага у Србију до пристизања обећане
савезничке помоћи.

Напад здружених аустроугарских и немачких снага почео је 6. октобра 1915.
године, снажном артиљеријском ватром која је на Београд сручила огромну количину
граната. Многобројно незаштићено становништво које није имало где да побегне,
страдало је у тој артиљеријској ватри. Погинуо је и знатан број бораца који су
бранили положаје дуж обе реке. У раним јутарњим часовима 7. октобра десиле су се
огорчене борбе за сваку стопу земље у рејону Аде Циганлије. Занимљиво је то да
су током борби за одбрану Београда, учествовали и чете последње одбране (старци,
жене па чак и деца) који су замењивали погинуле борце. Врховна команда је
захтевала да се упорно брани Београд и тај задатак је делимично обавила Тимочка
дивизија II позива која је упућена упомоћ трупама Обране Београда. Енергичним
брањењем уз велике губитке, делимично је за кратко време заустављено напредовање
непријатеља. У тим одсудним биткама посебно се истакао батаљон мајора Драгутина
Гавриловића, који је својом чувеном заповешћу и речима охрабрења бодрио своје
борце који су, не бојећи се смрти, кренули у нов јуриш. Већина њих је положила
своје животе али нису успели да зауставе надирање далеко надмоћнијег
непријатеља. Упркос томе, оштре борбе око Београда вођене су до 16. октобра када
су трупе Обране Београда биле принуђене да се повуку и напусте престоницу. По
директивама Врховне команде, такође су повучене Прва и Трећа армија на нове
положаје.

На основу ове директиве војвода Мишић је издао и своју директиву. Два дана
касније уследило је повлачење јединица Прве армије на положаје уз десну обалу
Колубаре. Намера му је била да овим маневром прикупи развучене снаге, скрати
фронт и изврши припреме да би у погодном тренутку могао да пређе у напад. То се
савим јасно види из телефонског разговора који је водио са војводом Путником 19.
октобра. Након овог разговора Мишић је добио одобрење да у погодном тренутку
може прећи у напад. Међутим док је Прва армија изводила овај маневар без
притиска непријатеља, дотле су Трећа армија и трупе Одбране Београда трпеле
страховит напад и под притиском знатно надмоћнијег непријатеља, биле принуђене
да се повуку. Првој армији је такође било наређено да се повуче зајдно са
осталим армијама. Војводи Мишићу се није допала стратегија зачепљења рупа, на
коју је Врховна команда, развојем оперативне ситуације, била принуђена. Он се
није подавао саомообманама и обећањима о савезничкој помоћи, која, и поред
очајних телеграма које је слала српска влада, није пристизала, већ је рачунао са
сопственим снагама. Због тога је предложио Врховној команди да из Прве армије не
издваја снаге за затварање других праваца, већ да целом овом армијом изврши
противудар у бок главних непријатељских снага које су наступале долином Мораве.

Војвода Путник је 25. октобра одобрио Мишићев предлог. Међутим већ наредног
дана, Мишић је упркос успешно извршеним задацима био принуђен да нареди
повлачење своје армије на нове положаје, услед неповољног развоја опште
оперативне ситуације. Тог 26. октобра, бугарска војска се спојила код Брзе
Паланке с немачким снагама које су надирале са севера. Напредовање Бугара
резултирало је заузимањем Врања 15. октобра, Куманова и Штипа 19. октобра,
Скопља 23. октобра. Када су 26. октобра бугарске трупе заузеле Качаник, српска
Врховна команда је предочила генералу Сарају, команданту савезничких снага у
Солуну, да српској војсци прети опасност да буде одсечена од Битоља и Драча и
тражила да савезничке снаге предузму напад преко Велеса и Овчег поља у правцу
Скопља ради садејства са српском војском која ће деловати са Косова такође у
истом правцу, међутим овај захтев је остао без одговора. До тог времена српска
Врховна команда је свој стратешки план заснивала на еластичној одбрани и
добијању на времену до доласка савезника, када би се наступило у противофанзиви
ка северу. Када се увидело да се на долазак савезника не може рачунати у
скоријем времену, потпуно је измењен метод рада. Одлучено је, 11. новембра да им
се крене у сусрет у Македонији. За овај задатак образована је Оперативна група
дивизија под командом реактивираног генерала Петра Бојовића, док је осталим
армијама наређено повлачење по утврђеним правцима. Осетивши намере српске
Врховне команде, Макензен је 13. новембра наредио својим трупама да изврше
максималан притисак на крила и бокове српских снага и спрече њиховео повлачење у
правцу Косова. Притисак је био толико снажан да ни војвода Мишић, који је и даље
био оптимистичан војсковођа, није могао ништа да предузме. На истим мукама нашли
су се војвода Степановић, генерал Штурм и генерал Живковић, који су у садејству
са Мишићем пружали енергични отпор агресору.

Пошто није успео пробој у Македонију и спајање са снагама Експедиционог корпуса,
Врховна команда је одлучила да се сва војска концентрише на Косову, где је
требало пружити одлучујућу битку непријатељу. Већ тада Влада је закључила да би
се кампања могла завршити повлачењем војске ван граница своје земље. Пошто је
српска војска потрошила све резерве хране и муниције, Врховна команда је
одлучила да се 24. новембра повуче у правцу Јадранског приморја и Албаније, где
је обавештена да су савезници припремили довољно прехрамбених артикала и одеће.
Такође је наглашено да српска држава не треба да капитулира, већ да настави
своју борбу на туђој територији, јер докле год постоје влада и Врховна команда,
држава није капитулирала. Поучен горким искуством, војвода Мишић је био изгубио
сваку наду за брзу и ефикасну савезничку помоћ. Он је сматрао да се у тим
најкритичнијим тренуцима треба ослонити искључиво на сопствене снаге, па је
током повлачења сматрао да треба прикупити све расположиве снаге и дати одсудну
битку. Када му је престолонаследник Александар саопштио неке вести из
Петрограда, у којима се говорило о скором пристизању савезничке помоћи, Мишић му
је без двоумљења одговорио:

И поново је истицао да треба рачунати само на сопствене снаге. У том периоду
Влада и Врховна команда су одмах кренуле у Скадар. Повлачење војске требало је
да отпочне 28. новембра, међутим, преко Цетиња је примљења депеша у којој је
речено да је немачка Врховна команда завршила задатак на Балкану, да су остаци
српске војске потиснути у дивље албанске и црногорске планине, где их чека
потпуна пропаст, те да немачке дивизије прекидају кампању против Срба. Када је
веза са владом и Врховном командом изгубљена, на иницијативу војводе Мишића, у
времену од 29. новембра до 3. децембра, одржано је у Пећи шест седница највиших
ратних команданата. На овим седницама поред војводе Мишића и Степановића,
учествовали су генерали Штурм и Живковић са својим начелницима штабова. Генерал
Бојовић се тада налазио у Призрену, па није присуствовао седницама. Седницама је
председавао војвода Степановић, као најстарији по чину. Најдраматичнија седница
је одржана 1. децембра, на којој је дошло до препирке и размене оштрих речи.
Војвода Мишић је на тим саветовањима упозорио да војска више не зна где су влада
и Врховна команда, и да се више не може остати у стању у коме ће свако радити
шта хоће. Када се повела дискусија шта даље треба да се ради, војвода Мишић, да
би придобио присутне команданте за свој предлог о противофанзиви, истакао је да
у конкретној ситуацији остају само две могућности:

Ова дискусија се после излагања војводе Мишића толико заоштрила, да се на
састанку није могло доћи до коначног решења. Међутим, још истог дана када су
примљени извештаји о појачаној активности непријатеља и одлучено је да се
поступи по директиви Врховне команде о повлачењу. Неки су касније неоправдано
пребацивали војводи Мишићу да је у Пећи тражио преговоре о обустављању
непријатељства. Повлачење је почело почетком децембра, пошто је претходно око
300 топова српске артиљерије закопано или сурвано у набујали Дрим. То су били
најтежи ратни дани српске војске и народа. Прва армија је добила задатак да се
повлачи правцем од Пећи преко Рожаја, Берана, Андријевице и Подгорице до Скадра.
У тим судбоносним тренуцима, на десном боку српске војске налазила се црногорска
војска, под командом сердара Јанка Вукотића, која је препречила пут
аустроугарским трупама према Чакору, Андријевици и Колашину. Водећи тешке и
крваве борбе, црногорска војска је успела да заштити северни бок српске војске
за време њеног одступања кроз Црну Гору. У том периоду српска влада и Врховна
команда стигле су у Скадар 4. децембра. Председник владе Никола Пашић је посетио
војводу Путника, 6. децембра да се обавести о стању војске и тражи мишљење да ли
се на подручију Скадра може обезбедити поуздана одбрана за извршење
реорганизације војске. Путник му је на то одговорио да би било најбоље да војска
иде на Солун и да се тамо сједини са савезницима. Такође је затражио, да му се
због здравственог стања одобри одсуство. То је и учињено 8. децембра, када је
смењен са позиције начелника Штаба Врховне команде и послат у италијаски град
Бриндизи, а одатле после одређеног времена пребачен на Крф. За његовог
наследника је одређен генерал Петар Бојовић.

Са друге стране, војводу Мишића, који је последњи дошао у Скадар, задесила је
много већа мука. Уз велико лично залагање он је своју Прву армију превео до
Андријевице, у коју је стигла 3. јануара 1916. године. У току боравка у
Андријевици, војвода је доживео дубоко разочарење у тамошње становништво према
српској војсци. Мештани су за обичне намирнице ставили врло високе цене, тако да
се од хране баш ништа није могло купити. Војници изнурени и гладни су наставили
утврђени марш до Скадра, у који су пристигли 7. јануара 1916. године. Драма коју
је преживела српска војска у току повлачења са обала Ситнице у приморије, узела
је превелики данак. На том стравичном маршу, који се назива Албанска голгота, у
планинама је око 60.000 људи изгубило живот. Војвода Мишић гледајући страховите
призоре страдања своје непобеђене војске, којој је мало могао да помогне, од
силних напора, по доласку у Скадар тешко се разболео. У међувремену се одиграо
низ значајнијих догађаја. Аустроугарска војска је обновила операције против
црногорске војске 6. јануара дуж читавог граничног фронта. Падом Цетиња и
Ловћена, црногорска војска је положила оружије и затражила примирије. Само један
мањи део бораца, заједно са добровољцима, који су се борили у саставу црногорске
војске, одбио је да се преда непријатељу и кренуо је пут Скадра, где се
придружио српској војсци.

У том периоду српска влада је упутила савезницима апел за спас српске војске.
Престолонасленик Александар се у посебном писму обратио руском цару Николају II,
молећи га да изврши притисак на савезнике да се српска војска спасе од сигурне
пропасти. Тај апел је уродио плодом и Французи су одлучили да окупирају острво
Крф. Међутим том предлогу су се успротивили Британци, који су са Грцима имали
уговор о предаји Јонских острва. Тада се француска влада опредилила да српску
војску пребаци у Тунис, и већ почетком јануара најтежи рањеници и болесници су
пребачени у град Бизерту. Са друге стране, Италијани су вршили опструкцију
помоћи Србима јер су знали да ће они после рата имати територијалне претензије
на далматинске обале. Управо из тог разлога, Италијани су одбијали да пребаце
помоћ у храни, муницији и лековима, коју су обезбедили Французи. Међутим, под
притиском Русије и француске владе, Италијани су делимично испунили своју
обавезу, али је због њиховог оклевања, до српске војске стигло само 1.170 тона
хране, што је могло да подмири потребе трупа за само 12 дана. Услед тога настала
је велика глад и помор људства. Пошто претходне консултације савезника о
окупацији Крфа нису уродиле плодом, Француска је на захтев Русије одлучила без
консултација са Великом Британијом да реализује своју замисао. У ноћи између 10.
и 11. јануара 1916. француски 3. алпски Ловачки батаљон извршио је десант и
окупацију Крфа. Тада је обавештена српска Врховна команда да настави марш ка
Валони, јер су све остале албанске луке биле непогодне за пристајање великих
транспортних бродова. Српска војска, која се налазила у рејону Скадар–Драч, није
била у стању да изврши овај марш од нових 240 километара.

Приликом повлачења главнине српске војске, одређена је да Прва армија поново
прими главни удар и да штити одступницу целокупној српској војсци. Када је
примио депешу, војвода Мишић више није могао да издржи притисак који је пред
њега поново ставила Врховна команда. Енергично је протестовао да извршавањем
таква одлуке, од његове армије на крају могу остати само две дивизије. Међутим,
наређење је спроведено и Прва армија је опет штитила одступницу на страшном и
дугом маршу смрти, све до Валоне, али без свог команданта. Војвода Мишић је од
шефа свог армијског санитета затражио боловање, а команду над армијом предао је
свом команданту Дунавске дивизије II позива пуковнику Милошу Васићу, који га је
од тог тренутка заступао. Заједно са својом супругом Лујзом и секретаром
Милорадом Павловићем Крпом, отпутовао је бродом 14. јануара из Медуе у Бриндизи
на италијанску обалу. По доласку у Италију одликован је Италијанским Ратним
крстом. Његов одлазак из армије није био условљен толико здравственим разлозима,
већ је то био израз демонстративног протеста што му је млађи по рангу генерал
Петар Бојовић постављен за начелника Штаба Врховне команде.

Захваљујући повлачењу српска војска није била заробљена, али је масовно
пострадала. У току двомесечног задржавања и марша дуж мочварне албанске обале од
Скадра до Валоне људи су масовно умирали услед глади, физичке исцрпљености и
разних обољења, јер су били изложени невремену, без икаквог заклона и без хране.
Од повлачења са Косова, до евакуације из Албаније на Крф, изгубљено је око
143.000 бораца. На Крф и Бизерту превезено је око 158.564 војних лица и око
15.000 избеглица.

Док је боравио у Италији и Француској, војвода Мишић је обавештаван од стране
свог пријатеља Радоја Радојловића, инспектора српских пошта, о стању своје
армије на Крфу. Током Мишићевог боравка у Напуљу, јављено му је да је по указу
од 5. марта 1916. године, разрешен дужности команданта Прве армије. Боравак у
Напуљу искористио је да, као туриста обиђе и Рим. Половином марта са супругом је
прешао је у Ницу. У једном од писама Радојловић је обавестио војводу да га
престолонасленик поздраваља и да га чека нова дужност. Такође му је пренео да је
он био у праву и да је именовање генерала Бојовића на позицију начелника Штаба
Врховне команде уместо војводе Путника била грешка. Наредно писмо било је за
Мишића врло интересантно. У њему га његов одани пријатељ Радоје обавештава, да
је регент био спреман да уколни Пашића са места председника владе и на његово
место доведе војну владу, на челу са Мишићем. Ова писма су јасно одсликавала
стање српске владе и Врховне команде током њеног боравка на Крфу. Средином
априла Мишић је отпутовао у Париз на позив главнокомандујећег француске војске
маршала Жофра. У току двонедељне посете француској војсци и обиласка француских
јединица на Западном фронту, Французи су га дочекали са почастима као победника
српске Марне. Маршал Жофр приредио му је ручак 18. априла у свом штабу у
Шантијиу, са почастима и пригодним поздравима. Том приликом одликован је Ратним
крстом са палмом и Орденом Легије части III степена.

Мишић је на поновно ангажовање чекао до августа 1916. године и у том периоду
примио је руски Орден Светог Ђорђа III степена. За то време српска војска је
реорганизована. Образоване су три армије од по две дивизије, које су формиране
спајањем ранијих дивизија оба позива. У састав нове Прве армије ушле су Моравска
и Вардарска дивизија, а за команданта је постављен пуковник Милош Васић, који је
месец дана касније бити унапређен у чин генерала. Другу армију су образовале
Шумадијска и Тимочка дивизија, а за команданта је одређен дотадашњи војвода
Степа Степановић. Трећа армија је образована од Дринске и Дунавске дивизије, а
командантско место је задржао генерал Павле Јуришић Штурм. Од ранијих формација
задржана је Коњичка дивизија, Добровољачки одред војводе Вука, Батаљон Срба
добровољаца, артиљеријске и друге јединице из ранијег састава Врховне команде.
После опоравка и реорганизације, српска војска је пребачена на полуострво
Халкидики, југоисточно од Солуна, где су после пријема тешког наоружања и краће
обуке на новим оруђима, постепено упућиване на западни део Солунског фронта.
Укупно је превезено 132.000 људи и оперативних јединица. У штабу Врховне команде
извршене су промене. Уместо пуковника Живка Павловића, постављен је пуковник
Петар Пешић а истовремено је извршена замена већина начелника одељења у Штабу.
По посебном споразуму француске и британске владе на Солунском фронту
успостављена је заједничка главна команда, која је поверена француском генералу
Морису Сарају. Српска војска је у оквиру савезничке команде добила извесну
аутономију, тако што је савезничка Врховна команда спроводила наређења преко
српског престолонаследника, при чему је он имао право да одреди армију која ће
напасти, време и место напада.

Након пораза Немачке армије у бици код Вердена на Западном фронту, руска војска
под командом генерала Брусилова нанела је тежак пораз аустроугарским трупама.
Губици су били већи од 1.500.000 људи. Ова велика победа руске војске, утицала
је на улазак Румуније у рат на страни Антанте. У то време француске и енглеске
трупе су у пролеће 1916. године, кренуле у формирање Солунског фронта уз северну
границу Грчке. У јулу месецу њима се придружила и српска војска. О овим акцијама
савезничке команде била је обавештена бугарска врховна команда, па је средином
августа вршила демонстративне нападе дуж читаве границе а 17. августа, након
уласка Румуније у рат на страни Антанте, предузели су одлучну офанзиву против
британских армија који су штитили српску војску у долини Струме и Пелагонији.
Ситуација на фронту за српску војску постала је критична јер је претио продор
бугарских снага у позадину Прве и Друге српске армије на падинама Кожуфа и
Дудице. Међутим напад је највише осујетила Друга армија војводе Степе која није
дозволила продор према Солуну. У периоду од 5. до 7. септембра извршена је
оперативна рокада Треће и Прве српске армије на Горничевском правцу. У тим
критичним тренуцима Врховна команда је поново одлучила да ангажује Мишића.
Телеграмом је позван са Крфа да дође у Солун и преузме поново команду над Првом
армијом. Тог 12. септембра Прва и Трећа српска армија су извршиле продор заједно
са француским дивизијама и руским бригадама. Правац продора био је линијом
Горничево–Битољ. Коначан пробој ове линије фронта извршен је 14. септембра и том
приликом заробљен је велики број бугарских војника. Током борби на Кајмакчалану
у периоду од 16. до 20. септембра, Дринска дивизија је претрпела знатне губитике
што је резултирало сменом њеног команданта пуковника Миливоја Анђелковића
Кајафе. Такође је смењен и комнадант армије, генерал Павле Јуришић Штурм а на
његово место постављен генерал Милош Васић, дотадашњи командант Прве армије.
Преостале бугарске снаге су енергично браниле фронт све до 30. септембра, када
је српска Врховна команда послала помоћ Дринској дивизији. Дунавска дивизија и
Добровољачки одред су после темељних припреми коначно освојили Кајмакчалан.

После пада Кајмакчалана, ослобођен је мали део Краљевине Србије у ширини од 30
километара. Предузето је енергично гоњење непријатељских трупа према Црној реци.
Бугарске трупе су се тим правцем ужурбано повлачиле. За то време српска Прва
армија под командом војводе Мишића преузела је 18. октобра још енергичнији напад
и дубоким продором дезорјентисала бугарску одбрану. Међутим након интервенције
Немачке 11. армије, фронт је стабилизован. Током прекида борби војводи Мишићу су
се придружили чланови његове породице. Његови синови Радован и Александар били
су коњички официри у Коњичкој дивизији која је у том периоду придодата Првој
армији. У периоду од 20. октобра до 10. новембра вођене су непрекидне борбе на
обронцима Селечких планина. Међутим, након интервенције генерала Сараја који је
у помоћ српским армијама послао 17. француску дивизију, две руске бригаде и 35.
италијанску дивизију, заједно са неколико дивизијона тешке артиљерије, до 17.
новембра све савезничке армије су водиле енергичне борбе и напредовале стопу по
стопу да би тог дана стале на коту 1212. Освајањем те коте опасно је угрожен бок
и позадина непријатељске 11. мешовите армије. Непријатељ је због тога морао да
напусти Битољ. По жељи војводе Мишића, први је у град ушао његов син Александар
коњички поручник на челу коњичког ескадрона. Тиме је завршена највећа савезничка
офанзива 1916. године. Заробљено је 7.685 непријатељских официра, подофицира и
војника. Војничке способности војводе Мишића као славног српског војсковође
наградиле су Велика Британија и Краљевина Румунија. Одликован је Орденом
Румунске круне II степена, док га је са друге стране енглески краљ Џорџ V одмах
по заузећу Битоља, одликовао Орденом Светог Михаила и Светог Ђорђа I степена на
великој огрлици и први је од срба понео титулу енглеског витеза бакалауреја.
Тиме су гласови интриганата из прошлости коначно утихнули, а регент Александар
је био пажљивији и љубазнији према њему у опхођењу.

После прекида савезничке офанзиве крајем 1916. године, Солунски фронт се
стабилизовао и настала је рововоска војна, која ће трајати скоро две године. За
то време Антанта је запала у велику кризу. У Фебруарској револуцији 1917.
године, збачен је цар Николај II. То се неповољно одразило на руску војску и
њену даљу улогу у борбама на свим фронтовима. И у француској војсци су избиле
разне побуне, међутим оне су убрзо угушене. На Западном фронту формирана је
англо-француска команда, која није дала значајније резултате, док је са друге
стране Италија претрпела тежак пораз у бици код Капорета. Један део
англо-француских трупа је брзом интервенцијом спасио Италију потпуне катастрофе.
Победом Октобарске револуције у Русији, најмасовнија руска армија је обуставила
борбу и изашла из рата. Тиме су Централне силе добиле предност и пребацивањем
својих трупа са Источног фронта на остале фронтове, покушале да реше Први
светски рат у своју корист. Међутим, у том периоду на страну Антанте улази САД и
попуњава празнину, која је настала изласком Русије из рата. Због неповољног
развоја догађаја на осталим фронтовима, савезничке снаге су остале у стању
ишчекивања.

У сред ратног вихора, на парчету особођење домовине, иза прве линије фронта
састала се породица Живојина Мишића. Супруга Лујза је преко Италије дошла на
фронт и са супругом Живојином остала ту до краја рата. Породични сусрети одржани
су у Доњој Врабени, где се налазио штаб Прве армије. Ти састанци су били
повремени и кратки, јер је ратна ситуација захтевала да свако буде на свом
ратном задатку, у својој јединици и команди. За то време, српска Врховна команда
је одржавала фронт спорадичним акцијама, и у тим борбама највише се истакла
Шумадијска дивизија. У том периоду Мишић је одликован Орденом Карађорђеве звезде
I степена са мачевима.

Маја 1917. године, свргнут је прогермански грчки краљ Константин I. Војни пуч је
извео генерал Сарај по одобрењу влада држава Антанте, што је означило улазак
Грчке у рат. Премијер Грчке је тада објавио рат Централним силама и своје трупе
послао на фронт у помоћ савезницима. У том периоду српска Врховна команда је
извршила обрачун са организацијом "Црна рука", и њени руководећи кадрови су били
погубљени на челу са пуковником Драгутином Димитријевићем Аписом. Тај акт је
охрабрио српску владу која је преко министра војног, уклонила и пензионисала
преостале чланове ове организације. Цео овај случај је убрзо пао у заборав.
Остало је непознато каква је била Мишићева реакција, с обзиром да су му поједини
чланови током каријере чинили многа непријатна подметања. У току 1917. српску
војску је попунио велики број добровољаца из Русије и Америке. Од новопристиглих
добровољаца формирана је по жељи регента Александра и Југословенског одбора,
једна дивизија под називом Југословенска. За то време, Врховна команда је
приступила изради ратног плана за савезничке операције у Македонији, чији би
носилац била српска војска и доставила га 20. октобра 1917. године савезничкој
врховној команди у Солуну. Међутим, генерал Сарај је по инструкцијама својих
предпостављених, сматрао да је Солунски фронт провинцијско позориште и да због
тога треба да остане у дефанзиви.

Крајем децембра 1917. године, за команданта Савезничких армија постављен је
маршал Фош, коме су све савезничке снаге доделиле звање генералисимуса. За
разлику од својих претхоника, он је озбиљно рачунао на снаге распоређене дуж
Солунског фронта. Извршена је промена на месту командата савезничких снага у
Солуну. Уместо досадашњег генерала Сараја, постављен је генерала Гијом. Он је
као нови командант прихватио идеју српске Врховне команде о солунској офанзиви,
на коме је инсистирала српска војска и Врховна команда, које су нестрпљиво
желеле брз повратак у отаџбину. Ратни савет из Париза наредио је Гијому да
Солунски фронт остане и даље у дефанзиви, што је разочарало све у српској војсци
и Врховној команди. Уместо тога, Гијом је тражио од српског начелника Штаба
Врховне команде, генерала Бојовића да са својом и онако премореном војском,
прошири фронт за још неколико километара. Српска влада и регент су прихватили
затеве француза, али је начелник Штаба Врховне команде, генерал Бојовић, из
протеста поднео оставку. Да би избегли трвења са савезничком командом, његова
оставка је уважена па је он наставио да врши дужност до избора новог начелника.
Тада је регент Александар упитао Бојовића да ли би желео да прихвати неку
дужност изван војске, на шта је добио одричан одговор. Бојовић је изразио жељу
да поново преузме команду над Првом армијом, што је обрадовало регента и
извршена је примопредаја дужности. На седници министарског савета, која је
одржана 13. јуна 1918. године, за новог начелника Штаба Врховне команде именован
је војвода Живојин Мишић, а за команданта Прве армије генерал Петар Бојовић.

Долазак генерала Франше д' Епереа за главног команданта савезничких снага на
Солунски фронт опозван је генерал Гијом. Д' Епере је међу француским генералима
био заговорник стратегије и ангажовања крупнијих савезничких снага на балканском
ратишту. По доласку на фронт у јулу исте године, сусрео се на Јелаку са регентом
Александром, војводом Мишићем, генералом Бојовићем и војводом Степановићем. На
том састанку Мишић је уверавао д' Епереа да се Централне силе могу опасно
угрозити једино општом савезничком офанзивом, која би се развијала
Вардарско-моравском долином. Том приликом је истакао:

Прихватајући српски ратни план, генерал д' Епере је одлучио да помогне у
реализацији. Скратио је фронт српским армијама за тридесет километара, ставио на
располагање две француске дивизије (122. и 17. колонијалну), тешку артиљерију,
авијацију и специјалисте. По повратку у Солун израдио је општи план офанзиве и
упутио га је на одобрење у Париз. Маршал Фош је одобрио план генерала д' Епереа
у целости. Британци и Италијани су били скептични по питању ове офанзиве.
Изричито су захтевали од француских снага које су подржавали офанзиву да их
увере у дате намере. Французи су прибегли тактици замене теза и настојали да бар
од Британаца добију потврдан одговор за подршку локалне офанзиве српских армија.
За то време, српска Врховна команда је ужурбано вршила припреме за офанзиву.
Војвода Мишић је из свог штаба у Буковику, непрестано обилазио јединице, вршио
извиђање и припремао наредбу Врховне команде. Увече 13. септембра свим српским
јединицама прочитана је војводина нареба, која се завршавала речима:

Сутрадан 14. септембра, у раним јутарњим часовима почела је страховита топовска
канонада. Наредног дана, по завршетку артиљеријске припреме, почео је напад
српских и француских дивизија. 122. дивизија је постигла успех у рејону Доброг
поља, међутим 17. колонијална је задржана од стране Бугара на правцу Облој и на
Боровој чуки. Са друге стране, Шумадијска дивизија је продором са стране потпуно
овладала рејоном Ветерника. Непријатељске снаге су ужурбано повлачене на нове
положаје, које су у кратком року изгубили. Поводом тог историјског успеха регент
Александар је упутио честитике трупама и командантима армија. Прослеђујући
његову честитику, Мишић је такође честитао свима, међутим генералу Бојовићу је
ставио примедбу да Коњичка дивизија, која је била под командом Прве армије, није
у најбољој мери искоришћена. Бојовић није хтео да прихвати критику и опаском је
сингализовао Мишићу да је он као коњички официр бољи познавалац овог рода
војске, те да му се у рад не треба мешати. Пробој Солунског фронта је извршен за
пет дана. У том снажном продирању било је критичних тренутака. Због заостајања
савезничких трупа, бокови српске војске су били угрожени. Главокомандући
савезничких снага на фронту генерал Франше д' Епере је упозорио српску Врховну
команду да фронт у рејону Битоља још није пробијен, те да све зависи од српске
војске и њеног успеха. По пријему ове депеше, престолонаследник Александар је
забринуто упитао војводу Мишића шта да се ради. Поучен великим ратним искуством,
Мишић му је одговорио:

Дајући овакав одговор Мишић је био сигуран да се настављањем офанзиве не иде у
смрт, већ у победу. И заиста, у наставку операција непријатељски отпор је био
све слабији. Пошто су се савезнички команданти оглушили више пута на поновљене
апеле српске Врховне команде, војвода Мишић је 23. септембра издао наребу да
Прва и Друга армија још енергичније наставе пробој фронта и да се више не чека
на најављењу савезничку офанзиву. Пошто је 24. септембра сазнала да су Срби
извршили незадржив пробој фронта, бугарска влада је одлучила да у Солун пошаље
делегацију и да затражи примирије. Томе се енергично супротставио краљ
Фердинанд, надајући се да ће стићи обећана помоћ његових савезника. Убрзо су у
Софију стигле вести да су Срби ослободили Штип и Велес. Српска Врховна команда
је издала наређење Другој армији да своје трупе окрене ка Царевом селу и изврши
продор у Бугарску. Тада је бугарска влада, без питања свог краља, упутила
преговараче у Солун. За то време, Прва српска армија је извршила енергичан
пробој у рејон Светог Николе према кумановској висији и пресекла комуникацију
немачкој 11. армији, која је ужурбано покушавала да се извуче из Македоније у
јужну Србију. Пресецањем ове комуникације, цела армија је капитулирала на
отвореном пољу. По избијању српске војске на Вардар дефинитивно је био извршен
продор немачко-бугарског фронта у Македонији. Дана 29. септембра 1918. године
Бугари су потписали безусловну капитлацију. За само четрнаест дана избачена је
из рата бугарска војска, која је у својим редовима имала преко 700.000 људи.
Тиме је задат страховит ударац Централним силама. О успеху српске војске јавиле
су све иностране штампе.

Савезничким владама је требало више од недељу дана да уклопе своје посебне
намере и жеље у план за наставак солунске офанзиве. Због тога је српска Врховна
команда, уз сагласност и подршку генерала д'Епереа, већ 1. октобра наредила
Првој армији да одмах крене на север долином Јужне Мораве у правцу Ниша. За
време похода Прве армије, Друга армија српске војске је задржана до 7. октобра
на бугарској граници да би обезбедила спровођење Конвенције о примирију. Пошто
су наредних дана ту улогу преузеле француске трупе, Друга армија је упућена
преко Велеса, Скопља, Качаника и Косова и да у наредном периоду настави устаљени
марш и орјентише фронт према Дрини. У том периоду војвода Мишић је у исто време
наредио војводи Степановићу да из своје армије издвоји 2. југословенски пук,
ојачан артиљеријом и коњицом, и најхитније га упути у Метохију са задатком да
преко Пећи одмаршује на Скадар и спречи прелазак Италијана преко реке Бојане у
Црну Гору, и тако помогне Црногорцима који су се дигли на устанак против
Аустроугарске. У међувремену, Прва армија српске војске је 9. октобра избила
пред Ниш. Тиме се ова армија удаљила 180 километара испред Друге армије и
савезничких снага у Македонији. Тада је новоунапређени војвода Бојовић тражио од
војводе Мишића савет шта даље чинити. Војвода Мишић му је оставио слободу у
командовању армијом, сматрајући да су савезничке снаге преспоре, те да према
сопственој процени ситуације сам одлучи шта му је чинити. Добивши у одлуци
Врховне команде одрешене руке, војвода Бојовић је одлучио да предузме
енергичнији напад на немачке снаге сконцентрисане у рејону Ниша. Дана 12.
октобра 1918. године трупе Прве армије су ослободиле Ниш, а након тога су
наставиле напредовање и зауставиле се у рејону Јастребац–Западна Морава, где је
извршено прегруписавање снага за наставак даљих операција. Поново је
консултована Врховна команда и њен начелник војвода Мишић. Француске дивизије
генерала Петеа, по одлуци савезничког команданта генерала д'Епереа, је требало
да наставе напад и ослободе Београд. Војвода Бојовић се са овом одлуком није
сложио и у депеши војводи Мишићу оштро протестовао. Мишић је у том периоду
одиграо улогу фантастичног дипломате, коме је било стало да сачува најбоље
односе са савезницима, и зато је команданту савезничких снага генералу д'Епереу
проследио одговор команданта Прве српске армије из ког се није могло ама баш
ништа замерити. Са друге стране је кратком депешом војводи Бојовићу поручио:

У исто време упутио је депешу војводи Степановићу, захтевајући да убрза
наступање његове армије долином Ибра и након ослобађања Чачка, окрене армијски
фронт према Дрини. Скадарским трупама је наредио да енергичније наставе
ослобађање Црне Горе, али у случају да се појаве црногорске трупе под командом
краља Николе, да се са њима не улази у сукобе. Такође је наредио да се у
Албанији тамошње становништво не изазива, али ако они силом покушавају да спрече
наступање српске армије, да у том случају се може применити оружије. За то време
Прва армија је постигла очекиване успехе код Ражња и Крушевца и наставила
незадрживо према Крагујевцу. У том периоду, врховни командант регент Александар
је отишао из Скопља у Солун на констултације са генералом д'Еперером и када се
после пар дана вратио у Скопље, чекала га је депеша да је Врховна команда
премештена у Ниш. Поруку му је оставио његов верни пуковник Петар Пешић. Порука
се завршавала речима да што пре крене за Ниш, јер би се његов недолазак са
војском упоредио са Солунским процесом и да ће ако тако не учини, сву славу за
ослобађање отаџбине приграбити Жућа,[б] који је у народу већ слављен као јунак.
Најзад, после 45 дана од почетка солунске офанзиве и 750 километара пређених у
непрекидним борбама и јуришима, Дунавска дивизија Прве српске армије ушла је у
Београд 1. новембра 1918. године и након трогодишње окупације ослободила
престоницу. Целокупна европска штампа високо је оценила улогу српске војске и
војводе Мишића у победоносном завршетку солунске офанзиве. Чак се и немачка
штампа подсећала на сувоборску противофанзиву и личност војводе Мишића, одајући
му као противнику немачке војске највеће признање. Међутим, једна похвала и
признање Мишићу је итекако годила. Била је то похвала председника енглеске владе
Лојда Џорџа, који је високо оценио улогу српске војске у солунској офанзиви.

По пристизању у Београд, у новембру 1918. године, војвода Мишић је као ретко кад
био испуњен радошћу, али се на прославама није наметао, већ је остајао по
страни. Када се повео разговор шта би било најважније да се почне радити у
земљи, војвода је одговорио, да би најважније било прићи искреном и поштеном
раду за добро народа, за добро свих оних Срба родољуба, који су страдали,
искрварили и постали инвалиди од Дрине до Кајмакчалана и за добро стотина хиљада
ратне сирочади. Крај рата је био близу, али је услед распада Аустроугарске
царевине тај чин формалног завршетка рата одгођен за једно кратко време. За
четири године тешког и крвавог рата, српска војска је, бранећи своју земљу од
агресије и борећи за њено ослобођење, изгубила око 600.000 војника, подофицира и
официра. Толико је отприлике страдало и неуджног становништва Краљевине Србије.
Са 28% изгубљених живота, Србија је у Првом светском рату платила своју слободу.
Удео војводе Живојина Мишића у овом историјском успеху је огроман. Зато је он и
добио највећа признања, међу којима се у овом периоду истичу Орден Карађорђеве
звезде II степена са мачевима, грчки Орден Светог Спаситеља I степена и Орден
Италијанске круне I степена.

Пошто су делегати Аустроугарске, 3. новембра 1918. године потписали
капитулацију, главокоманујући савезничких армија на Балкану генерал д' Епере је
из Париза упутио српској Врховној команди наредбу да се из политичких разлога
пребаце трупе на аустроугарску територију. Већ 4. новембра први ешалони Прве
армије, после преласка Дунава и Саве, отпочели су гоњење преосталих немачких и
аустроугарских трупа кроз Војводину и Славонију. За то време, трупе Друге армије
прешле су Дрину код Вишеграда и отпочели наступање према Сарајеву. После одвања
од Аустрије, нова мађарска влада се надала да ће преговорима са савезницима
успети да сачува Војводину у саставу своје нове државе. О доласку тих делегација
и њиховим жељама, војвода Бојовић је обавестио војводу Мишића и Врховну команду.
По пристизању у Београд 7. новембра генерал д'Епере се састао са делегатима
Мађарске и саопштио им је да од њихових молби неће бити ништа, већ да су они,
као и сви који су учествовали на страни Централних сила, у обавези да потпишу
безусловну капитулацију. Два дана касније у Београд је допутовала делегација
Народног вијећа државе Словенаца, Хрвата и Срба. Разлог њиховог доласка је била
тренутна ситуација у Словенији и Хрватској, које нису биле у могућности да
образују јединствену војску од остатака бивше аустроугарске војске. Ситуација је
била критична, па је одлучено да се помоћ затражи од српске војске, због
најављене инвазије Италијанских трупа у Истру и Далмацију. Српска Врховна
команда је пребачена у Београд 9. новембра 1918. године, а истог дана су
допутивали врховни командант регент Александар и начелник штаба војвода Мишић.
По доласку у Београд, регент је примио делегацију Народног вијећа. У одвојеним
састанцима регент је разговарао са посланицима Сабора, др Душаном Поповићем и др
Светозаром Прибићевићем, док је војвода Мишић разговарао са војним изаслаником
мајором Драгутином Перком. На састанцима је договорена обећана помоћ Народном
вијећу. Након тог пријема, изасланици су се вратили у Загреб.

Међутим, ситуација на политичкој сцени се није развила како је планирано.
Савезничке владе нису признале државу Словенаца, Хрвата и Срба, па је председник
те владе др Антон Корошец, заједно са својом делегацијом, отпутовао у Женеву на
састанак са председником српске владе Николом Пашићем и савезничким
званичницима. На овом састанку, под притиском савезничких политичара, Пашић је
морао да попусти и ставио је потпис на декларацију о образовању државе
дуалистичког типа, сличне Аустроугарској, у којој би са једне стране била
Краљевина Србија и држава Словенаца, Хрвата и Срба са друге стране. Тако се
Пашић на опште изненађење одрекао својих основних ставова о југословенском
уједињењу садржаног у крфској Декларацији. Након тога поднео је оставку читавог
кабинета. Са друге стране, Народно вијеће није признало ову декларацију те је
срушен Женевски споразум. Војвода Мишић, иако не политичар, већ војник и
војсковођа, прозрео је циљеве те игре. Он је схватио да Хрвати и Словенци у
ствари неће са Србима у заједничку државу, већ желе засебну државу у коју би
укључили Србе до Дрине. Због тога је он одлучио да ситуацију као војник рашчисти
на терену. Врховна команда је 11. новембра покренула иницијативу да се о статусу
Војводине и Босне и Херцеговине не чека одлука Загреба, већ да се оне уједине
што пре са Краљевином Србијом. Црногорци су већ одлучили да се спроведе одлука о
уједињењу са Србијом, док је босанско руководство одлучило на свом Народном већу
да се уједини са Србијом и Југославијом. Највећу препреку сређивању политичке
ситуације представљали су хрватски и словеначки политичари, који су хтели да се
представе пред светским политичарима, као савезници и део победничке коалиције,
иако током рата то нису били. Због тога је војвода Мишић одлучио да у Загреб
пошаље свог војног изасланика, потпуковника Душана Симовића, дотадашњег
команданта 7. дунавског пука Краљ Петар Први, да као делегат код Народног вијећа
разјасни ставове обе стране.

Пре поласка у Загреб, Симовић је отишао на рапорт код врховног команданта
регента Александра и начелника Штаба Врховне команде војводе Мишића. Том
приликом уручено му је акредитивно писмо и дате инструкције за контакте са
владом Народног вијећа. Мишић му је такође нагласио да упозори чланове Већа да
Краљевина Србија неће дозволити постављење било какве границе на Дунаву, Сави и
Дрини, и да Срби с оне стране аустроугарске границе остану у другој држави. По
пристизању у Загреб 13. новембра, Симовић је у председништву Народног вијећа
предао акредитивно писмо и пренео вијећницима поздраве регента Александра и
Врховне команде. Након одржане дебате о тренутном стању државе Словенаца, Хрвата
и Срба у Народном вијећу, хрватски политичари, нарочито Иво Лорковић и др Анте
Павелић, су инсистирали на међународном признању новоформиране републике. Такође
су нагласили да би ушли у заједничку државу само ако се она федерализује.
Симовић је на ове предлоге одговорио да то спада у надлежност уставотворне
скупштине, а да о одвајању Македоније од Краљевине Србије, које је предлагао
Павелић, не може бити ни говора, јер је та територија добијена у Балканским
ратовима. Након тога поднео је извештај Врховној команди да је већина тамошњег
становништва за заједничку државу а нарочито омладина. Проблем су једино
представљали политичари из групе, који су некада били хрватски представници у
Хабсбуршкој монархији који се залажу за независну републику.

Врховна команда и њен начелник војвода Живојин Мишић су енергично тих дана
осигуравили границе будуће државе. На северу, са капитулацијом Мађарске,
половина Прве армије је стигла до Сегедина, Суботице и Баје, док је друга
половина била страционирана у Темишвару и Араду, а само 7. пук је био послат у
Загреб. Са друге стране, Друга армија је покривала простор од бугарске границе
до Уне на западу. Тај простор је било тешко бранти, с обзиром да су се јављали
поједини упади италијанских трупа у садејству са Албанцима из правца југозападно
од Косова и Метохије. Из састава Друге армије су одвојена два батаљона са
задацима да заузму Сплит и Ријеку. Међутим Италијани су већ били стационирани на
просторима Рогознице, Шибеника и Задра, и са тих позиција отпочели надирање ка
унутрашности Далмације. На основу депеша које су стизале у Врховну команду,
војвода Мишић је тражио од команданта Друге армије војводи Степи Степановићу да
нареди својим командантима у депешама да се енергично одупиру против сваке
војске која би хтела запосести територију коју су српске трупе већ окупирале. Из
другог правца Италијани су надирали према Љубљани па су Словенци захтевали од
Народног вијећа да што пре прогласи уједињење са Краљевином Србијом, чиме би се
убрзало долазак српских трупа, које би стале на пут италијанској инвазији. У том
периоду спроведени су референдуми о присједињењу у Срему, Источној Славонији,
Бачкој, Банату и Црној Гори. Једино је покрајинска влада у Сарајеву из обзира
према Хрватима чекала одлуку Народног вијећа у Загребу. Међутим представници 42
среза од укупно 54 одлучило је да се уједини са Србијом. Иста ситуација се
одиграла у Далмацији а главни реализатор ове одлуке био је др Јосип Смодлака.
Тако је 1. децембра 1918. године, образована Краљевина Срба, Хрвата и Словенаца
у Београду. И поред формирање нове заједничке државе и Врховне команде, притисци
Краљевине Италије нису изостали.

Према извештајима тих дана, Врховна команда је јануара 1919. године, располагала
са 145.000 војника, што је било недовољно да се одбрани цео простор новостворене
државе. Зато је већ фебруара исте године држава образовала четири армијске
области. Прва са седиштем у Новом Саду, Друга у Сарајеву, Трећа у Скопљу и
Четврта у Загребу. У исто време образоване су и дивизијске обласне команде на
целој државној територији. Суочена са претњама суседа, који су претендовали да
одвоје српске и југословенске територије пре закључења мировних уговора и
конслидације Краљевине СХС, српска Врховна команда је вештим акцијама
пребацивала трупе са једне стране државе на другу онда када је то требало
нарочито у пограничним зонама. Најдраматичнији пример представљају сукоби на
српско–албанској граници који су трајали пуне три године. Тај период је познат
под именом Албанска побуна, јер су Италијани наоружавали Албанце и упућивали их
на заузимање српских и црногорских територија. У тим борбама српске снаге су
успеле да из строја избаце око 25.000 италијских војних и албанских паравојних
јединица. Са друге стране у Корушкој се јавио нови проблем. Од демобилисаних
бивших трупа аустроугарске војске у Корушкој је формиран одред од 80.000 људи,
који су одлучивали о судбини ове покрајине. Један део српских повратиника и део
словеначких добровољаца, формирао је са супротне стране одреде са око 2.000
бораца, што је био недовољно да се успостави контрола, па је проблем овог дела
границе остао отворен. Командант ове области био је бивши аустроугарски мајор
Рудолф Мајстер кога је Народно Вијеће унапредило у чин генерала. Словенци су у
том периоду одлучили да по принципу шта се отме његово је, без конслутација са
српском Врховном командом, изврше напад и на препад освоје Корушку. Међутим. тај
краткотрајни напад се завршио поразом, па је морала да интервенише Дравска
дивизијска област и један део трупа Четврте армијске области. Након енергичних
борби у овој области, Целовец је заузет, међутим референдумом се овај део
територије изјаснио да остане у саставу Аустрије. За губитак Корушке словеначки
политичари су окривили Србе.

Тада је војвода Мишић схватио на основу сопственог сазнања и искуства да је
стварање заједничке државе са Хрватима и Словенцима био велики промашај. Да би
се лично уверио у прилике у новооснованој држави у марту 1919. године, прихатио
је предлог регента Александра да обиђе Хрватску. У току вишедневне турнеје
посетио је Загреб, Карловац, Огулин, Госпић, Глину, Сисак, Вараждин и Ријеку. Са
путовања се вратио дубоко разочаран у држање хрватских политичара, а у исто
време био је испуњен зебњом за будућност Срба уколико остану у заједничкој
држави са Хрватима. После повратка поново се састао са регентом и потпуно
отворено му изнео своје утиске са веома неповољном оценом о заједничкој држави.
Тада је изјавио:

Војвода Мишић је тиме први предосетио суморне слутње по будућност Срба и Србије
у таквој држави. Нико то тада није за озбиљно схватао, а он се као, као
дисциплинован војник, покорио одлуци политичара и свог владара. Последњи уговор
о потврђивању границе са Албанијом, која је одређена 1913, озваничен је 1920.
године уз мање корекције на терену, а војвода је доживео да види заокружену и
међународно признату Краљевину Срба, Хрвата и Словенаца, за чије је стварање дао
огроман допринос. Тада је добио и своја последња одликовања, међу којима се
истичу америчка Сребрна медаља Црвеног крста, Албанска споменица и Споменица
рата за ослобођење и уједињење 1914—1918.

После демобилизације 5. маја 1920. године, Врховна команда је преименована у
Главни генералштаб војске и морнарице Краљевине Срба, Хрвата и Словенаца.
Војвода Мишић је постављен за првог начелника новоствореног генералштаба. Иако
већ болестан, прихватио се нове дужности. Једнога дана врховни командант регент
Александар свратио је у његову канцеларију која се тада налазила у згради Војне
академије и затражио је да му војвода Мишић одмах саопшти детаљне податке о
некој мало важној ствари. У извесној мери изненађен, војвода је позвао свог
ађутанта и издао наређење да му потребни податак пронађе у архиви и достави. Ова
Мишићева одлука изненадила је регента, па је он сав црвен од стида у лицу
узвикнуо:

Видно изнемогао и скрхан, ускоро је пао у болесничку постељу. Убрзо је упућен на
лечење. Током лечења у Паризу одлучио је да напише своје мемоаре, који би
послужили будућим нараштајима. Мемоаре није успео да доврши, јер га је током
лечења посећивао принц Ђорђе, са којим је водио бесконачно дуге разговоре. Пошто
су лекари констатовали да је болест узела такав мах да је његов опоравак био
безизгледан, војвода Мишић је одлучио да се врати у Београд. Смештен је у
Врачарски санаторијум,[г] где је био окружен најтоплијом лекарском пажњом.
Четрнаест месеци се борио са опаком болешћу, за коју није било лека. Док се
налазио у санаторијуму, примио је из читаве земље многобројне поздраве и жеље за
брзо оздрављење. Већници градске скупштине Земуна донели су одлуку да војводу
Мишића прогласе за грађанина свога града. Војвода је толико био дирнут том
пажњом и почашћу која му је указана, да је своју радост и дубоку захвалност
изразио Земунцима у опширном писму, у којме је на крају истакао:

На Петровдан, 12. јуна 1920. године, регент Александар га је, после литургије у
цркви св. Петра у Топчидеру, са одредом војске посетио у Санаторијуму и том
приликом одржао говор у коме је оболелом бојном војводи, овог пута бираним
речима одао највеће признање за предану службу отаџбини, за велике војне
заслуге, посебно за колосално командовање трупама у пробоју Солунског фронта, у
току солунске офанзиве и ослобађању отаџбине 1918. године. Потом је мешовити
одред војника пред Санаторијумом одржао дефиле у част војводе Мишића. Након ове
почасти, наредних дана почеле су тегобе, које су озбиљно нарушиле војводино
здравље. Послења три дана пред своју смрт, добио је високу температуру, која му
је проузроковала отоке на жлездама. Иако се током дугог боловања стоички држао,
19. јануара су наступиле огромне компликације. Потпуно изнурен, са ослабљеним
радом срца и плућним ендемом, лекари, покушавајући да му спасу живот, су се у
једном тренутку одлучили да му убризгају камфор у крвоток. Иако бунован, али при
свести, када је видео шта се дешава са њим узвикнуо је:

Војвода Живојин Р. Мишић је преминуо у Београду 20. јануара 1921. године у 5.30
часова пре подне. Тог јутра војвода се обезданио, изговарајући притом последње
речи са тешким бунилом у коме је сањао неки од његових сјајних бојева те је
изговорио:

По решењу Министраског савета Краљевине Срба, Хрвата и Словенаца, организована
је државна сахрана. Ковчег са телом војводе Мишића био је изложен у великој
дворани Официрског дома. Цело преподне 21. јануара, непрегледне колоне народа
стајале су пред официрским домом и у мимоходу пролазиле поред ковчега и одавале
послењу пошту славном бојном војводи.

Сахрана је одржана уз велике грађанске и војне почасти 22. јануара 1921. године,
а њој су присуство­вали престолонаследник Александар I Карађорђевић, члано­ви
краљевске владе, преставници скупштине, официрског ко­ра и главног генералштаба,
ратни друго­ви, делегације савезнич­ких земаља, по­ро­дица, свештенство и
неко­лико стотина хиљада грађана. Тачно у 10 часова погребна поворка је кренула
испред Официрског дома према Саборној цркви. Изгледало је као да се цео Београд
креће у њој. Опело Војводи је служио патријарх српски Димитрије са епископом
Иринејом и многобројним свештенством. Патријарх се у име цркве захвалио Војводи
на његовој љубави и пожртвовању за веру и отаџбину. У цркви су још говорили
Министар војске и морнарице генерал Бранко Јовановић који се у име осталих
министара и целокупне војске опростио са војводом, и др Иван Рибар, председник
уставотворне скупштине, који је неизмерну жалост изразио речима:

Пред црквом је говорио генерал Петар Пешић, који је изјавио дубоки бол за
губитком војводе Мишића. Поворка је даље наставила кретање према згради
Београдског универзитета где се опростио и др Никола Вулић. Он је у свом говору
изнео да су војводине заслуге биле и да ће бити драгоцене вредности писцима
Историје новог времена. На Теразијама у име ратних инвалида опростило се цело
удружење и њен представник резервни мајор-инвалид Миодраг Стефановић,
захваљујући се свом дичном војсковођи. Након доласка на Ново гробље од свог
друга су се опростили инжињерски пуковник Светислав Исаковић и генерал Ђорђе
Михаиловић (припадници XI класе Артиљеријске школе, 3. и 18. у рангу).

Пред само спуштање Војводиног ковчега у гроб, песник Војислав Илић Млађи,
прочитао је песму Над гробом Војводе Мишића, коју је сам написао. Тако је
војвода Живојин Мишић. као највећи војсковођа, заједно са његовом славом
овековечаном Првом армијом и целокупном Врховном командом, ушао у историју свог
народа. Споменик му је откривен 3. децембра 1922. године, а славни 17.
пешадијски пук је понео име Војводе Мишића.

Живојин је своју супругу Лујзу Крикнер (1865—1956)[д] упознао када је имала
шеснаест година у Аранђеловцу. Њен отац Фридрих Крикнер, Швајцарац немачког
порекла и београдски грађевински предузимач, градио је хотел „Старо Здање“ у
Буковичкој бањи. Уз хотел, Фридрих је сазидао себи и својој породици вилу. У
лето 1881. године Крикнерови су летовали у Аранђеловцу, а у исто време
потпоручник Мишић је имао маневре у околини. На балу који су приредили
Аранђеловчани једне вечери, присуствовали су Лујза са родитељима и млади
потпоручник Живојин Мишић. Мишић је на балу тражио дозволу да игра са Лујзом,
мада њени родитељи нису одобравали, Лујза је пристала. Током целе вечери плесали
су заједно и љубав је планула на први поглед. Међутим, било је и препрека
њиховој срећи. Лујзин отац Фридрих није одобравао веридбу своје кћерке са
Живојином јер, како га је описао: Он је сељачки син, официр са малом платом,
који је често могао бити премештан, а главни проблем је био тај што им вере нису
биле исте.

Због такве очеве одлуке Лујза је побегла за Живојина, па јој отац није дао
мираз. Венчали су се 30. октобра 1884. године у београдској Вазнесењској цркви.
Имали си шесторо деце, синове: Радована (1887—1945), банкарског чиновника и
председника сокобањског среза, заробљеног као резервног потпуковника у пролеће
1941. близу Фоче и интернираног у Немачку, где је умро у заробљеништву и
сахрањен у Нирнбергу. Његови посмртни остаци су пренети 1968. године и сахрањени
у породичну гробницу на Новом гробљу; Александра (1891—1941), в.д. управника
Врањске бање, резервног мајора, припадника ЈВуО-а, кога су стрељали Немци у
Ваљеву децембра 1941. године; Војислава (1902—1974), инжењера агрономије,
учесника НОБ-а, који је робијао на Голом отоку; и кћери: Елеонору (1885—1952),
која је најпре била удата за Богдана Анђелковића, официра, а после његове
погибије за Михаила Марковића, ваљевског апотекара; Олгу (1886—1977), удату за
сликара Милана Миловановића и Анђелију (1889—1969). која се није удавала.
Најстарији син Радован и средњи син Александар били су у борбеним јединицама од
1912. до 1918. године. Мишић би најмлађег сина послао у војску да није био
малолетан, али је он касније учествовао у Другом светском рату, на страни
партизана. Лујза је 1943. године, због протеста, пошто су јој Немци стрељали
сина Александра, променила протестантску веру, прешла у православље и узела име
Магдалена. Унук Живојин (1934—1945) је преминуо са једанест година, док су унук
Богдан Анђелковић (1913—1987), поручник бојног брода и син Елеонорин, и унука
Даница Дуда Мишић (1921—2005), кћерка Радована и Ирме (1892—1978), доживели
дубоку старост. Праунука војводе Мишића, Војислава Шипка, је једна од директних
потомака славне лозе Мишића.

Завршетком изградње Дома Народне Скупштине Краљевине Југославије 18. септембра
1936. године, на простору некадашње Батал џамије изграђена је нова улица
паралелна са Влајковићевом улицом. Улица је добила име Трг Војводе Мишића. У
овој малој улици налaзила се почетна станица трамваја 14, која је саобраћала од
Београда од Земуна. Пошто је улица била једносмерна у њој се налазила травајска
мимоилазница. Почетно стајалиште трамваја се у овој улици налазило само четири
године а 1940. трамвајска линија је продужена до Новог гробља. Завршетком Другог
светског рата архитекта Никола Добровић предложио је 1948. године нови генерални
урбанистички план Београда а средином 1950-тих година по том плану ова улица
спојена са скупштином и претворена у парк.



https://sr.wikipedia.org/wiki/%D0%91%D1%80%D0%B0%D0%BD%D0%B8%D1%81%D0%BB%D0%B0%D0%B2_%D0%9B%D0%B5%D1%87%D0%B8%D1%9B

Дипломирао је глуму на Факултету драмских уметности у Београду 1978. године у
класи професора Миње Дедића. Својом дебитантском улогом Фикрета у филму
„Специјално васпитање“ (1977) Горана Марковића, поставља параметре за даље
тумачење неприлагођених особа. Посебно се истиче одлучним, бескомпромисним
ликовима, чврсто увереним у исправност својих поступака. Веома запажену и
истакнуту улогу остварио је у ТВ серији „Сиви дом“ (1984), режисера Дарка
Бајића. Врло је успешан и у позоришту, за шта је био вишеструко награђиван.
Један је од оснивача најзначајнијих алтернативних позоришних група које су битно
утицале на позоришни живот у земљи. Члан је Југословенског драмског позоришта од
1980. године.

Поред глуме, бави се и политичким радом: водио је тзв. „Плишану револуцију“
(протест код Теразијске чесме), а након победе демократских партија и
петооктобарских промена, био је министар за културу у првој демократској влади
Србије, коју је предводио Др Зоран Ђинђић, а која је изабрана 25. јануара 2001.
године. Након искључења Чедомира Јовановића из Демократске странке напушта је и
постаје један од оснивача Либерално-демократске партије (2005), а затим и члан
председништва странке. Године 2007. напушта ЛДП, а у мају 2010. године, приступа
Демохришћанској странци Србије, чији је заменик председника. Од 2010. године је
у браку са 31 годину млађом Нином Радуловић, са којом има сина Лава.

Још осамдесетих година, једна од најгледанијих представа ЈДП-а била је Луди од
љубави, у којој је бриљирао са Владицом Милосављевић. Тренутно у свом матичном
позоришту ЈДП игра у представи „Није смрт бицикло да ти га украду“. У Звездара
театру, најгледанија представа претходне сезоне је била „Генерална проба
самоубиства“ у којој тумачи две улоге. Од прошле сезоне, глуми и у представи
„Самоудица“ у Атељеу 212. Бранислав Лечић се опробао и у дечјем позоришту Бошко
Буха у представи „Змајовини пангалози“. У Народном позоришту од сезоне
2011/2012. године игра у представи Кањош Мацедоновић.



https://sr.wikipedia.org/wiki/%D0%91%D0%B5%D0%BE%D0%B3%D1%80%D0%B0%D0%B4%D1%81%D0%BA%D0%B0_%D1%82%D0%B2%D1%80%D1%92%D0%B0%D0%B2%D0%B0

Београдска тврђава представља градско утврђење око које се развио данашњи
Београд. Подигнута је почетком 1. века као палисада са земљаним бедемима, да би
се током векова развијала у римски каструм (II век), византијски кастел (VI и
XII век), средњовековну утврђену престоницу Српске деспотовине (XIII и XV век) и
на крају аустријско/османлијско артиљеријско утврђење (XVII и XVIII век). Данас
је својеврстан музеј прошлости Београда и са Калемегданским пољем чини
јединствену културно-историјску целину у оквиру Калемегданског парка.

Тврђава се налази на врху 125,5 m високог завршног гребена шумадијске геолошке
плоче. Литице гребена гледају према Великом ратном острву и ушћу реке Саве у
Дунав. Окружују је три улице: Булевар Петра Бојовића, Улица Тадеуша Кошћушка и
Париска улица.

Београдска тврђава, а самим тим и сам Београд, има врло значајан стратешки
положај у оквиру целокупне југоисточне Европе. Смештена је на граници Панонске
низије и Балканског полуострва и раскрсница је путних праваца који су од давнива
повезивали Цариград (Via Militaris) односно Солун (Via Egnatia) са унутрашњошћу
европског континента. Поред копнених путева који се на том месту спајају, на
њему се укрштају и пловни путеви оличени у Сави и поготово Дунаву који
представља најзначајнију европску реку.

У локалном смислу гледано, тврђава се налази на крају гребенског платоа који се
на том месту стрмо спушта ка ушћу Саве у Дунав. На тај начин је рекама спречен
приступ тврђави са севера и истока Дунавом и запада Савом.

Трагови насеља на простору Београдске тврђаве датирају још из неолита, да би се
у доба Келта на простору данашње Карабурме развио прави град под именом
Сингидунум.

Најстарије утврђење на месту данашње Београдске тврђаве подигнуто је
највероватније између 6. и 11. године н. е. у време када су варварска племена
почела да угрожавају северне границе Римског царства. Тада је на платоу од
Народног музеја и Позоришта до Студентског парка подигнуто утврђење од земљаних
бедема и палисада које је касније, највероватније у II веку, прерасло у класични
римски каструм који је чинио саставни део чувеног лимеса. Каструм је имао
правоугаону основу димензија 560m са 350m и обухватао је данашњи Горњи Град са
делом Калемегданског парка до данашње Париске улице. Током првих векова нове ере
био је стално седиште IV Флавијеве легије. После поделе Римског царства 395.
године тврђава улази у састав Источног римског царства под именом Сингидон, да
би 441. године била разрушена у великом нападу Хуна. Теодорик Велики је осваја
471. године, да би је 498. године напустио током Остроготске сеобе на Апенинско
полуострво.

Тврђава бива обновљена и ојачана нешто пре 535. године током владавине
византијског цара Јустинијана I (527-565). Том приликом је њена површина сведена
највероватније само на правоугаони простор данашњег Горњег Града. Око ње се
током словенског насељавања на Балканско полуострво смештају Срби. Тврђаву су у
VIII веку разорили Обри, после чега је она неко време била напуштена.

Не зна се поуздано када су обновљени бедеми и живот у Београдској тврђави, али
је извесно да је у средином IX века постојало утврђено насеље. Оно је
највероватније обухватало западни угао некадашња касноантичка утврђења (простор
будућег византијског Кастела и Деспотовог Града) као цитаделу утврђену каменом,
док је остатак простора некадашњег касноантичког утврђења односно правоугаони
простор Горњег Града био опасан земљаним бедемом са палисадом испред кога се
налазио суви шанац чиме се Београдска тврђава није умногоме разликовала од
већине осталих утврђења у Европи тог доба. Археолошкои остаци рова пронађени су
2012. године.

Рановизантијска (касноантичка) тврђава је била грађена од белог камена који је
блијештао са свог уздигнутог положаја над панонском равницом, због чега су јој
Срби дали назив Бели Град односно Београд под којим се тврђава и насеље први пут
помињу 16. априлa 878. године у писму римског патријарха Јована VIII упућеног
бугарском кану Борису (852-889).

Током векова тврђавом и градом управљају на смену Бугари, Византинци и Мађари,
да би у XI веку поново дошла у руке Византијског царства после слома Самуиловог
царства (1018). Пошто је град тада постао истурено гранично утврђење Византије,
некадашњи касноантички бедеми су обновљени.

Мађари су покушали да заузму град 1071. године, да би 1127. године успели на
кратко да заузму град, али пошто нису били у стању да град задрже порушили су
утврђење и тако добијени материјал су искористили за утврђивање Земунског Града.
За време владавине Манојла Комнина (1143—1180) Византинци заузимају Земун, а
камен који је три деценије раније прешао Саву, враћен је и уграђен назад у
Београдску тврђаву која у периоду од 1151. до 1165, године бива претворена у
кастел у облику делтоида димензија око 135 m са око 60 m, смештеног на простору
некадашње цитаделе.

Град 1183. или 1184. године пада у руке Мађара који владају њиме све до почетка
XV века са малим прекидом од 1284. године је њиме управљао прво тзв. сремски
краљ Драгутин (краљ Србије 1276 — 1282, краљ Срема 1282—1316), а потом и његов
брат Милутин (1282—1321), да би га Мађари поново повратили 1319. године. Током
своје владавине Милутин је проширио утврђење на запад, спустивши бедеме до Саве
(тзв. Западно Подграђе). Српски цар Душан (1331—1355) и касније кнез Лазар
(1371—1389) су покушали да заузму тврђаву, али без успеха.

Вазалним уговор који је са мађарским краљем Жигмундом (1387—1437) закључио 1403.
године српски деспот Стефан Лазаревић (1389—1427) српска деспотовина је добила
Београд и још неке области. Током његове управе градом, тврђава коју су
Османлије 1397. године разрушиле је обновљена и значајно проширена у периоду од
1403. до 1407. године када је обновљен кастел који је претворен у деспотов
утврђени дворац (1405), после чега је обновљено Западно Подграђе у коме је
подигнуто Ратно пристаниште. Радови на проширењу утврђења су трајали све до
смрти деспота Стефана 1427. године, а у самом граду се од 1405. године налази
престоница Србије која је до тада била у Крушевцу (види Град цара Лазара). Током
Стефанове владавине у граду је обновљен:

После Стефанове смрти, Београд бива враћен Мађарима који га додатно ојачавају
због све веће опасности од Османлија, које су га три пута опседале:

Аустријанци освајају тврђаву 1688. године и почињу са опсежном обновом и
прерадом из средњовековног у артиљеријско утврђење. Посао је поверен Андреју
Корнару који га је већином привео крају 1696. године под Османлијама које су у
међувремену повратиле град. Том приликом је током бомбардовања погођен барутни
магацин смештен у Деспотовом Граду што је изазвало велику експлозију у којој је
страдао готово цео Деспотов Град. Међутим Корнарова решења су већ тада била
застарела, а због сталних борби никада нису ни у потпуности завршена.

Аустријанци заузимају 1717. године Београд и у периоду од 1723. до 1736. године
Швајцарац Никола Морес фон Доксат изводи велике преправке и дограђивања тврђаве
у склопу којих је планирано и подизање додатних утврђења на левим обалама Саве и
Дунава која би била повезана са самим утврђењем. Међутим тврђава је Београдским
миром из 1739. године без борбе враћена Османлијама, а Аустријанци су били
приморани да поруше новоизграђене бедеме у року од три (бастиона траса око
вароши) односно шест (утврђења у склопу тврђаве) месеци. По окончању тих радова
град бива у јуну 1740. године предат Османлијама. Због потребе очувања својих
северних граница Отоманска империја је морала да обнови и додатно утврди
Београдску тврђаву, али је услед лошег финансијског стања у самом царству та
обнова трајала преко две деценије и није унела ништа ново, већ је представљала
поједностављену обнову тада већ застарелих Доксатових решења.

Београдска тврђава октобра 1789. године поново пада у аустријске руке, али већ
1791. године бива враћена Османлијама према одредбама Свиштовског мира.

Српски устаници под Карађорђем освајају тврђаву 1807. године и она остаје у
саставу устаничке Србије све до пропасти Првог српског устанка 1813. године.
Према уговору о Османлијском напуштању Србије кнезу Михаилу Обреновићу
(1839-1842, 1860-1868) 19. априлa 1867. године бивају симболично предати кључеви
Београдске тврђаве. Непосредно после овога утврђење губи свој војни карактер, а
од 1869. године цео простор некадашње тврђаве и њене околине почиње да се
претвара у Калемегдански парк.

Простор тврђаве је страдао током бомбардовања за време Првог светског рата и том
приликом су уништене скоро све зграде у њеној унутрашњости, а сами бедеми су
претрпели тешка оштећења. Током Другог светског рата у склопу тврђаве су биле
стациониране немачке окупационе снаге, да би се после ослобођења Београда 20.
октобра 1944. године у њу сместиле трупе ЈНА, које су је напустиле 1946. године
када је цео простор тврђаве и парка стављен под заштиту државе.

Београдска тврђава данас представља претежно типично артиљеријско утврђење,
попут Петроварадина, али су у њој видљиви остаци и претходних епоха. Та разлика
се најбоље види у материјалу градње:

Тврђава је данас власништво државе Србије и под њеном је заштитом, а директну
управу над њом има ЈП „Београдска тврђава“. Она је стално отворена за посетиоце,
а у њеном склопу се налазе:

У склопу тврђаве се стално изводе како мала археолошка истраживања, тако и
конзерваторски и реконструкциони радови.

Трагови римског каструма могу се данас у траговима видети у основи северног и
западног бедема Горњег Града и чине их велики правилни тесаници.

Најочуванији део некадашњег Деспотовог Београда представља североисточни део
Горњег Града који чини:

Поред тога значајни остатак представља и цео источни бедем Горњег и Доњег Града
са остацима Источне капије Доњег Града, као и северни бедем Горњег Града.

Недалеко од Дефтердареве капије се могу видети темељи улазне куле и бедема
Деспотовог Града са стубовима носачима моста којим се некада улазило у њега. На
падини између северног бедема Горњег Града и платоа Малог Града простиру се
остаци митрополијског двора у оквиру кога се налазила и црква посвећена Успењу
Богородице у којој су биле смештене мошти Свете Петке.



https://sr.wikipedia.org/wiki/%D0%90%D0%B7%D0%B5%D1%80%D0%B1%D0%B5%D1%98%D1%9F%D0%B0%D0%BD

Азербејџан (азер. Azərbaycan), службено Азербејџанска Република (азер.
Azərbaycan Respublikası) је највећа држава у региону Закавказја. Налази се на
прелазу између југозападне Азије и источне Европе те се као таква сматра
евроазијском земљом. Граничи се са Русијом на северу, Грузијом на северозападу,
Јерменијом на западу и Ираном на југу. На истоку Азербејџан излази на обале
Каспијског језера. Азербејџану припада и ексклава Нахичеван која се граничи са
Јерменијом на северу и истоку, на југу и западу са Ираном, док је на
северозападу кратка граница са Турском.

Демократска Република Азербејџан која је основана 1918. године, а већ 1920.
инкорпорирана у састав Совјетског Савеза, је била прва демократска и секуларна
република у исламском свету Након 71 године битисања у оквирима СССР, Азербејџан
је 1991. обновио своју самосталност. Убрзо након стицања независности, у
азерској покрајини Нагорно-Карабах која је насељена претежно Јерменима је дошло
до рата који је завршен са фактичком независношћу Нагорно-Карабаха. Ситуација у
том делу земље је и даље у фази замрзнутог конфликта.

Азери припадају групи туркијских народа и исламске су вероисповести (шиитски
ислам). Азерски језик којим говори већина становништва и који је службени језик
земље је члан туркијске језичне скупине (најпознатији члан ове скупине је турски
језик). Азербејџан је једна од 6 независних туркијских држава и активни је члан
Турског савета и светурске културне организације ТЈУРКСОЈ. Држава има
дипломатске односе са 158 земаља широм света и чланица је у 38 међународних
организација. Један је и од оснивача организације ГУАМ и Организације за забрану
хемијског наоружања. У децембру 1991. била је и међу оснивачима Заједнице
независних држава. Азербејџан је и пуноправни члан у УН, ОЕБС, Савету Европе,
НАТО програму Партнерство за мир и Покрету несврстаних. Има статус посматрача у
СТО, а своју канцеларију у земљи има и Европска комисија ЕУ-а.

Према подацима Међународног монетарног фонда, Азербејџан је једна од најбољих
земаља за бизнис и најбогатија држава региона јужног Кавказа.

Термин Азербејџан (или тачније Азарбајџан - آذربایجان) се појављује по први пут
као арабизована форма персијског термина Āδarbāyagān. Термин је настао од речи
Āturpātākān која потиче из мртвог средњеперсидског језика (јерм. Atrpatakan;
грч. Άτροπατηνη; арам. Aδorbāyγān). Спада у категорије хоронима и етнонима који
воде порекло од одређене личности која се сматра оцем одређене нације. У овом
случају термин се односи на последњег ахеменидског сатрапа Медије Атропата
(Āturpāt) који је 320. п. н. е. у северним деловима Медије основао независну
државу под именом Атропатена (данашњи ирански Азербејџан). Термин Āturpāt у
буквалном преводу значи „онај који је заштићен светом ватром“. Када се именици
Āturpāt дода ирански петроним -akān добије се назив Āturpātākān који се може
превести као „Земља (свете) ватре“. Првобитно име земље „Мад и Атрупатакан“
(односно Атропатова Медија) се временом мењало, прво у Атурпатакан затим у
Адарбаган (Ādharbādhagān) до данашњег термина Азербејџан.

Након што је Арапски халифат завладао Персијом током VII—VIII века топоним
Āturpātākān је под утицајем арапског језика трансформисан у Азарбајџан
(آذربایجان). Историјски гледано, тај топоним се односио искључиво на територију
некадашње Атропатене (данашњи Ирански Азербејџан или јужни Азербејџан). Арапски
географи су у својим описима јасно раздвајали подручје Атропатене од Арана
(данашњи Азербејџан) и Јерменије на северу. И почетком XX века у светским
енциклопедијама се термином Азербејџан означавала искључиво иранска провинција
јужно од реке Аракс, док је подручје данашње Републике Азербејџан означавано као
Руско источно Закавказје. Чак ни азерски аутори 19. век нису називали источни
Кавказ Азербејџаном. Током 18. и 19. века овим појмом се означавала једино
северозападна Персијска провинција јужно од Аракса. Мирза Бег је такође овим
термином означава земљу јужно од реке Аракс.

Данашње име Азербејџан је настало под утицајем турске културе и први пут је
употребљено 27. маја 1918. године на седници Транскавкаског сејма, када су
муслимански чланови тражили успостављање Републике Азербејџан а себе прогласили
Националним Саветом Азербејџана.

Азербејџан је највећа држава у региону јужног Кавказа и налази се на прелазу
између југозападне Азије и источне Европе те се може сматрати Евроазијском
земљом. Државна територија се простире између 38° и 42° северне географске
ширине и 44° и 51° источне географске дужине на површини од 86.600 км². Простире
се у правцу север југ у дужини од 400 km, а од запада ка истоку 500 км.

Укупна дужина међународних граница износи 2.648 км. На северу се граничи са
Русијом (Дагестан - 390 км), на северозападу са Грузијом (480 км), на западу је
Јерменија (1.007 км), на југу Иран (765 км) и на крајњем северозападу Нахичевана
је међународна граница са Турском (15 км). На истоку Азербејџан излази на обале
Каспијског језера, а дужина обалне линије је 850 км.

Територија Азербејџана је смештена између крајњег источног сегмента Кавкаског
дела алпске орогенезе и каспијске депресије на истоку. Северни делови земље који
припадају мегаантиклинаријуму Великог Кавказа су изграђени од седимената из доба
јуре, креде, палеогена и неогена. У том делу доминирају шкриљци и глине из
периода јуре и позно јурски флиш. Идући ка југу старије наслаге се постепено
замењују млађима вулканског типа. Централни делови су депресије прекривене
моћним неогенским наслагама на чијем дну су формиране долине Куре и доњег
Аракса.

У геолошкој грађи Малог Кавказа доминирају средњо-јурске вулканске стене те
кречњаци позне креде, док се у северним деловима примећујуи слојеви
прекамбријских метаморфних стена, а приметне су и бројне гранитне интрузије из
позног еоцена. Талишке планине које се налазе на крајњем југу (од Малог Кавказа
одвојене попречном депресијом доњег Аракса) представљају систем маритимних
палеогених набора са вулканском основом.

Као реликтни некадашње интензивне вулканске активности, на крајњим југоисточним
обронцима Великог Кавказа, широм централне низије налази се преко 200 активних
блатних вулкана. Сеизмичка активност целог региона је изразито висока.

Рељефна слика Азербејџана је веома разноврсна и на њој доминирају два главна
облика рељефа: низије и планине. Око 40% државне територије је планинског
карактера, а просечна надморска висина износи око 400 м. Хипсометријски најнижа
тачка је Каспијско море које се налази на 28 метара испод нивоа светског мора,
док је највиши врх Базардјузју (4.466 м) на крајњем северу. Тако је разлика
између два хипсометријска екстрема чак 4.494 метара.

Планински систем Азербејџана чине Велики и Мали Кавказ и Талишке планине. Велики
Кавказ у Азербејџану представља крајњи југоисточни обод овог планинског ланца и
простире се северним и североисточним делом земље. У Азербејџану је предтсваљен
преко два планинска ланца: јужни Базардјузју висине 4.466 м и севернији Шахдаг
висине 4.243 м. Идући ка југоистоку надморска висина постепено опада на 1.000 —
700 метара. Мали Кавказ се простире у западним и југозападним деловима земље и
знатно је нижи и равнији. Главни планински ланци су Муровдаг, Зангезур и Шахдаг.
Јужно од Муровдага се простире Карабашка вулканска висораван која се пружа ка
југу све до долине реке Аракса. Овај део земље је обрастао бујним листопадним
шумама. Талишке планине се налазе на крајњем југоистоку земље, уз границу са
Ираном, и представљају прелаз од Малог Кавказа ка Елбрусу. Максимална висина
ових планина износи 2.477 метара.

Између високих планинских ланаца на северу, западу и југу, у централном делу
земље сместила се пространа Курско-араксинска низија (највећа у Закавказју).
Централни део низије прати токове Куре и Аракса и дели се на 5 мањих целина:
Муганска, Миљска, Карабашка, Ширванска и Саљанска степа. Ленкоранска низија
представља јужни продужетак централне низије у виду уског појаса ниског земљишта
између Талиша и Каспијског језера. Северно од Абшеронског полуострва уз
каспијску обалу према Дагестану пружа се Самурско-дивичинска низија. Већина ових
низија, укључујући и Абшерон се налази на надморској висини нижој од нивоа
светског мора (-28 м на обали).

Река Кура је најзначајнија река Азербејџана која протиче средњим делом Републике
Азербејџан. Извире у Грузијским планинама, а улива се у Каспијско море које има
стратешки значај за Арзебејџан, посебно због поморског саобраћаја, риболова и
великих ресурсних налазишта нафте и плина.

Трагови људских насеља у подручју Азербејџана потичу из млађег каменог доба.
Тада је становништво веровало у горећи извор нафте у близини Абшерона. Почетком
првог миленијума на југу Азербејџана основана је независна држава Мана, која је
у 6. веку дошла под власт Персије, а у 7. веку Медије. Победом Александра
Великог над Персијанцима основана је полусеверна државица Медија Атропатена. У
2. веку су је осбојили Парти. Године 226. почиње да се назива Адербајганом или
Азербејџаном. 28. априла 1920. године настаје Азербејџанска ССР, а 1991.
независна Република Азербејџан. Државом је практично од осамостаљења владао
Хејдар Алијев а 2003. године наследио га је син Илхам Алијев.

Азербејџан је република у чијем саставу се налази и Аутономна Република
Нахчиван, као и Аутономна Област Нагорно-Карабах насељена претежно јерменским
становништвом. Нагорно-Карабах се једнострано отцепио од Азербејџана и данас
постоји као фактички независна држава, међутим, међународно непризната.

Азербејџан се дели на 66 рејона (азер. rayonlar), 12 градова (азер. şəhərlər) и
1 аутономну републику (азер. muxtar respublika). Подела на рејоне потиче из
времена Азербејџанске ССР.

Рејони се деле на општине, којих укупно има 2698 (азер. bələdiyyə, мн.
bələdiyyələr). Два града, Баку и Ганџа, такође су подељени на рејоне.

Службени језик Азербејџана је азерски језик. То је језик којим говори (95%)
становника и припада туркијској групи, односно Огуз (јужнотуркиској) подгрупи
језика (заједно са гагаушким, кримско-татарским, турским и туркменским ). Осим
Републике Азербејџан и Дагестана (у Русији) где је азерски званичан језик,
широко је распрострањен и на северу Ирана, као и у деловима источне Турске,
Јерменије и Казахстана. Језик користи три писма: латиницу, ћирилицу и арапско
писмо. Уредбом председника Азербејџана 9. август је проглашен за дан овог
језика.

Други мањински језици у Азербејџану су руски и јерменски језик у
Нагорно-Карабаху.

Најпознатији композитор који је писао и компоновао на азерском је Узеир
Хаџибејли. Један од најистакнутијих савремених писаца на азерском језику је
Мирза Казар.

Слобода вероисповести у Азербејџану је гарантована уставом Азербејџана. Према
званичним подацима муслимани чине између 93,4 % и 96% становништва од чега су
85% шиити и 15% сунити. Хришћани чине између 3% и 4% становништва од којијх
навише има верника Руска православна црква и Јерменска апостолска црква
(Нагорно-Карабах).



https://sr.wikipedia.org/wiki/%D0%A1%D0%B8%D1%86%D0%B8%D0%BB%D0%B8%D1%98%D0%B0

Сицилија (итал. Sicilia) је острво у Италији, највеће острво у Средоземном мору
и једно од најгушће насељених. Налази се око 160 km северосточно од Туниса
(Северна Африка). Острво је одвојено од копна Месинским мореузом 3 km широким на
северу и 16 km широким на југу. Главни град је Палермо. Сицилија је аутономни
регион са специјалним статусом у оквиру Италије. Од свих региона Италије,
Сицилија заузима највећу површину (25.708 km²).

Током историје, Сицилија је сматрана територијом од посебне важности због улоге
коју је имала у трговини по Средоземном мору. По грчкој митологији, Сицилија је
постојбина киклопа Полифема кога је ослепео грчки херој Одисеј. Део острва је
заузимала Велика Грчка, грчка колонија на Сицилији, а Цицерон је описао Сиракузу
као најлеши град Античке Грчке. Сицилија је некада била краљевство са
престоницом у Палерму. Та држава је владала острвом, као и Малтом и јужним делом
Апенинског полуострва пре Сицилијанске вечерње. Касније је постала део
Краљевства Две Сицилије под династијом Бурбона, али је престоница био Напуљ на
Апенинском полуострву. Од уједињења Италије, Сицилија је њен саставни део.

Сицилија је острво богате и јединствене културе, посебно у уметности,
кулинарству, архитектури, па чак и језика. Привреда Сицилије је углавном
заснована на пољопривреди (наранџе и лимуни). Рурални крајеви привлаче туристе
који желе да уживају у природним лепотама острва. На Сицилији се налазе важни
археолошки и антички локалитети као што су некрополе Панталике и Долина храмова.

Првобитне становнике Сицилије сачињавала су три италска племена, од којих су
најзначајнији били Сиканци (Сикани) који су, према Тукидиду, стигли са
Пиринејског полуострва. Важни историјски докази су сикански пећинскии цртежи из
плеистоцена (око 8000. п. н. е.)

Следеће племе које је населило Сицилију били су Елимљани (Елими) који су стигли
са Егејског мора. Иако не постоје докази о међуплеменским ратовима, Елимљани су,
насељавајући северозападни део острва, потиснули Сиканце на исток.

Последњи дошљаци на острво били су Сикулци (Сикули) који су дошли са
континенталне Италије око 1200. п. н. е. Сикулци су се населили на истоку
острва, потиснувши тако Сиканце у средиште острва.

Грци су почели колонизовати Сицилију око 750. п. н. е., а најважнија колонија
коју су основали била је Сиракуза. Сиканци и Сикулци су врло брзо асимиловани у
хеленску културу, а цело подручје је, заједно с остатком јужне Италије, постало
део Велике Грчке

На плодном тлу Сицилије почео је екстензиван узгој маслина и винове лозе, што је
подстакло трговину. Грчка религија се проширила по целом острву, што је видљиво
по многим храмовима као што су они у Долини храмова код Агриђента. За
времеПелопонеског рата Атињани су кренули у поход на Сицилију са циљем да освоје
Сиракузу. Сиракуза је, склопивши ратни савез са Спартом и Коринтом поразила
атинску војску, уништила морнарицу, а већина заробљеника била је продана у
робље.

И док је грчка Сиракуза контролисала већи део Сицилије, на западу острва
формирано је неколико картагинских колонија. Сударом ових двеју култура почели
су Сицилијански ратови. Године 262. п. н. е. Грчка је склопила мир са Римском
републиком, а Римљани су тражили анексију Сицилије као прве провинције у њиховом
царству. Укључивањем Рима у Први пунски рат потиснути су Картагињани, чиме је
242. п. н. е. Сицилија постала прва римска провинција изван Апенинског
полуострва. Током Другог пунског рата Картагињани су неуспешно покушали да
одузму Сицилију Римљанима.

Сицилија је била врло важна Римљанима првенствено као житница царства. Иако се
за владавине Августа покушало са увођењем латинског језика, Сицилија је у
културном смислу ипак остала грчка. Хришћанство се први пут појавило на острву
негде после 200. године нове ере. У периоду до укидања забране хршићанства 313.
године нове ере, многи Сицилијанци попут свете Агате, свете Кристине и свете
Луције постали су мученици.. Хршићанство се убрзано ширило током идућа два века.
Период у којем је Сицилија била римска провинција трајао је око 700 година.

Падом Римског царства Сицилију су заузели Вандали 440. године. Будући да су већ
заузели делове римске Француске и Шпаније, Вандали су постали важна сила у
западној Европи. Недуго времена касније, Готи су истерали Вандале и заузели
Сицилију. Остроготско освајање Сицилије (а и Италије) под водством Теодорика
Великог започело је 488. године. Иако су Готи били Германи, Теодорик је
оживљавао римску културу и допустио верске слободе.

Након избијања Готског рата између Острогота и Византијског царства, Сицилија је
постала први део Италије којег је заузело Византијско царство. Византијски цар
Јустинијан I послао је свога највећег војсковођу Велизар да осваја Италију.
Велизар је 535. заузео Сицилију Сицилија је Византији користила као база за даље
освајање Италије, након чега су освојени сви важнији италијански градови, као и
остроготска престоница Равена. Нови остроготски краљ Тотила осваја Сицилију 550.
године, али побеђује га византијски генерал Нарзес две године касније.

Византијски цар Константин II одлучује се током 660. године, преместити из
Цариграда у Сиракузу одакле је покренуо напад са Сицилије на ломбардско
Беневенетско војводство које је заузимало северну Италију. Након његовог убиства
668. године, његов син Константин IV зауставља немире на Сицилији које је
покренуо Мезезије.

Године 826, Еуфемије, заповедник византијске флоте на Сицилији је присилио часну
сестру на брак. Након што је цар Михајло II сазнао за то, наређује генералу
Константину да заповеднику одсече нос. Еуфемије је убио Константина и заузео
Сиракузу, након чега бива побеђен и истеран у северну Африку. Тамо нуди власт
над Сицилијом Зијадату Алаху I, аглабидском емиру Туниса, као противуслугу за
његову заштиту. Након тога је на Сицилију послата исламска војска састављена од
Арапа, Бербера, Шпанаца, Крићана и Персијанаца. Због јаког отпора је тек након
једног века византијска Сицилија освојена. Сиракуза веома дуго није пала,
Таормина је освојена 902, а остатак острва је постепено освојен до 965. године.

Ова владавина пропраћена је честим побунама византијских Сицилијанаца, поготово
на истоку. На острво су донесене нове пољопривредне културе, као наранџа, лимун,
пистаћи и шећерна трска. Хришћанима је било допуштено исповедање вере на шта се
додатно плаћао порез. Сицилијански емират почео се распадати због сукоба унутар
владајуће династије.

До 11. века у јужној Италији су као плаћеници били узимани Нормани, који су били
хришћански потомци Викинга. Они су под Руђером I и Робертом Гвискаром ослободили
Сицилију од муслиманске власти. Након Апулије и Калабрије, заузео је и Месину са
војском од 700 витезова. Године 1068, Руђер I од Сицилије и Роберт Гвискар
победили су муслимане код Мисилмерија, али најважнија битка била је опсада
Палерма, након чега је Сицилија у потпуности потпала под норманску контролу до
1091. године.

Под норманском власти је и даље главни град био Палермо. Руђер II Сицилијански
је за време своје владавине успео подигнути статус острва, заједно са Малтом и
јужном Италијом, у краљевство 1130. године. У овом раздобљу је Краљевина
Сицилија била једна од најбогатијих држава у Европи. У значајном броју овде су
дошли и досељеници са севера Италије и Кампаније, чиме је становништво острва
постало латинизовано. Такође је и Римокатоличка Црква у потпуности заменила
дотадашњу византијску источну хришћанску цркву.

Након једног века изумрла је норманска династија Отвил, а задња Руђерова
наследница Констанца од Сицилије удала се за Хенрика VI. Тиме је сицилијанска
круна припала швапској династији Хоенштауфен. Локално племство се није слагало с
тим, па су за краља изабрали Танкреда I Сицилијанског, незаконитог сина
последњег краља из династије Отвил Руђера II. Хенрик VI није одмах успео да
освоји краљевство Сицилију, које му је припадало. Тек када је 1194. добио
огроман новац од откупа Ричарда Лављег Срца створио је јаку војску, која је
освојила Сицилију 1195.

Његов наследник Фридрих II је био краљ Сицилије од 1198. до 1250. Током његове
власти краљевство Сицилија је постала апсолутна монархија, прва централизована
држава у Европи током феудализма. Основао је сицилијанску школу поезије, где се
први пут користи један облик италијанског у књижевности. Наследио га је син
Конрад IV. После Конрада круну узрпира Фридрихов незаконити син Манфред
Сицилијански уместо малолетног Конрадина. Током читавог раздобља власти
Хоенштауфоваца одвијао се непрекидни сукоб са папама. Уз помоћ папе Карло I
Анжујски из француске династије Анжујаца убио је Манфреда Сицилијанског 1266. у
бици код Беневента и папа Иноћентије IV га је 1266. крунисао као краља Сицилије
и Напуља.

Због снажног противљења локалног становништва француској власти због злостављања
и опорезивања, избио је 1282. сукоб познат као Рат сицилијанске вечерње у којем
су побијени скоро сви Французи на Сицилији. Након што им је папа одбио помоћи,
Сицилијанци су се за помоћ у рату окренули арагонском краљу Переу III. Пере је
задобио контролу над Сицилијом, док су Французи остали владари Напуљског
краљевства. Рат је настављен све до мира у Калтабелоти 1302. године, кад је папа
Бонифације VIII признао Фридрика III као краља Сицилије и Карла II као краља
Напуља. Од тада су Сицилијом као посебним краљевством владали рођаци арагонских
краљева, а од 1409. као делом Круне Арагона

Два велика земљотреса погодила су острво 1542. и 1693. године, неколико година
пре задњег земљотреса острво је погодила и куга. Побуне које су избиле у 17.
веку силом су угушене, поготово буне у Палерму и Месини. Споразумом у Утрехту из
1713. Сицилија је додељена Савојској династији која је након седам година власти
заменила за Сардинију са Карлом VI из аустријске династије Хабзбург.

Док је Аустрија водила рат за пољски престол, шпански краљ Карло III је освојио
Сицилију и Напуљ. На опчетку је Сицилија успела остати посебно краљевство у
персоналној унији, док су Бурбонци владали из Напуља. Појавом Наполеоновог Првог
француског царства је освојен Напуљ битком код Кампо Тенесеа, а на напуљски
престол долазе бонапартистички краљеви. Фердинанд III био је присиљен повући се
на Сицилију која је и даље била под његовом контролом уз британску помоћ. Након
Наполеонских ратова, Напуљ и Сицилија службено се спајају у Краљевство Две
Сицилије под бурбонском влашћу. Револуционарни покрети против бурбонске власти
избијају 1820. и 1848. године. Ове револуционарне 1848. године је Сицилија
изборила независност на шест месеци, све док бурбонске војне снаге нису поновно
преузеле контролу 1849. године.

Након Гарибалдијевог похода са хиљаду добровољаца, Сицилија 1860. постаје део
Краљевине Италије у процесу италијанског уједињења. Поход је почео у Марсали, а
завршио опсадом Геате где су избачени и задњи Бурбонци, а Гарибалди најавио
своју власт у име краља Виктора Емануела II. Против савојска побуна која је
тежила сицилијанској независности избила је у Палерму 1866. године, али бива
брутално угушана у току недељу дана. Колапс сицилијанске (и целе
јужноиталијанске) привреде изазива талас емиграције. Због негодовања левичарских
и сепаратистичких група, италијанске власти су опет интервенисале 1894. године .

У 19. веку јача значај мафије, чији је утицај делимично успео потиснути
фашистички режим у 1920-има. 10. јула 1943, током Другог светског рата започела
је савезничка инвазија Сицилије која је релативно добро примљена међу локалним
становништвом, али у којој су уништене многе историјске грађевине. Проглашењем
Републике Италије 1946. године, Сицилији је дан статус аутономне регије.
Аграрном реформом и посебним финансирањем италијанске владе од 1950. до 1984,
обновљена је привреда.

Сицилија је највеће острво у Средоземном мору. Са северне стране острва налази
се Тиренско море, док је са источне стране Сицилија од копнене Италије одвојена
Месинским мореузом. На источној страни острва налази се и Јонско море, док је на
југозападу Сицилија од Африке одвојена Сицилијанским пролазом.

Сицилија има троугласти облик чији су врхови: Капо Пелоро (или Пунта дел Фаро) у
Месини на североистоку, Капо Боео (или Лилибео) у Марсали на северозападу, и
Капо Пасеро у Портопалу на југу.

Геолошки северни крај острва део је исте тектонске плоче као континентална
Италија, док је јужни крај део афричке плоче. Због подвлачења афричке под
евроазијску плочу створен је планински рељеф у том подручју које је такође
сезмички врло активно.

Пре 5,96 до 5,3 милиона година, током месинија (задње фазе миоценског периода),
Средоземље је било изоловано од Атлантског океана, вероватно због повишене
тектонске активности. То је довело до кризе салинитета; Средоземно море је
убрзано испаравало, што је довело до повећане концентрације соли. То је довело
до таложења карбоната и сулфата на морском дну.

Због положаја евроазијске и афричке тектонске плоче, ово подручје је, заједно са
околним острвима, подложно снажним вулканским активностима. Најважнији вулкани
су Етна, Стромболи и Вулкано.

У 19. веку се због вулканске активности у Сицилијанском пролазу појавило ново
острво Фердинандеа, које се данас налази неколико метара испод морске површине.

Пред северном обалом Сицилије леже Еолска острва, који се још зову и Липарска
острва, названа по највећем острву Липари у овој острвској групи. Остали острва
су: Салина, Вулкано, Стромболи, Панареа, Филикуди и Аликуди, а на северозападу и
стрво Устика. Око западног врха Сицилије смештени су и Егадска острва: Фавињана,
Маретимо и Леванцо, док се између јужне обале и обале Туниса налазе острва
Пантелерија и Пелагијска острва: Лампедуза, Лампионе и Линоза.

Ово је највећим делом брежуљкасто подручје (61,4% територије), након чега
планине чине 24,5% површине, док равнице чине само 14,1% од којих је највећа
Катанијска низија. Рељеф острва је врло разнолик. У источном делу налазе се
планине Пелоритани, Неброди и Мадоние. На планинском ланцу Мадоние налази се
Пицо Карбонара који је други по висини врх на Сицилији (1.977 метара).

У средишту острва налазе се планине Ереи, где се на 948 метара висине налази
град Ена. У југоисточном делу рагуске и сиракуске покрајине налазе се планине
Иблеи. На западу је такође планинско подручје где је налазе планине Сицани, с
највишим врхом на планини Ламарата (1.580 m), и планине које окружују равницу
Конка д'Оро где се налази Палермо. На истоку се налази, видљив и преко Месинског
мореуза са врха планина Аспромонте у Калабрији, врх Етне висок 3.263 метара.
Иако близу вулкана, оближња Катанијска низија која се налази уз обалу није
вулканског него алувијалног порекла, а створена је наносима реке Симето.

Реке на острву су обично кратке и своде се на потоке. Најважније реке на острву
су Салсо, која је најдужа река на острву и Симето која има највећи слив. У
Јонско море улевају се Симето, Алкантара, Циане и Анапо, а у Тиренско море Имера
Сетентрионале и Торто, док се у Сицилијански пролаз уливају Платани, Имера
Меридионале (тј. Салсо) и Беличе.

Данас је језеро Пергуза једино природно језеро на Сицилији, након што је пре
неколико деценија исушено језеро Лентини. Језеро Пергуза, које је
палеовулканског порекла, познато је по митовима и легендама. Ово језеро је данас
угрожено због искориштавања воде језерских притока за потребе људи. Градњом
брана створена су велика вештачка језера, као језеро Анчипа или језеро Поцило
које је највеће на острву. Међу осталим вештачким језерима су и Лаго Аранчо,
Лаго ди Пиана дељи Албанези, као и Лаго ди Ољастро.

На Сицилији влада медитеранска клима, коју карактеришу топла пролећа и јесени,
врела лета и благе зиме. На обалном подручју, поготово на југозападу, лета су
врло сува због афричких струја. Уопштено су лета на Сицилији врућа и кишовита,
али са мало ветра, поготово у унутрашњости. У тиренском подручју и на Етни су
најхладнија подручја на острву. На највишим деловима острва (Етна, Мадоние,
Неброди) често су обилне снежне падавине.

У унутрашњости и уз јужну обалу падавине су оскудне, док су уз тиренску обалу и
у подручју Месине и Етне пуно обилније. Снег ретко пада на обали, а чешћи је на
тиренској страни. Источни део острва често погађају олује и поплаве. 17. октобра
1951. године, метеоролошка станица близу Лентинија забележила је 702 mm кише,
што је највиша забележена дневна количина кише у Италији.

Захваљујући врелом пустињском ветру широко који долази из Сахаре, могуће су
температуре и изнад 45°C. Европски рекорд забележен је на Сицилији у граду
Катенануова, 10. августа 1999. године, кад се температура попела на 48,5°C.

У прошлости је Сицилија била прекривена шумама, које су током векова посечене
како би се добило дрво за бродове, као и плодно земљиште. На западној и источној
обали острва налази се макија. Веће шумске површине налазе се на планинама
Мадоние и Неброди. Овде расту храст плутњак, буква, бор и сицилијанска јела
(Abies nebrodensis) која је типична за ово острво. На планинама Иблеи расту
Рогачи.

Упркос крчењу шума, Сицилија је с око 3.000 врста биљака једно од острва
најбогатијих вегетацијом на Медитерану. Уз много дивљег цвећа које овде расте
као што су јасмин или орхидеја, на острву се налазе и неке егзотичне биљке као
фикус, банане и папирус. Још од грчких и римских времена овде се узгаја винова
лоза, маслине и житарице, а касније су се почеле узгајати парадајз и лимун.
Посебно плодна подручја су падине Етне и Катанијска низија.

Крчењем шума и ловом су скоро нестале дивље животиње као јелен, вук, лисица и
дивље мачке. Морска фауна богата је рибом, посебно туном и сабљаркама, као и
шкољкама. На обалама Пелагијских острва живе морске корњаче. Сицилија је и важно
одмориште за птице селице које путују са севера Европе.

Сицилија је регија са посебним статусом и има широку политичку и управну
аутономију. Законодавно тело је Сицилијанска регионална скупштина (Assemblea
Regionale Siciliana; Assimbrea Riggiunali Siciliana). Скупштина се састоји од 90
заступника који се бирају. Сицилијански парламент је створио Руђер II
Сицилијански 1130. године и један је од најстаријих у Европи. ОД 2001. се
председник регије такође бира на изворима.

Посебан статус Сицилија је добила 15. маја 1946. године, а стварањем Републике
Италије је уставно Сицилија добила аутономију. Додељивањем аутономије се ублажио
јаки сепаратистички покрет који се посебно развио за време фашистичког режима.
Сепаратистички покрет су подржали и локални мафијаши. И данас овај покрет
раздијељен у разне фракције и странке има значајну потпору.

Почетком 20. века Сицилија је била подељена на седам округа: Калтанисета,
Катанија, Гирђенти, Месина, Палермо, Сиракуза и Трапани. Кастрођовани (касније
Ена) и Рагуза су постали 1926. године и 1927. године главна окружна места
раздвајањем Катанијског и Калтанисетског округа и изузимањем дела општина из
округа Сиракузе.

Чињенице да је у време италијанског уједињења на Сицилији владала велика
економска криза и да је становништво острва трпело политички притисак, изазвале
су талас емиграције са острва. Између 1880. и почетка Првог светског рата велики
број Сицилијанаца се одселио, већином у Америку. Иако су након Другог светског
рата спроведене реформе, много Сицилијанаца је између 1950. и 1970. отишло да
ради у иностранство. Већина руралног становништва острва преселила се у урбана
средишта на обали, због чега је унутрашњост слабо насељена. У пет највећих
сицилијанских градова живи више од трећине становништва.

Просечан очекивани животни век је 73,2 године за мушкарце и 78 година за жене.
Око 95 % становништва су римокатолици. У близини Палерма постоји неколико насеља
с албанским становништвом. Још једну етничку групу чине северноафрички
муслимани, већином из Туниса.

Велики број Сицилијанаца говори италијански језик и сицилијански језик, који је
посебан романски језик са више од 250.000 речи. Један део сицилијанског језика
чине и грчке, латинске, каталонске, арапске, шпанске и друге посуђенице.
Сицилијански језик се делимично говори и у Калабрији и Апулији, а имао је и
значајан утицај на малтешки језик. Будући да се данас италијански учи у школама
и да је доминантан језик медијима, у неким урбаним подручјима је истиснуо
сицилијански на друго место.

Сицилијански језик је знатно утицао и на први стандардни италијански језик, иако
се није широко користио. У средњем веку су на овом језику створена многа позната
уметничка дела. На сицилијанском језику написан је и први сонет чији је аутор
Ђакомо да Лентини.

Међу осталим језицима који се говоре на острву је и локални дијалект албанског
језика којег говоре потомци избеглица из 15. века. Сицилијански Албанци су
већином византијски католици и користе грчки језик у литургији. У неколико
градова у Енској провинцији говоре се дијалекти ломбардског језика. Већина
говорника ових језика такође говоре италијански и сицилијански.

Друге општине које имају више од 50.000 становника су: Виторија, Калтанисета,
Агриђенто, Багерија, Модика, Ачиреале и Мацара дел Вало.

Ова таблица приказује укупни БДП и БДП по глави становника на Сицилији између
2000. и 2006. године:

Иако постоје велики проблеми у водонадбевању, пољопривреда је темељ сицилијанске
економије. Још од римских времена острво је било познато као житница царстрва,
па због тога не чуди што се и данас највећим делом гаје житарице. Такође је
значајан и узгој маслина, од којих се производи квалитетно уље.

Подручје Катанијске низије је познато по узгоју агрума, што укључује наранџе,
лимуне, мандарине и остале врсте. Од орашастог воћа узгајају се бадеми, лешници
и пистаћи. Задњих неколико деценија значајно се развило гајење поврћа.

Још од шпанске власти, постоји традиција производње чоколаде. Сицилијанска
чоколада, посебно она из Модице, припрема се по традиционалним рецептима с пуно
егзотичних зачина што даје чоколади јединствени окус.

Данас се на Сицилији гаји и некад егзотично воће, као што је киви или манго.
Сицилијанска клима омогућава и узгој банана.

Традиционални узгој винове лозе омогућава производњу квалитетних вина која су
врло цењена у иностранству. Винарство је врло важно за локалну економију и
омогућило је њен препород почетком 1990-их. Најпознатија локална вина су
салапарутски корво, Марсала, пантелеријски мускат, липарска малвазија, Елоро
Неро из Аволе, Черазуоло из Виторије и Етна.

Важан и растући сектор је узгој у стакленицима, посебно цвећа као што су
орхидеје. Сицилијанско цвеће доставља се и продаје у свим деловима Европе.

У великом броју узгајају се овце, козе и коњи, а некад ретко говедо се данас
узгаја у великим количинама, поготово у рагуској провинцији. Уз сточарство врло
је важна и производња млека које се користи за израду свежих сирева. Површина
ливада и пашњака на Сицилији је око 235 хиљада хектара.

Риболов је врло важна привредна грана на Сицилији. У регији постоје многе луке
са знатном рибарском флотом, од којих је најзначајнија она у Мацари дел Вали.
Друге значајне рибарске луке су Скјака, Ликата, Порта Емпедокле, Поцало и
Портопало. Уз сабљарке које се лове у Месинском мореузу, лове се и туне,
сардине, срделе, скуше и друге морске рибе типичне за Средоземно море које се
касније често продају као конзервисани или димљени производи. У неким деловима
Сицилије такође постоји и традиција узгоја острига и дагњи. Трапани је познат по
производњи морске соли.

Индустријске зоне постоје у Гели, Аугусти и Милацу где се налазе хемијска и
енергетска постројења заједно с нафтним рафинеријама. Фијат-ова фабрика постоји
у општини Термини Имересе, као и STMicroelectronics у Катанији. Због ниске
исплативости су средином 20. века затворени рудници сумпора у покрајинама Ена,
Калтанисета и Агриђенто. Рудници чије су се руде користили у пољопривреди
затворени су крајем 1980-их у покрајини Калтанисетији. Некад давно се на
Сицилији вадио и гипс, што је напуштено у 20. веку.

Будући да је Месина главни улаз у регију са континента, са копном је повезана
трајектним линијама које превозе људе, возила и возове. Предузеће Stretto di
Messina S.p.A. је крајем 2005. одабрало групу предузећа за изградњу
дугопланираног моста преко Месинског мореуза. Градња овог моста требало је да
почне 2006, а трајала би пет година.

Пројект је на крају одложила италијанска влада, због недостатка одговарајуће
инфраструктуре и због превелике цене моста.

Сицилију са остатком државе повезује ФС (Ferrovie dello Stato) и Трениталија. У
поређењу са потребама, сицилијанска железничка мрежа није довољно развијена.
Ипак, железница спаја све покрајине на острву. Електрифициране пруге чине 59%
(777 km) укупне мреже, док се на осталих 583 km служи дизелским локомотивама.

Највећи део железничке мреже, око 88%, чине пруге са једним колосеком (1.211
km). Осталих 149 km железничке мреже имају два колосека, а повезују обично веће
градове. Велики део постојеће железничке мреже изграђен је још у бурбонском
раздобљу, а остатак је направљен 1970-их. Због старости и дотрајалости потребна
је обнова и доградња постојеће железнице, што се дуже време одлаже због
недостатка финансијских средстава. Тренутно се ипак неки делови железнице
модернизују.

Иако су уске железничке пруге из бурбонског раздобља скоро нестале, један део
(Ferrovia Circumetnea тј. „железница око Етне") који саобраћа око вулкана Етне
задржан је, и служи у туристичке сврхе.

Због великог броја туристичких долазака и знатне удаљености од великих урбаних
подручја на северу земље, ово је једна од најразвијенијих италијанских регија у
подручју ваздушног саобраћаја и има два међународна аеродрома:

Тренутно су у плану изградње два нова аеродрома: један која би служио граду
Агриђенту и други за провинцију Месину. Такође постоји и слеталиште за
хидроавионе на језеру Николети, близу Ене.

Најважније поморске луке на Сицилији су Месина, Палермо, Катанија, Августа,
Трапани и Џела. Лука у Месини је највећа природна лука на Сицилији, а користи се
у трговачке и војне сврхе, па је са саобраћајем од око 10 милиона путника, прва
лука у Италији у том пољу. Лука у Палерму је по трговачком и путничком
саобраћају једна од најважнијих на Медитерану. Ово је и једна од првих лука на
Сицилији, а данас велику важност за њу имају кружни бродови. Луке у Месини,
Катанији и Рипосту су биле до прве половине 19. века, једне од главних
трговачких лука на Медитерану.

Најважније зграде на Сицилији датирају још из антике, раздобља норманске и
Хоенштауфеновске владавине, као и барока.

Будући да је Сицилија у античко време била део Велике Грчке, овде је изграђено
много грчких храмова. Најимпесивнији примерци храмова су у Селинунту, Сиракузи и
Сегести, а посебно је важно археолошко налазиште код Агриђента. Велика позоришта
из грчких и римских времена налазе се у Сиракузи, Таормини и Тиндарију, као и
амфитеатри у Сиракузи и Катанији. Као примерак касније антике важна је Вила
Романа дел Касале са римским мозаицима близу града Пјаца Армерина.

Грађевине које су подигнуте за време арапске владавине су великим делом
прерађене у норманско време, чиме се родио за Сицилију типични
арапско-византијско-нормански стил чији су примери цркве с куполама као што су
Сан Ђовани деи Леброси, Сан Ђовани дељи Еремити и Сан Каталдо у Палерму, и са
декоративним мозаицима као катедрале у градовима Монреале и Чефалу. Фридрих II,
цар Светог римског царства оставио је на Сицилији многе утврђене грађевине, као
замак Урсино у Катанији или дворци у Сиракузи и Ени.

Након катастрофалног земљотреса 1693. у којем су уништени велики делови
југоисточне Сицилије, градови као Ното, Модика, Рагуза и Катанија обновљени су у
типичном сицилијанском барокном стилу. Осам од ових градова се због овог
јединственог стила налазе на УНЕСКО-вом списку светске баштине. Најзначајније
архитекте овог раздобља били су Розарио Гаљарди и Ђовани Батиста Вакарини.

Један од најпознатијих сицилијанских сликара је био Антонело Гагини. Његова
најпознатија дела биле су ренесансне религијске фигуре, које се могу наћи у
катедрали у Палерму и катедрали у Месини. Значајан вајар је био и Риналдо
Бонано.

Далеко и изван Сицилије у 15. веку је био познат сликар Антонело да Месина.
Његова дела уља на платну данас се налазе у музејима широм Европе. Његови
наследници су ренесансни сликари Антонело де Салиба, Пиетро де Салиба и Антонио
Гиуфре, чија се дела данас налазе по многим црквама, а велика колекција је у
Регионалном музеју у Месини. Овде се налазе и дела Колијна де Котера и Ђиролама
Алибрандија.

Познати сликар из 17. века био је Пиетро Новели, који је сликао религијске
мотиве. Њега наслеђују Нилола ван Хоубракен и Ђовани Тукари, који су
најпознатији представници сицилијанског барокног сликарства. У 20. веку су
међународну славу стекли вајар Пиетро Консагра и сликар Ренато Гутузо.

На подручју књижевности чија локална историја сеже још од доба песника Стесихора
који је живео око 600. п. н. е., преко Сицилијанске школе и Ђакома да Лентинија
из 13. века, па све до модерних времена, Сицилија је дала много значајних
писаца.

Крајем 19. века истиче се Ђовани Верга по свом делу „Cavalleria rusticana“ према
којем је направљена и истоимена опера. Нека његова каснија дела била су и
екранизована. Познати сицилијански драмски писац Луиђи Пирандело, добио је за
своје дело Нобелову награду за књижевност 1934. године. Према роману „Оцелот“
(„Il Gattopardo“) аутора Ђузепеа Томасија ди Лампедусе, који се бави пропашћу
сицилијанског племства, снимљен је и истоимени успешан филм. Нобелову награду за
књижевност добио је и Салваторе Квазимодо 1959. године. Романи Леонарда Шиашије
описују на забаван и критичан начин живот на Сицилији, а Андреа Камилери посебно
је познат по серији криминалистичких романа о сицилијанском инспектору
Монталбану. Од новијих писаца позната је Лара Кардела по бестселеру „Хтела сам
панталоне“ („Volevo i pantaloni“).

По екранизацијама књижевних дела познат је Лукино Висконти, који је 1948. према
Вергином роману I Malavoglia снимио неореалистични филм La Terra trema. Године
1963., адаптирао је и роман Il Gattopardo аутора Ђузепеа Томасија ди Лампедусе.

Под режијом Михаела Кимина је 1987. адаптиран роман Сицилијанац познатог аутора
Марија Пуза о мафијашу Салватореу Ђулиану. Године 1961, Франческо Роси је такође
снимио филм о Ђулиану. Вероватно најпознатији филмови о сицилијанским мафијашима
су Кополине екранизације Пузиног романа Кум.

На Липарским острвима 1949. године, снимљен је филм Стромболи Роберта
Роселинија, чија се радња одвија на овом вулканском острву. Радња филма Поштар
Михаела Редфорда из 1994. се такође одвија на овим острвима.

На Пелагијским острвима је 2002. године режисер Емануел Криалесе снимио филм
Удах, који приказује живот и обичаје острвљана. Његов најновији филм Нови свет
говори о сицилијанским емигрантима у Њујорку на почетку 20. века.

На подручју класичне музике истичу се два сицилијанска композитора. По својим
бројним операма и кантатама истиче се барокни композитор Алесандро Скарлати. По
широм света извођеним операма познат је и Винћенцо Белини чија су најпознатија
дјела „Месечарка“, „Норма“ и „Пуританци“. Њему у част названа је оперна кућа
Театро Масимо Белини у Катанији. Највећа оперска кућа на Сицилији и у целој
Италији је Театро Масимо у Палерму.

У музичкој култури Сицилије је и данас врло важна народна музика. На
сицилијанском језику постоји преко 5.000 народних песама. У њиховој изведби
служи се обично једноставним народним инструментима као што је тамбурин, гитара
и мандолина. Позната извођачица старих народних песама је Роса Балистрери.
Традиционални сицилијански народни плес је тарантела.

Театар Масимо у Палерму која је највећа оперска кућа у Италији, изграђена је
крајем 19. века и има капацитет од 3.200 гледаоца. Друга позната позоришта су
Театар Политеама у Палерму, седиште сицилијанског симфонијског оркестра, Театар
Масимо Белини у Катанији и Театар Виторио Емануеле II у Месини. Антички театри
се такође користе за приказивање неких представа и филмова.

Највећи археолошки музеји су Регионални археолошки музеј Антонино Салинас (Museo
Archeologico Regionale Antonino Salinas) у Палерму који је посвећен западној
Сицилији и Регионални археолошки музеј Паоло Орси (Museo Archeologico Regionale
Paolo Orsi) у Сиракузи који је посвећен источној Сицилији.

Најсвеобухватнији уметнички музеј је Сицилијанска регионална галерија (Galleria
Regionale della Sicilia) у Палерму. Дела сицилијанских уметника и кипара могу се
наћи и у Регионалном музеју Палата Беломо (Museo Regionale di Palazzo Bellomo) у
Сиракузи и у Регионални музеј Месине (Museo Regionale di Messina). Значајне
културноисторијске и етнографске збирке налазе се у Сицилијанском етнографском
музеју Ђузепе Питре (Museo Etnografico Siciliano Giuseppe Pitrè) и у
Интернационалном музеју марионета Антонио Пасквалино (Museo Internazionale delle
marionette Antonio Pasqualino) у Палерму.

У првој половини 19. века се из традиције уличних певача развило Сицилијанско
позориште лутака. Представе са марионетама се и дан данас изводе у већим
местима. Године 2001, овај обичај је стављен на УНЕСКО-в списак усмене и
нематеријалне баштине човечанства. Све до средине 20. века су сицилијанска
богато украшена дрвена кола била уобичајено средство превоза на острву. Данас се
сваке године у априлу организују велике параде са овим колима.

Важну улогу на Сицилији имају верски обичаји. Међу већинским римокатоличким
становништвом посебно је значајна процесија на Велики петак. Најпознатије су
импресивне процесије у Марсали, Ени и Трапанију. Сличне параде у част многих
светаца заштитника се такође одржавају широм Сицилије. Најпознатије прославе ове
врсте су прослава св. Розалије у Палерму, св. Агате у Катанији и св. Луције у
Сиракузи.

Сицилијанска кухиња је једна од настаријих и најсвестранијих кухиња у Италији.
Типично предело су Аранцини, мале печене куглице пиринча с крушним мрвицама, или
Сфинционе, локални облик пице. Типична тестенина из Палерма је Pasta con le
sarde тј. тестенина са сардинама. Из Катаније долази Pasta alla Norma названа по
познатој Белинијевој опери.

Специјалитет који долази из руралних подручја је месно печење Фарсу магру. У
обалним подручјима популарна су рибља јела, као што су пуњене сардине (Sarde a
beccafico). Уз печену рибу или месо обично се послужује традиционална салата с
наранџама. Сицилијански сиреви су рагусано и пекорино сицилијано.

Посебну улогу међу сицилијанским посластицама имају рецепти још из арапских
времена. Позната је украшена торта касата, па фрута марторана од марципана, као
и каноли.

Као и у цијелој Италији, на Сицилији је најпопуларнији спорт фудбал. Дуго
времена Сицилија није имала ни једну екипу у Серији А. Данас у овој лиги играју
УС Палермо и Катанија Калчо. Након неког времена у овој категорији ФК Месина је
испала у Серију Б. Палермо и Катанија су највећи ривали на острву и њихови
међусобни окршаји на терену су познати као сицилијански дерби.

Иако је фудбал далеко најпопуларнији, Сицилија има успеха и у другим спортовима.
У кошаркашкој Серији А тренутно игра Орландина Баскет из Капо д'Орланда у
провинцији Месини. Знатног успеха има и рагби клуб Аматори Катанија. Међу
осталим спортовима популарни су и одбојка, рукомет и ватерполо.



https://sr.wikipedia.org/wiki/%D0%9F%D1%80%D0%B8%D1%98%D0%B5%D0%BF%D0%BE%D1%99%D0%B5

Пријепоље је градско насеље у општини Пријепоље у Златиборском округу. Смештен
је на ушћу Милешевке у Лим, у подножију планине Јадовник. У његовој непосредној
близини је манастир Милешева и стари град Милешевац. Током Другог светског рата
у њему се водила Пријепољска битка. Према попису из 2011. било је 13330
становника (према попису из 2002. било је 15031 становника).

Пријепоље са широм околином (Пријепољски крај) обухвата средње Полимље. То је
претежно брдскопланински предео о чему сведочи и просечна надморска висина која
износи око 1200m. Најнижа тачка области је ушће Милешевке у Лим са својих 440m,
док високе планине које се уздижу над Лимом достижу висину од 1734m колико је
висок врх Катунић на Јадовнику.

Старо језгро Пријепоља, развило се на алувијалним равнима и речним терасама
десне обале Лима на месту на ком се у њега улива Милешевка. Данас се Пријепоље
развило око Лима, чија га долина пресеца правцем југоисток - северозапад, и
његових притока Милешевке и Сељашнице. Свака од ових река привлачи госте у
Пријепоље, свака од њих својим дражима:

У непосредној близини Пријепоља на обронцима Јадовника сместили су се Слапови
Сопотнице, који побуђују пажњу и одушевљење све већег броја посетилаца које
привлачи ова природна лепота која је недавно заштићена као природни споменик.

На простору Пријепоља постоје остаци људског становања још из праисторијског
доба па све до данашњих дана. Један од најзначајнијих археолошких налазишта на
овом простору је локалитет Дворине на коме је откривен већи број предмета од
керамике, стакла, бронзе сребра и злата, а датиран је у римско доба.

Најстарији помен Пријепоља под тим именом је из 1332. године код Гијома Адама, а
у аналима Дубровачке републике спомиње се први пут 1343. године. Пријепоље се у
средњем веку развијало као трг (тржница) манастира Милешева и налазило се на
тзв. дубровачком друму који је повезивао обалу средњег Јадрана са централним и
источним деловима Балканског полуострва. Развој Пријепоља стога је уско повезан
са трговцима који су кроз њега пролазили и у њему трговали још од средњег века.

Пријепоље и Полимље били су саставни део Рашке и један од средишњих делова ране
Немањићке државе. О томе сведочи велики број манастира и цркава у долини Лима.
Сматра се да је жупама: Дабру, Црној Стени, Звијезду, Бихору, Љубовиђи, Будимљу
и Плаву у лимској долини у средњем веку подигнуто око седамдесетак манастира и
цркава. После распада српског царства и пораза Николе Алтомановића овај крј
улази у састав бановине Босне чиме је она стекла део немањићког легитимитета.
Управо се на немањићким традицијама, на гробу светог Саве у манастиру Милешева,
тадашњи бан Твртко овенчао за „краља Срба, Босне и Приморја“ истакавши се за
настављача Немањиног лика и дела и новог српског краља. Касније се 1448. године
у Милешеви за херцега од светог Саве прогласио Стефан Вукчић Косача, по чему је
и Херцеговина добила име. Пропаст српских средњовековних држава и долазак Турака
на ове просторе није заобишао ни Пријепоље које је своје ослобођење дочекало тек
1912. године у Првом балканском рату. Све то време манастир Милешева био је
духовно и културно средиште српског народа у овом крају. У њему је током XV века
било седиште Милешевске митрополије, док је у XVI веку у њему радила једна од
најстаријих српских штампарија.

Иако су се Турци задржали на овим просторима о 1912. године овај крај је узео
активног учешћа у значајним борбама српског народа током XIX века од Првог
српског устанка преко бабинске буне (1875.), јаворског рата (1876) и раоничке
буне, па све до балканских ратова и коначног ослобођења. Одлукама Берлинског
конгреса, Рашка област је остала у саставу Отоманске империје која је у њој
имала цивилну, док је Аустроугарска држала војну власт спречивши тако спајање и
уједињење две српске земље Србије и Црне Горе. У времену од 1880. до 1912.
године, Пријепоље се налазило у саставу Пљеваљског санџака. У том периоду на
стени крај Лима у Пријепољу, подигнута је мала католичка капелица.

Током Другог светског рата на овим просторима вођена је чувена Пријепољска битка
у којој су Немци напали партизанску болницу на левој обали Лима. Остаци болнице
сачувани су данас као спомен-комплекс погинулим родољубима у сукобу са
окупатором. На превоју Јабука изнад Пријепоља у нападу на четничке положаје
погинуо је један од најмлађих народних хероја и чувени дечак бомбаш Бошко Буха,
које је тада имао свега 17 година.

Манастир Милешева је један од најзначајнијих српских манастира познат као гробно
место светог Саве и чувен по својој фресци „Бели Анђео“, која је стране
путописце XIX века приморала на толико дивљење, да јој, према речима једног од
њих, ни Ђото није раван. О лепоти ове фреске сведочи и чињеница да је
представљала Европу у првој размени сателитских сигнала са Америком `60 година
XX века. Поред тога у манастиру се налази и фреска светог Саве за коју се сматра
да је његов најреалнији приказ. Манастир је подигао између 1218. и 1219. године
српски краљ Владислав, а данас се налази под заштитом УНЕСКО-а.

Ибрахим - пашина џамија је најстарија џамија у Пријепољу. Први пут се помиње у
„Путопису“ Евлије Челебије. Саградио је Ибрахим - паша, син херцеговачког субаше
у XVI веку. У XVIII веку у Угарско - турском рату џамија је страдала и бива
обновљена заслугом мештанке Баки - хануме. Гробље - мезарје поред џамије је
посебно значајно и обилује старим и богато израђеним нишанима од сиге, камена и
мермера. Постоје: улемански, дервишки, агински, хаџијски, пашински, трговачки,
момачки, девојачки и други. Поред џамије су и мезари градитеља џамије - Ибрахим
паше и његове сестре Кајдафе. Нишани на њиховим мезарима, најстарији су очувани
нишани на територији Пријепоља. На мезару Кајдафе стоји натпис - „Кајдафа, кћи
Искендерова, година 1048" (хиџретска, односно 1638. година). У углу џамије
узидан је сунчани сат „елтифа“ у положају исток - запад, који је уједно и једини
аутентичан предмет из времена градње џамије.

Становништво у овом насељу је мешовито уз српску већину (према попису из 2011.
године), а у последња два пописа примећен је пад у броју становника.



https://sr.wikipedia.org/wiki/%D0%9F%D0%BE%D0%B4%D0%B3%D0%BE%D1%80%D0%B8%D1%86%D0%B0

Подгорица је главни и највећи град Црне Горе, док Цетиње има статус
пријестонице. Према попису из 2011. имала је 150.977 становника. Шире подручје
Подгорице обухвата 10,4% територије Црне Горе и око 30% њеног становништва.
Подгорица је главна раскрсница путева у Црној Гори. Њен погодан положај је на
ушћу ријеке Рибнице у Морачу у Зетско-бјелопавлићкој равници. Град је близу
зимским центрима на сјеверу земље и љетовалиштима на Јадранском мору.

Подгорица се налази близу остатака римског града Доклеје. У средњем вијеку овдје
је постојало насеље које се звало Рибница, а под овим именом град се први пут
спомиње 1326. Подгорица је од 1878. ушла у састав Књажевине Црне Горе. Од 1946.
је административно сједиште Црне Горе, а за вријеме СФРЈ Подгорица се звала
Титоград.

Подгорица се налази у централном дијелу Црне Горе. Област је испресецана
ријекама, а сам град се налази 15 км сјеверно од Скадарског језера. Ријеке
Морача и Рибница теку кроз град, док у близини протичу Зета, Цијевна, Ситница и
Мареза. Са градњом тунела Созина Јадранско море је на свега пола сата вожње.

У Подгорици влада измијењена средоземна клима са топлим и сувим љетима и хладним
зимама. Иако је град на само 50 km од Јадранског мора, близина Динарских планина
на сјеверу мијења његову климу. Просјечна количина падавина је 1.544 мм.
Температура прелази 25 °C током око 135 дана у години, а средња дневна
температура је 16,4 °C. Број кишних дана је 115, а јак ветар дува отприлике
током 60 дана. Периодични, али јак сјеверни ветар има утицај на климу зими тако
што изазива осјећај да је температура неколико степени нижа.

Подгорица је нарочито позната по изузетно топлим љетима: температуре преко 40 °C
су честе током јула и августа. Највиша забиљежена температура од 45,8 °C
измјерена је 16. августа 2007. Снијег је ријетка појава у Подгорици. Пада око
два до три пута годишње, и ријетко се задржи неколико дана. Рекордна висина
снијега у Подгорици измјерена је у фебруару 2012. године када је висина
снијежног покривача била 63cm.

Подгорица је раскрсница неколико историјски важних путева, близу ријека Зете,
Мораче, Цијевне, Рибнице и Ситнице, у долини Скадарског језера и близу
Јадранског мора, у плодној низији са пријатном климом. Најстарија људска насеља
су из праисторије; најстарији физички остаци су из касног каменог доба. У
илирском периоду, подручје Зетско-бјелопавлићке низије су насељавала племена
Лабеати и Доклеати. Лабеати су заузимали подручје од Скадра до данашње Подгорице
и сазидали су тврђаву Медун (Метеон). Доклеати су такође живјели у подручју
ријеке Зете и захваљујући повољном географском и путном положају, економски су
се брзо развијали. Њихово највеће насеље је била Доклеа, град око 3 km
сјеверозападно од данашње Подгорице.

У римско доба на подручју данашње Подгорице постојала су три урбана центра:
Алата, Бирзиминиум и Доклеа. Са падом Римског царства и доласком првих
словенских и аварских племена, у околини се дешавају многи крупни догађаји.
Временом су старе тврђаве изгубиле свој значај и саграђени су нови градови. Са
насељавањем овог подручја, Словени су створили нову државу, прихватили
хришћанство и феудални поредак. Словенска племена у овом подручју су била у
сталном рату са Византијом и покушавала су да оснују своју државу. Резултат
овога је било оснивање новог насеља које је добило име Рибница по реци на којој
је саграђено. Први помен Рибнице је за вријеме владавине српске династије
Немањића, пошто је родоначелник ове династије Стефан Немања рођен у Рибници.
Значај Рибнице је био у њеном значају као раскршћа у комуникацији за западом.

Назив Подгорица употребљен је први пут 1326. године у судском документу которске
архиве. Овај трг се налазио у Подлушкој жупи, али је име добио по сусједној
Горској (Gorsca) жупи у близини које, односно, „испод“ које се налазио. Такође,
припадао је и средњовјековној Горњој Зети. Касније, у XIV вијеку, економски је
ојачао: трговачке везе између Дубровника и државе Немањића, добро развијене у то
време, су ишле до трга Подгорице, кроз Требиње и Никшић. Ово је убрзало развој
трга и повећало војни значај. Турско освајање Подгорице 1474. године је
прекинуло овај процват. Турци су саградили велику утврду у Подгорици, која је од
од трговачке постаје - постала главна база за одбрану и напад на околна немирна
племена. Градско утврђење је издржало све нападе све до 1878. године, када су га
освојили Црногорци. У сагласности са одлуком Берлинског конгреса, Подгорица је
припала Црној Гори, што је означило крај четворовековне турске владавине. Град
се брзо развијао као трговачко сједиште. Године 1902. основана је фабрика
дувана, прво значајније привредно предузеће, а двије године касније Зетска
штедиониоца, која ће убрзо прерасти у Подгоричку банку.

Први свјетски рат је означио крај брзог развоја Подгорице, до тада највећег
града тек проглашене Краљевине Црне Горе. Град је 1916. окупирала Аустроугарска
и држала га до 1918. Након савезничког ослобођења, у граду је 26. новембра 1918.
одржана Подгоричка скупштина на којој је донесена одлука о приступању Црне Горе
Краљевини Срба, Хрвата и Словенаца. Између два свјетска рата, број становника
Подгорице се кретао око 13.000 лица.

Подгорица је претрпела велика разарања током Другог свјетског рата, пошто је
била бомбардована преко 70 пута, што је изазвало смрт преко 4.100 особа. Град су
ослободили партизани 19. децембра 1944. године.

У социјалистичкој Југославији, под именом Титоград, град је 13. јула 1946.
постао главни град СР Црне Горе умјесто Цетиња. Услиједио је период још бржег
развоја: становништо града се драматично увећало, град је био значајно
индустријализован, побољшана је инфраструктура, основане су здравствене,
образовне и културне установе. Град је постао комерцијални,
друштвено-екомономски и културни центар републике. Напредак је још једном
заустављен због распада СФРЈ током 1990их. Име Подгорица је враћено на
референдуму 2. априла 1992.

Ратови су заобишли Црну Гору, али је цијела држава трпела економске посљедице.
Период стагнације је трајао током 1990их, а привреда је почела да се опоравља
почетком 21. вијека. Послије референдума о независности 2006. Подгорица је
постала главни град независне Црне Горе. У њој се налази сједиште Владе и
Скупштине.

Општина Подгорица се састоји од ужег градског језгра и двије градске општине,
Голубовци и Тузи. Појам градских општина је усвојен Законом о главном граду из
2005. Градска општина, по садашњем закону, има следећа тела:

Становништво у овом насељу веома је хетерогено, уз црногорску већину, а у
посљедња три пописа, примјећен је пораст у броју становника.

Пре Првог свјетског рата, привреда Подгорице се заснивала на трговини и
занатству, што је остало из времена дуге турске владавине. Послије Другог
свјетског рата, Титоград је постао главни град Црне Горе и доживео је брзу
урбанизацију и индустријализацију. У граду и његовој околини су основане фабрике
за прераду алуминијума, дувана, текстила, вина и грађевинске фирме.

Због распада Југославије Подгорица је остала без тржишта, сировина и средстава
да инвестира и модернизује своју привреду. Ово је довело до пада вредности
многих предузећа, од којих су нека затворена. Она која су преостала су
приватизована и углавном су се опоравила. Комбинат алуминијума Подгорица (у
власништву Русала) и АД Плантаже (производња вина и алкохолних пића) су највећа
предузећа у Подгорици.

Почетком 21. вијека финансијски и услужни сектор у Подгорици се брзо развио. У
граду се налазе двије црногорске берзе, као и већина црногорских банака је
смјештена у граду. Привредне активности у Подгорици су се углавном преусмерили
са тешке индустрије у сектор телекомуникација, грађевинасртва и банкарства.
Инвеститори и стране компаније који су отворили своја представништа у Подгорици
су значајно допринели расту и уношењу разноликости у економију града. Као
споредни ефекат знатно су порасле цене грађевинског земљишта.

Железничка станица у Подгорици се налази близу центра града. Главна жељезничка
веза града је пруга Београд-Бар. Подгорица је такође повезана са Скадром и
Тираном, али ова линија се не користи већ неко вријеме, док нова електрификована
пруга, једна од најмодернијих у региону, повезује Подгорицу са другим највећим
црногорским градом и индустријским центром, Никшићем.

Мало је споменика културе сачувано, с обзиром на разарања из Другог свјетског
рата. Из турског периода сачувана је Сахат-кула из 18. вијека, двије од
некадашњих шест џамија (Османагића и Догањска), као и уске улице око њих које
сачињавају Стару варош.

На Карађорђевом тргу се налази споменик Карађорђу Петровићу, вођи Првог српског
устанка.

У Подгорици се налази и једно од највећих српских православних светилишта у
Црној Гори, Саборни Храм Христовог Васкрсења, монументална грађевина која се
годинама градила уз многобројне донације.

Од посебне историјске атракције је била стара зграда дуванског монопола, мјесто
гдје се одржала Подгоричка скупштина 1918. године која је прогласила српско и
југословенско уједињење. Оштећена у вријеме Другог свјетског рата неславним
савезничким бомбардовањем Подгорице 1944. године, она није поправљана нити
обнављана, већ је 1970-их година, одлуком локалног подгоричког савеза комуниста,
из политичких разлога демолирана и забетонирана тако да данас од ње нема више ни
трага. То се одвија паралелно са рушењем националног симбола Црне Горе 1972.
године, Његошеве капеле на Ловћену, гдје је и сам био похрањен.

Подгорица је средиште више универзитетских, научних и културних установа (међу
којима су Црногорска академија наука и умјетности (ЦАНУ) и Универзитет Црне
Горе). У општини Подгорица се налази 34 основне школе и 10 средњи школа,
укључујући једњу гимназију.

Најпопуларнији спортови у граду су фудбал и кошарка. Кошарка је постала
попупалрана крајем 20. и почетком 21. вијека са успјесима КК Будућност у
првенству Југославије и игрању у европским такмичењима. Фудбал у Подгорици има
дугу традицију уз ФК Будућност. У Подгорици су рођени Дејан Савићевић и Предраг
Мијатовић и обојица су на почетку своје каријере играли за тај клуб. ФК Зета (из
подгоричког предграђа Голубовци) је такође успјео да буде редован учесник прве
лиге СР Југославије/Србије и Црне Горе. Та два клуба, уз ФК Могрен из Будве, се
обично боре за највиша мјеста у Првој лиги Црне Горе. Остали фудбалски клубовии
из Подгорице и окружења који играју у Првој лиги су ФК Дечић (Тузи), ФК Ком и ФК
Младост. Одбојкашки клуб ОК Будућност Подгорица и женски рукометни клуб ЖРК
Будућност су имали значајне успјехе у европским такмичењима.

Мешавина архитектонских стилова одражава немирно историју града и државе. Као
дио Османског царства све до 1878. Подгорица има многе примјере турске
архитектуре. Најстарији дијелови града, Стара Варош и Драч су предстаници овог
стила, са двије џамије, сахат-кулом и уским, кривудавим улицама.

Током Другог свјетског рата, Подгорица је скоро сравњена са земљом. Послије
ослобођења, почела је обнова, као и у другим дијеловима социјалистичке
Југославије. Подигнути су бројни стамбени блокови, са дизајном типичним за земље
источног блока. Сви ти дијелови града изграђени су са друге стране ријеке
Мораче. Чак је и празан простор у градском центру испуњен са бруталистичким
грађевинама, што је резултовало спојем старог и новог. Стамбени и пословни
влокови из периода СФРЈ су пружали простране површине за живот и рад, али су
били критиковани због неинвентивног и сивог изгледа.

Велики напредак у архитектури Подгорице збио се крајем 1990их, и од тада изглед
град се брзо промијенио. Стамбене и пословне зграде се брзо подижу, са новим
архитектонским трендовима који укључују велику употребу челика и стакле. У
покушају да створе препознатљив и модерни главни град, градске власти су уложиле
значакна средства у реновирање градских јавних површина. Тако је град добио нове
тргове, паркове и споменике. Нове знаменитости су правлославни Храм Христовог
васкрсења и мост Миленијум, који се већ сматра новим симболом Подгорице и који
са 57 метара високим пилоном доминира панорамом града.



https://sr.wikipedia.org/wiki/%D0%9D%D0%B0%D1%82%D0%B0%D1%88%D0%B0_%D0%9D%D0%B8%D0%BD%D0%BA%D0%BE%D0%B2%D0%B8%D1%9B

Наташа Нинковић (Требиње, 22. јул 1972) је српска глумица, једна од најбољих
домаћих глумица данашњице.

Детињство је провела са родитељима — Бранком и Миленом, у Требињу, где је
завршила основну и средњу школу. После завршене средње школе одлази у Београд,
где је 1994. у класи професора Владимира Јевтовића завршила Факултет драмских
уметности. Током студија имала је мале улоге у филмовима „Најбољи“ и „Три карте
за Холивуд“. Након тога глумила је у више филмова, ТВ серија и позоришних
представа. Живи у Београду са супругом Ненадом Шаренцем, са којим има близанце
Луку и Матију. Ради као члан ансамбла драме у Народном позоришту у Београду.



https://sr.wikipedia.org/wiki/%D0%9C%D0%BE%D1%81%D1%82%D0%B0%D1%80

Мостар је насељено мјесто у Босни и Херцеговини, смјештено на обалама ријеке
Неретве у сред Херцеговине. У Мостару се налази управно сједиште истоименог
града и Херцеговачко-неретванског кантона. По броју становника ово је највеће
насељено мјесто у Херцеговини. Према попису из 2013. године, Мостар је имао
105.797 становника. У насељеном мјесту Мостар пописано је 45.291 лица.

Познат је по чувеном Старом мосту, изграђеном у 16. вијеку, који је срушен током
рата 1993. због тактичких разлога, да би након рата био изграђен поново. Околина
Мостара је веома насељена са богатим селима, попут села Потоци (2921 становника
1991), Врапчићи (3461 становника 1991) и Родоч (4499 становника 1991).

Мостар се налази на југу Босне и Херцеговине, тачније, у центру Херцеговине.
Градско подручје (Мостар и његова околина) географски се може описати као
чвориште сјеверне, западне и источне Херцеговине. Кроз центар града се протеже
кањон ријеке Неретве, па је Мостар познат и под надимком „град на Неретви“.

Најпознатија брда око мостарске котлине су: Хум, Брканово брдо, Галац, Орловац,
Микуљача, Жовница, Планиница и Фортица, а сам град се налази на надморској
висини од 60-80 метара. Двије најпознатије планине које се налазе у близини
Мостара су Вележ и Прењ. Кроз Мостар теку ријеке Неретва и Радобоља, а у његовој
ближој околини налазе се: Дрежанка, Буна, Буница и Јасеница. Мостар је, као и
већина херцеговачких градова, веома кршевит.

Мостар има умјерену средоземну климу са блажим, али хладним зимама (уз мало или
нимало снијега), те веома врућим љетима, када температуре у хладу знају износити
и до 45 °C. Због тога је Мостар био један од најтоплијих градова у бившој
Југославији, а данас је, уз Требиње и Неум, најтоплији град у Босни и
Херцеговини. Мостар је уз Атину град са највише сунчаних дана у години, а снег у
Мостару је права ријеткост. Зиме у којима се снијег у Мостару задржао више од 15
дана: 1955./56. (15 дана), 1962./63. (23 дана), 1984./85. (27 дана), 2004]]./05.
(15 дана) и 2011./12. (26 дана).

Дана 6. августа 2008. жива у термометру у 13 сати у средишту Мостара досегнула
је 39, а на сунцу је измерено чак 56,4 °C.[тражи се извор од 12. 2015.] Тачно у
поноћ, у ноћи са четвртка, 16. јула, на петак, 17. јула 2009. у Мостару је
забиљежена температура зрака од 29,3 °C, што је, по ријечима метеоролога из
Федералног хидрометеоролошког завода, највиша ноћна температура икада забиљежена
од 1893. откад се у БиХ службено воде метеоролошка мјерења.[тражи се извор од
12. 2015.]

Шире подручје данашњег Мостара било је насељено још у праисторијском времену,
што потврђују бројна налазишта (више од 150) из неолита, бакарног, бронзаног и
гвозденог доба. Међу њима су насељене пећине, гробови, оружје, предримски новац
и сл. Уз сточарство и земљорадњу у гвозденом добу се развија и трговина с
околним средиштима.

За вријеме римске управе подручје су насељавала илирска племена, а
административно је припадао далматинској провинцији. У то доба настају и путеви
у долини Неретве. Базилика из 3—6. вијека у Циму (данас део Мостара) вјероватно
је била сједиште бискупије Сарсентерум, која се налазила на подручју данашње
Херцеговине.

Ново раздобље настаје падом Царства и досељењем Словена. Током раног средњег
вијека подручје Мостара припадало је покрајини Захумље (Хум). Упркос врховној
власти Франака, ови су крајеви имали одређени степен самосталности, посебно за
кнеза Михајла Вишевића (910. — 950.). Подручјем су једно вријеме владали
Немањићи, затим босански бан, а током 14—15. вијека све су снажнији хумски
кнезови. Један од њих - Стефан Вукчић Косача (у народним пјесмама познат и као
Стјепан због ијекавског говора), који је столовао у Благају поред Мостара, 1448.
добија титулу херцега (одатле и назив Херцеговина).

Дан оснивања града Мостара везан је уз изградњу двије куле/утврђења, средином
15. вијека, вјероватно у доба херцега Стефана. Утврђење на десној обали Неретве
звало се Цимски град, а на лијевој Небојша. И први писани спомен Мостара везан
је уз ове двије куле: дубровачки извјештај од 3. априла 1452. описује како се
Владислав Херцеговић побунио против оца Стефана, отевши му неке посједе. У
извјештају стоји: "узео је ... Благај и два утврђења на мосту на Неретви".

Османлијско освајање Мостара догодило се вјероватно 1468. У Мостару је тада
боравило око 35 османлијских војника, којима су подјељени посједи, а затечени
становници су постали кметови. Испочетка средиште кајмакамлука, Мостар је
захваљујући саобраћајној важности прелаза преко Неретве почетком 16. вијека
постао сједиште Херцеговачког санџака. Године 1566. дотадашњи дрвени мост
замјењен је каменим, одлука којој је допринио административни и саобраћајни
развој града.

Године 1833. основан је посебан Херцеговачки пашалук са сједиштем у Мостару, на
челу с Али-пашом Ризванбеговићем, који је добио и везирску титулу. Отворени су и
конзулати неких земаља (Аустрија, Италија, Русија, Британија и Француска).
Саобраћајном значају допринијела је изградња пута Мостар-Метковић 1862.

Пријеломно раздобље за Мостар била је 1878. година. Те године окончана је
османлијска владавина и започела је аустроугарска окупација. Аустроугарска
управа донијела је са собом европске утицаје, не само у управљању градом, већ и
његовом преобликовању, развоју и изградњи, што ће резултовати скоро потпуном
преобразбом типичног османлијског насеља у европеизован град. У 40 година
аустроугарске управе, Мостар је жељезничком пругом и цестама повезан са осталим
центрима у БиХ и Далмацији. Изграђена су три моста у самом граду - мост на
Мусали, Лучки и Царински мост. Град је добио модерни водовод и канализацију, те
је електрификован.

Мостар је био средиште Херцеговачког округа. Аустроугарска управа представља
једно од најплоднијих раздобља у изградњи и урбанизацији Мостара у његовој
читавој историји. Изграђени су нови објекти - јавни, школски, стамбени и
индустријски. Нова архитектура и потпуно другачија мјерила критерија и
обликовних квалитета, полако су замијенили и истиснули стару архитектуру, али не
рушећи је, чувајући вриједно.

У Мостару су у том раздобљу направљене једне од најљепших грађевина оријеналног
стила помијешаног с аустроугарском градњом попут Старе гимназије, Градске бање,
хопела Неретве, војарни Сјеверни и Јужни логор, Старе жељезничке станице и
тргова Мусале и Трга хрватских великана, познатијег као Рондо. Међу истакнутим
архитектима који су градили у Мостару истичу се Милош Комадина, Мирослав Лозе,
Јосип Ванцаш, Максимилијан Давид и други.

У вријеме успостављања Краљевине Срба, Хрвата и Словенаца, Мостар је затечен као
сасвим модеран европски град с дугом традицијом. У раздобљу 1918—1945., није се
градило много, тако да у смислу урбанизације овај период није много значајан.
Угљенокоп је отворен 1919., а осим тога нису отваране нове фабрике. Ипак,
формирано је више културно-умјетничких друштава углавном на народној или
вјерској основи. Радници су 1926. основали културно-умјетничко друштво
Абрашевић, које је свој врхунац видјело у социјалистичкој Југославији.

У времену између 1922. и 1929., Мостар је био у саставу Мостарске области, а
потом Приморске бановине до 1939. Од тог периода, па до избијања Другог
свјетског рата био је у саставу Бановине Хрватске.

Међу првима су похапшени познати мостарски трговци: Шаин, Радуловић, Кадијевић,
Пешко, Чоловић, Тохољ, Њуњић, Комад, Хамовић, Черековић, Комненовић, Миљевић, и
други; свештеници: В. Гвозденовић, Ј. Војовић, Д. Ашкрабић, О. Радић, П.
Пејановић, В. Петковић; просветни радници: Д. Мучибабић, Ђ. Тилимбат П. Јанић,
као и многи други. Похапшени људи су већ наредне ноћи убијени на мостовима мутне
и крваве Неретве, на Скакалима, у Сутини, код Ортијешког гробља, у селу Илићима,
код рудника мрког угља и другим стратиштима. Највише је оних који су камионима
одвезени пут Читлука, Љубушког и Широког Бријега, поклани ножевима или побијени
маљевима, моткама специјално направљеним гвозденим шипкама и сурвани у неку од
знаних и незнаних јама и других масовних гробница.

Свједоци које је саслушавала Земаљска комисија за утврђивање злочина окупатора и
њихових помагача наводе да су тих суморних јунских дана својим очима гледали
како усташе одвозе пуне камионе везаних Срба према Читлуку и Широком Бријегу и
како се доцније враћају с празним камионима, каљави и крвави свраћају у кафану
на Балиновцу, пију и љубе крваве каме. Свједок Марјан Павелић, напримјер истиче
да му се као поглавниковом презимењаку усташа Агустин Турк хвалио да је убио 508
Срба и испричао му да су га приликом одвођења мостарских Срба на стратиште, у
камиону напала два Србина, која су успјела да се одријеше, али да их је он
савладао и лично убио осморицу.



https://sr.wikipedia.org/wiki/%D0%9C%D0%B8%D1%80%D1%98%D0%B0%D0%BD%D0%B0_%D0%88%D0%BE%D0%BA%D0%BE%D0%B2%D0%B8%D1%9B

Мирјана је своје ране године провела у Замбији, где је њен отац радио као
индустријски инжењер. Дипломирала је на Академији драмских уметности у Београду
и почела да глуми у Народном позоришту и Југословенском драмском позоришту у
Београду, као и у филмовима и на телевизији. Позната је по улогама као што су:
Дина, у телевизијском серијалу и филму Заборављени и Адријана у филму Стршљен.
Од 1993. године живи и ради у САД. Тренутно је запослена као директорка глумачке
перформансе, а уједно ради и као наставница глуме на Калифорнијском факултету
уметности, у близини Лос Анђелеса.



https://sr.wikipedia.org/wiki/%D0%9C%D0%B0%D1%80%D0%BA%D0%BE_%D0%9A%D1%80%D0%B0%D1%99%D0%B5%D0%B2%D0%B8%D1%9B

Марко Мрњавчевић (око 1335—17. мај 1395), познатији као Марко Краљевић, био је
дејуре српски краљ од 1371. до 1395, док је дефакто владао само територијом у
западној Македонији са центром у Прилепу, познатом као Прилепско краљевство. У
српској народној епици, у којој му је посвећен један од циклуса пјесама, познат
је као Краљевић Марко. Његов отац, краљ Вукашин, био је савладар цара Стефана
Уроша V, чија је владавина била обиљежена слабљењем царске власти и
осамостаљивањем обласних господара у Српском царству, што је поспјешило његов
распад. Вукашинови посједи обухватали су земље у Македонији, Косову и Метохији.
Он је 1370. или 1371. крунисао Марка за „младог краља“; ова титула укључивала је
могућност да Марко наследи Уроша на српском пријестолу у случају да Урош не буде
имао мушких потомака.

У Маричкој бици 26. септембра 1371, Турци Османлије поразили су и убили
Вукашина, а око два месеца касније умро је цар Урош. Марко је након тога
законски постао краљ српске државе, али српски великаши, који су практично
постали независни од централне власти, нису ни помишљали да га признају за свог
врховног господара. Неодређеног датума након 1371. ушао је у вазални однос према
турском султану. До 1377. значајне дијелове територије коју је наслиједио од
Вукашина разграбили су господари околних области. Краљ Марко је у стварности
постао само један од обласних господара, који је владао релативно малим
подручјем у западној Македонији. Задужбина му је Манастир Светог Димитрија близу
Скопља, познат као Марков манастир, изграђен 1376. Погинуо је у бици на Ровинама
17. маја 1395, борећи се у Влашкој на страни Турака.

Иако је био владар релативно скромног историјског значаја, Марко је током турске
окупације постао један од најпопуларнијих јунака српске народне епике и усмене
традиције уопште. Сличан статус има и у традицијама других јужнословенских
народа. Бугари га поштују као свог народног јунака под именом Крали Марко.
Запамћен је као неустрашиви заштитник слабих и беспомоћних, који се борио против
неправде и дијелио мегдане са турским насилницима.

Марко Мрњавчевић је рођен око 1335. године као најстарији син Вукашина и његове
супруге Аљене (Алене) у народним песмама Јевросиме. Према дубровачком историчару
Мавру Орбину, родоначелник породице Мрњавчевић[а] био је Мрњава, сиромашни
племић из Захумља, чији су синови рођени у Ливну у западној Босни. Мрњава се
могао тамо одселити након што је Босна анектовала Захумље 1326. године. Могуће
је да су касније Мрњавчевићи, као и други захумски племићи, подржавали српског
цара Душана током његових припрема за поход на Босну, те су се, да би избјегли
одмазду због тих активности, иселили у Српско царство пред почетак сукоба. Ове
припреме могле су почети већ двије године прије самог похода, који се догодио
1350. Приближно из те године потиче најранији писани траг о Марковом оцу
Вукашину, из којег се види да га је Душан поставио за жупана Прилепа. Овај град
је Србија освојила од Византије 1334, скупа са другим дијеловима Македоније. Цар
Душан је 1355. године изненада умро у 47. години живота.

Душана је наслиједио његов деветнаестогодишњи син Урош, који је по свему судећи
сматрао Марка Мрњавчевића човјеком од повјерења. Млади цар га је поставио на
чело свог посланства у Дубровник крајем јула 1361, да би преговарао о миру
између Царства и Дубровачке републике током сукоба који су избили раније те
године. Мир није био закључен овом приликом, али је Марко испословао да се пусте
на слободу заробљени призренски трговци, иако су Дубровчани задржали њихову
робу. Марку је такође било допуштено да подигне сребро које је његова породица
депоновала у том граду. Биљешке о овом посланству у дубровачким документима из
те године, садрже први неоспорни писани траг о Марку Мрњавчевићу.У натпису из
1356. изнад врата једне цркве у Тиквешу, спомињу се неки Никола и Марко као
управитељи у том крају, али није јасно о којем Марку се ту ради

Након Душанове смрти дошло је до разбуктавања сепаратистичких активности у
Српском царству. Југоисточне територије, Епир, Тесалија и земље у јужној
Албанији, оцијепиле су се већ до 1357. Језгро државе остало је лојално новом
цару Урошу. Оно се састојало од три главна подручја: западних земаља, укључујући
Зету, Травунију, источни дио Захумља и горње Подриње; средишњих српских земаља;
и Македоније. Ипак, велика српска властела испољавала је све више независности
од Урошеве власти чак и у том дијелу Царства који је остао српски. Урош је био
слаб и неспособан да у коријену сасијече ове сепаратистичке тежње, постајући
другоразредан фактор у држави којом је номинално владао. Српски великаши су се и
између себе сукобљавали око територија и утицаја.

Вукашин Мрњавчевић био је вјешт политичар, и постепено је преузео водећу улогу у
Царству. Августа или септембра 1365. Урош га је крунисао за краља и прогласио
својим савладарем. До 1370. Марково потенцијално наслијеђе је повећано, јер су
се у Вукашиновом посједу осим Прилепа нашли и Призрен, Приштина, Ново Брдо,
Скопље и Охрид. У повељи коју је издао 5. априла 1370. Вукашин је поменуо своју
супругу Краљицу Аљену и синове Марка и Андријаша, наводећи да је Богом постављен
за „господина зємли срьбьскои и грькѡмь и западнимь странамь“. Крајем 1370. или
почетком 1371, Вукашин је крунисао Марка за „младог краља“. Ова титула је
додјељивана синовима српских краљева да би им се осигурао положај насљедника.
Пошто Урош није имао дјеце, Марко је на овај начин дошао у позицију да га може
наслиједити на српском трону, започињући нову—Вукашинову—династију српских
монарха. То би представљало крај двовјековне владавине Немањића. Већина српских
великаша није била задовољна овом ситуацијом, што је само ојачало њихове тежње
ка независности од централне власти.

Вукашин је настоја да обезбиједи супругу са добрим везама за свог најстаријег
сина Марка. Дјевојка из далматинске племићке породице Шубић била је послана од
стране оца Гргура на двор њиховог рођака босанског бана Твртка I, са намјером да
је одгоји и добро уда банова мајка Јелена. Она је била ћерка Јураја II Шубића,
чији је дјед по мајци био српски краљ Драгутин Немањић. Пошто су Твртко и Јелена
одобравили Вукашинову идеју да се млада Шубићева уда за Марка, вјенчање је било
на помолу. Међутим, априла 1370. римски папа Урбан V шаље писмо Твртку у којем
му изричито забрањује да уда католичку племкињу за „сина његовог величанства
Краља Србије, шизматика“ (filio magnifici viri Regis Rascie scismatico). Папа је
о овој „увреди за хришћанску вјеру“ писао и угарском краљу Лајошу I, номинално
надређеном Твртку, тако да од тог вјенчања није било ништа. Марко је оженио
Јелену ћерку Радослава Хлапена, господара Бера и Водена, српског владара јужне
Македоније.

У прољеће 1371. Марко је учествовао у припремама за војни поход против Николе
Алтомановића, главног српског великаша у западном дијелу Царства. Поход су
здружено припремали краљ Вукашин и господар Зете Ђурађ I Балшић, који је био
ожењен краљевом ћерком Оливером. Јула те године, Вукашин и Марко су логоровали
са својом војском на Балшићевој територији крај Скадра, спремни да направе
пробој у Алтомановићеву земљу у правцу Оногошта. Овај напад се није догодио,
пошто су Османлије запријетиле господару Сера Деспоту Јовану Угљеши, млађем
краљевом брату који је владао источном Македонијом. Војне снаге Мрњавчевића брзо
су преусмјерене ка истоку. Након безуспјешног покушаја да нађу савезнике, два
брата су самостално продрла са својим трупама у територију под османском
контролом. У Маричкој бици 26. септембра 1371, Турци су потпуно уништили српску
војску; чак ни тијела Вукашина и Угљеше нису пронађена. Мјесто борбе, у близини
села Орменио на истоку данашње Грчке, Турци и данас називају Sırp Sındığı
„српска погибија“. Исход ове битке имао је озбиљне посљедице: врата Балкана била
су широм отворена за даље турско напредовање.

Послије очеве смрти „млади краљ“ Марко крунисан је за краља и савладара Цара
Уроша. Недуго након тога угашена је династија Немањића Урошевом смрћу 2. или 4.
децембра, чиме је Марко формално постао краљ српске државе. Српски великаши,
међутим, нису ни помишљали да га признају за свог врховног господара, при чему
је њихов сепаратизам још више порастао. Погибијом два брата и уништењем њихове
војске Мрњавчевићи су остали без стварне моћи, те су околни обласни господари
приграбили знатне дијелове територије коју је Марко наслиједио од свог оца. До
1372. Ђурађ I Балшић заузео је Призрен и Пећ, а кнез Лазар Хребељановић
Приштину. До 1377. Вук Бранковић освојио је Скопље, а властелин албанског
поријекла жупан Андрија Гропа осамосталио се у Охриду. Могуће је да је овај
други остао вазал Марку као што је био Вукашину. Гропин зет био је Марков
сродник Остоја Рајаковић од племена Угарчића из Травуније. Он је вјероватно био
један од српских племића из Захумља и Травуније којима је цар Душан додијелио
земље у новоосвојеним подручјима Македоније.

Једини значајни град који је Марко задржао био је Прилеп. Тако је краљ Марко у
стварности постао само један од обласних господара, владар релативно мале
територије у западној Македонији, која се на сјеверу простирала до Шар-планине и
Скопља, на истоку до Вардара и Црне Реке, а на западу до Охрида. Није јасно гдје
су биле јужне границе ове територије. Марко није сам владао ни у овој области,
јер ју је дијелио са млађим братом Андријашем, који је држао власт над једном
подоблашћу у њој. Њихова мајка Краљица Аљена замонашила се након Вукашинове
погибије, узевши монашко име Јелисавета, али је током неколико година након
1371. била Андријашев савладар. Најмлађи брат Дмитар боравио је на територији
којом је управљао Андријаш. Имали су још једног брата који се звао Иваниш,
међутим о њему је сачувано веома мало података. Нејасно је када је тачно Марко
постао турски вазал, али то се највјероватније није десило одмах након Маричке
битке.

Марко се једном растао са својом женом Јеленом, те је живио са Тодором која је
била удата за неког Гргура. Јелена се вратила у Бер своме оцу велможи Радославу
Хлапену. Марко је касније тражио да се помири са њом, али да би му се супруга
вратила, претходно је Тодору морао да преда Хлапену. Пошто се Маркова област на
југу граничила са Хлапеновом облашћу, ово помирење могло је бити мотивисано
чињеницом да Марку није био потребан непријатељ на југу након свих оних
територијалних губитака на сјеверу. Ова брачна епизода је позната захваљујући
писару Добри, Марковом поданику. Добре је преписивао црквену књигу требник за
цркву у селу Калуђерец[б] и кад је завршио са послом оставио је запис у књизи
који почиње овако:

Маркова тврђава налазила се на једном брду сјеверно од Прилепа. Њени остаци,
дјелимично добро очувани, познати су под именом Маркове Куле. Испод тврђаве лежи
село Варош, гдје се у Средњем вијеку простирао град Прилеп. У селу је смјештен
Манастир Светог Арханђела Михаила којег су обновили Марко и Вукашин, чији су
портрети осликани у манастирској цркви. Марко је био ктитор Цркве Свете Недеље у
Призрену изграђене 1371, недуго пред Маричку битку. У натпису изнад њених
улазних врата он је ословљен титулом „млади краљ“.

Манастир Светог Димитрија, познатији као Марков манастир, налази се у селу
Маркова Сушица у близини Скопља. Грађен је од око 1345. до 1376. или 1377.
Краљеви Марко и Вукашин, његови ктитори, осликани су изнад јужног улаза у
манастирску цркву. Марко је приказан као човјек озбиљног лика и строгог погледа,
одјевен у пурпурну одјећу; на глави му је круна украшена бисерним нискама.
Лијевом руком држи свитак на којем текст почиње ријечима: „А(зь) вь Х(рист)а
Б(ог)а бла(говѣ)рьни крал(ь) Марко сьз(ь)дах(ь) и поп(и)с(а)хь (сы) божествни
храм(ь)“ (Ја, у Христа Бога благовјерни краљ Марко, сазидах и пописах овај
божанствени храм). У десној руци држи велики рог који симболизује рог са уљем
којим су помазивани старозавјетни краљеви приликом устоличења. По једном
тумачењу, он је овдје представљен као „Божји помазаник и изабраник у тешким
приликама Србије после Маричке битке“.

Марко је ковао свој новац, као што је чинио његов отац и други српски великаши
тог доба. Његови сребрни новчићи тежили су 1,11 грама, а произвођени су у три
основне врсте. Двије на аверсу имају сљедећи текст у пет редова:
ВЬХА/БАБЛГОВ/ѢРНИКР/АЛЬМА/РКО „У Христа Бога благовјерни краљ Марко“. Реверс
приказује Христа—код прве врсте на престолу, а код друге у мандорли. Код треће
врсте, на реверсу је Христос приказан у мандорли, док аверс садржи текст у
четири реда: БЛГО/ВѢРНИ/КРАЛЬ/МАРКО „Благовјерни краљ Марко“. Ову једноставну
титулу Марко је користио и у црквеним натписима. Није у своју титулу уносио
никакве територијалне одреднице, свакако јер је био свјестан досега своје власти
након 1371. Брат му Андријаш такође је ковао свој новац; ипак, на територији
којом су браћа владала у оптицају је било највише новчића Краља Вукашина и Цара
Уроша. Процјењује се да се у разним нумизматичким збиркама данас налази око 150
комада Маркових новчића.

До 1379. господар Поморавља кнез Лазар Хребељановић издигао се као први и
најмоћнији међу српским великашима; потписивао се са титулом самодрьжць вьсѣмь
Србьлѥмь (самодржац свих Срба). Ипак, није био довољно моћан да све српске земље
уједини под својом влашћу. Балшићи, Мрњавчевићи, Константин Драгаш (Немањић по
мајци), Вук Бранковић и Радослав Хлапен, владали су у својим областима независно
од Кнеза Лазара. Још један краљ поред Марка ступио је на политичку сцену:
Митрополит милешевски крунисао је 1377. Твртка I краљем Срба и Босне. Овај рођак
Немањића по мајчиној линији претходно је заузео један дио области пораженог и
ослијепљеног велможе Николе Алтомановића.

Дана 28. јуна 1389, српска војска коју су предводили кнез Лазар, Вук Бранковић и
Твртков племић Влатко Вуковић од Захумља, под врховном Лазаревом командом,
сукобила се са османским трупама Султана Мурата I. Била је то Косовска
битка—најславнија битка српске средњовјековне историје. Главнина обију војски
била је збрисана; погинули су и Лазар и Мурат. Исход битке био је неријешен, али
у њој су Срби изгубили исувише бораца да би могли наставити са успјешном
одбраном својих територија, док су Турци имали још много трупа на истоку.
Посљедично, српске области које још нису биле турски вазали, једна за другом су
то постале током неколико наредних година.

Неколико турских вазала на Балкану одлучили су 1394. да раскину свој вазални
однос. Марко није био један од њих, али су његова млађа браћа Андријаш и Дмитар
одбили да остану под турском доминацијом. У прољеће 1394. напустили су своју
земљу и иселили се у Краљевину Угарску, ступивши у службу Краља Жигмунда.
Путовали су преко Дубровника, гдје су се задржали неколико мјесеци, док нису
подигли двије трећине од 96,73 килограма сребра које је Вукашин тамо депоновао;
преостала трећина била је намијењена Марку. Андријаш и Дмитар су први српски
племићи који су се иселили у Угарску; српске миграције према сјеверу наставиће
се кроз читаву османску окупацију.

Године 1395. Турци су напали Влашку да би казнили њеног владара Мирчу I због
упада на њихову територију. На турској страни борила су се три вазала: Краљ
Марко, Константин Драгаш и Деспот Стефан Лазаревић, син и насљедник Кнеза
Лазара. Битку на Ровинама, која се одиграла 17. маја 1395, добили су Власи. Краљ
Марко и Константин Драгаш погинули су у њој. Послије њихове смрти Турци су
анектовали њихове области и објединили их у османски санџак са центром у
Ћустендилу. Тридесет и шест година након Битке на Ровинама Константин Филозоф
написао је Житије деспота Стефана Лазаревића, у којем је забиљежио предање да је
уочи битке Марко рекао Драгашу: „Ја кажем и молим Господа да буде хришћанима
помоћник, а ја нека будем први међу мртвима у овом рату.“

Друга вест тиче се Маркова учешћа у бици на Ровинама, у којој је он, борећи се
на турској страни, погинуо. Четрдесетак година касније Константин Филозоф (в.
1989, 90) у свом Житију деспота Стефана пише да је Марко уочи битке рекао
Константину Дејановићу: „Ја кажем и молим Господа да буде хришћанима помоћник, а
ја нека будем први међу мртвима у овом рату.“

Фреска изнад главног улаза у цркву Марковог манастира приказује светог ратника
на коњу, а настала је 1377. године по наруџбини самог Марка Мрњавчевића. Фреска
реално приказује витешку опрему тог доба. Коњаник уместо мача, основног оружја
средњовековног витеза, помало неочекивано у десној руци носи буздован
шестоперац. Буздован је постао главно оружје потоњег епског лика. Коњ
представљен на фресци је длаке која одговара врсти шарац. Централно место ове
фреске у цркви указује на то колико је Марко Краљевић ценио витешке и војничке
особине и да је доживљавао себе као витеза, а тако су га и други доживљавали.
Услед ових разлога, сматра се да је ова фреска послужила народу да створи
представу епског Марка Краљевића.

Марко Краљевић из народних песама послужио је као инспирација многим српским
сликарима. Између осталих, позната су дела Паје Јовановића, Новака Радонића,
Мине Караџић, Владислава Тителбаха и Петра Меселџије.

У животу историјског краља Марка јасно се издвајају два периода, до Маричке
битке и после ње. У првом је Марков животни пут у сталном успону, само што то
није био његов лични успон него успон његове породице. У доба цара Уроша,
Мрњавчевићи избијају на прво место међу обласним господарима: Марков отац
Вукашин крунисан је за краља и постао Урошев савладар, а стриц му Угљеша добио
је титулу деспота и постао господар велике Серске области. Све до Маричке битке,
у којој су Мрњавчевићи неславно завршили, Марко се налазио у сенци свог оца.
Очевом, а не својом заслугом, он је доспео на највиши положај у држави: постао
је „млади краљ“ што је у политичком систему немањићке Србије значило да је
одређен за престолонаследника, а с обзиром на то да је Вукашин био Урошев
савладар и да Урош није имао наследника, он је постао и престолонаследник
царства. Његова владавина, започевши „српском погибијом“ на Марици, у целини је
текла у знаку тог пораза.

Уместо да постане законити владар српског царства, постао је краљ вазалне
области и подложник турског цара, а није могао да сачува ни оно што су му Турци
оставили. Грабљиви суседи отимали су му део по део теориторија тако да је, на
крају, од простране државе краља Вукашина остала мала област око Прилепа. Марко
је највећи губитник међу владарима и великашима у том времену, и иначе
карактеристичном по великим националним поразима.



https://sr.wikipedia.org/wiki/%D0%9C%D0%B0%D0%BD%D0%B0%D1%81%D1%82%D0%B8%D1%80_%D0%A0%D0%B0%D0%B2%D0%B0%D0%BD%D0%B8%D1%86%D0%B0

Манастир Раваница је манастир у Србији и налази се у подножју Кучајских планина,
поред села Сење код Ћуприје. Раваница је задужбина кнеза Лазара, који је погинуо
у бици на Косову на Видовдан, 28. јуна 1389.

Црква је посвећена Вазнесењу Господњем и ограђена је чврстим одбрамбеним зидом
са седам кула. Раваница је саграђена између 1375. и 1377. године, а фреске су
осликане неколико година пред Косовску битку. На ктиторској композицији се,
поред кнеза Лазара налази и књегиња Милица и њихови синови Стефан и Вук.

По својим архитектонским и ликовним обележјима раваничка црква представља
почетак моравске школе. Црква представља оригинално архитектонско решење настало
спајањем светогорске традиције тролисне основе и модела уписаног крста са пет
купола, одомаћеног у време краља Милутина. Тролисна основа је постала узор у
даљем развоју просторне концепције храмова. Црква је зидана наизменичним
редовима камена и опеке, украшена је керамопластичним декоративним елементима и
богатом рељефном пластиком.

Као значајно средиште духовног, културног, књижевног и уметничког живота
Раваница је утицала на настанак више цркава и манастира, међу којима се истичу
оближњи манастир Сисојевац и цркве у Петрушкој области.

До данас су сачуване три куле и део северног бедема, али је за потребе одбране
манастира подигнутог у долини сигурно било неопходно велико и јако утврђење. У
старим изворима се помиње да је манастирска утврда имала 7 пиргова, док је један
путописац 1568. године видео свега 4 очуване куле. У првој половини 19. века,
1829. године, је унутар манастирског комплекса још увек постојала велика
трпезарија из средњег века, али ње данас више нема.

На фрескама, које су остале очуване у олтарском и главном унутрашњем простору
цркве, запажају се извесне новине везане за шеме у избору тема и циклуса (Велики
празници, Христова страдања, Чуда и параболе), које ће постати правило у
осликавању потоњих храмова Моравске Србије. У куполама су фреске Христа,
Богородице, Анђела и пророка, у олтару су представе Христовог страдања и
оваплоћења, док су у наосу циклуси Великих празника, Чуда и јеванђелских
приповести као и свети ратници и монаси. У самој цркви данас се налазе мошти
кнеза Лазара.



https://sr.wikipedia.org/wiki/%D0%9B%D0%BE%D0%BA%D0%B8%D0%B4_%D0%9C%D0%B0%D1%80%D1%82%D0%B8%D0%BD

Локид Мартин (енгл. Lockheed Martin) је америчка компанија која се бави
ваздухопловством, свемиром, одбраном и развојем нових технологија. Присутна је у
целом свету. Настала је спајањем Локид корпорације и Мартин Маријете у марту
1995. Запошљава више од 140.000 људи широм света.

Локид Мартин је једна од највећих компанија наменске индустрије у свету. У 2009.
години преко 74% прихода компаније је дошло из сектора за наоружање. Компанија
је добила 7,1% укупних издвајања Пентагона за одбрану САД.

У марту 1994. године почели су разговори о интеграцији између Локид корпорације
и Матин Маријете. Компаније су 30. августа 1994. године објавиле планове о
интеграцији вредној 10 милијарди долара. Договор је финализован 15. марта 1995.
године када су деоничари обе компаније одобрили интеграцију.



https://sr.wikipedia.org/wiki/%D0%9A%D1%83%D0%B1%D0%B0

Куба, или званично Република Куба (шп. República de Cuba) је држава и архипелаг
у северним Карибима који се налази између Карипског мора, Мексичког залива и
Атлантског океана. Куба је највеће острво на Карибима, а са више од 11 милиона
становника је друга после Хиспаниоле, мада са мањом густином становништва од
већине држава у региону. Државу чине главно острво Куба, острво Исла де Хувентуд
и неколико архипелага. Главни и највећи град је Хавана, а остали већи градови су
Сантијаго де Куба, Камагеј, Олгин, Санта Клара и Гвантанамо. Северно од Кубе се
налазе Сједињене Америчке Државе и Бахами, на западу Мексико, на југу Кајманска
острва и Јамајка, а на југоистоку Хаити.

Оство Кубу су насељавала разна мезоамеричка племена пре искрцавања истраживача
Кристофера Колумба 1492. који ју је присвојио у име Краљевине Шпаније. Куба је
остала шпанска колонија све до Шпанско-америчког рата 1898, када су њоме кратко
управљале САД све до стицања номиналне независности 1902. Крхка република је
прошла кроз период друштвене нестабилности, и упркос покушајима да се ојача њен
демократски систем, Куба је 1952. потпала под диктатуру бившег председника
Фулгенсија Батисте.. Све већи немири и нестабилност довели су до Батистиног
збацивања јануара 1959. од стране Покрета 26. јул, који је после тога успоставио
социјалистичку владу под вођством Фидела Кастра. Од 1965. Куба је једнопартијска
држава којом управа Комунистичка партија Кубе.

Куба је вишенационална држава, а њен народ, култура и обичаји су разноликог
порекла, од домородачких народа Таино и Сибони, дугог периода шпанског
колонијализма, довођења афричких робова, блискости са Совјетским Савезом током
Хладног рата и близине САД. Куба се рангира високо по степену здравствене
заштите и образовања, са веома високом показатељем хуманог развоја.

Кубу и њено индијанско становништво (Таино, Сибони и Ганајатаби) окупирали су
Шпанци у првој половини шеснаестог века. У наредних пар деценија домородачко
становништво је практично истребљено ропским радом и болестима из Европе. Да би
се одржала радно интензивна привреда на плантажама шећерне трске, на Кубу су
доведене десетине хиљада афричких робова (17. и 18. век). Током 18. и 19. века
било је више устанака против Шпанске власти и борбе за равноправност црнаца.
Ропство је укинуто 1886. а након новог устанка 1895. и америчке интервенције те
шпанског пораза у рату са САД (1898) Шпаније се одрекла Кубе

Борба за независност колоније је почела 1868. Борбе од 1868. до 1878. познате су
као Велики рат (Guerra Larga), а од 1878. до 1879 као Мали рат (Guerra
Chiquita). Године 1895. кубански национални хероји Хосе Марти, Максимо Гомез и
Антонио Мацео су предводили 200.000 Кубанаца у борби против шпанских
колонијалних власти. Међутим, Шпанце је са Кубе коначно протерала тек
интервенција САД у шпанско-америчком рату 1898. године.

САД су окупирале острво и држале га до формалног проглашења независности 1902.
године, након чега су и даље доминирале на острву. Такозваним Платовим
амандманом, који је важио до 1932., САД су задржале право да интервенишу на
острву у циљу заштите својих националних интереса. Остатак ових посебних војних
права САД на Куби је војна база у Заливу Гвантанамо, која од 2000. служи као
затвор за заробљенике из рата у Авганистану и Ираку.

Фидел Кастро је организовао побуњеничку армију, којом се покушао супротставити
тадашњем диктатору Кубе Батисти. Његови најближи сарадници били су Раул Кастро,
Камило Сјенфуегос и Аргентинац Ернесто Че Гевара. Кастров 'Покрет 26. јул' је
преузео власт на Куби 1959. године, након победе над Батистиним оружаним
снагама. У време тријумфа Револуције, 75% кубанске земље је било у власништву
странаца (највише држављана Сједињених Америчких Држава). Куба је проглашена
Социјалистичком диктатуром 1961.

Нова револуционарна влада је извршила земљишне реформе и национализовала већину
власништва страних компанија, као и домаћих богаташа. Резултат тога је био
погоршање односа са САД. Кастро се испрва није декларисао као комунист, али су
га снажне везе са Совјетским Савезом касније приволеле да на тај начин
организује власт, по угледу на Совјетски Савез. Нова влада је започела реформе
какве је Кастро и обећао. Здравство и школство су постали бесплатни за све
грађане Кубе.

Неколико наредних деценија Куба је добијала значајну помоћ Совјетског Савеза,
највише преко размене шећера за нафту коју је Куба даље пласирала на светско
тржиште. У то време Куба је подржавала комунистичке покрете у Латинској Америци:
(Никарагва, Салвадор, Гватемала и Чиле) и Африци: (Ангола, Мозамбик и Етиопија,
Конго). Само у Анголи Куба је имала 50.000 распоређених војника.

Распадом Совјетског Савеза 1991. године Куба је доживела тежак економски ударац
и проглашен је „специјални период“ опоравка. Иако су ММФ и Светска банка одбиле
да пруже помоћ Куби, кубанска привреда се није урушила и, иако су економски
показатељи и даље нижи него 1989. године, осећа се спор, али стабилан економски
напредак.

Американци су прогласили трговински ембарго против Кубе, који се односи на извоз
све робе (осим лекова и хране) на Кубу. Највећи број путовања Американаца на
Кубу је забрањен (туристичка путовања су забрањена законом). Американци који
путују на Кубу то чине кришом, путујући преко Мексика, Канаде или Бахама.

Куба је комунистичка (социјалистичка) држава, или парламентарна република
предвођена Комунистичком партијом Кубе. Фидел Кастро је био на челу државе и
владе од 1959. године. Он је вршио функцију шефа државе, шефа владе, првог
секретара Кубанске комунистичке партије, као и врховног заповедника Кубанских
оружаних снага. Фебруара 2008. Фидел Кастро се повукао са функције председника.
За новог председника Кубе је изабран његов брат Раул Кастро, 24. фебруара 2008.
Фидел је задржао функцију првог секретара Кубанске комунистичке партије. Западни
медији преношење власти са старијег на млађег брата називају тзв. „комунистичка
династија Кастро“.

Кубански једнопартијски парламент, Национална скупштина народне силе (шп.
Asamblea Nacional del Poder Popular), има 609 чланова. Они се бирају сваких 5
година. Комунистичка странка је једина легална политичка странка на Куби. Она
држи водеће функције у управи земље, укључујући и судство. Кључна политичка
питања политичког живота на Куби укључују илегалну емиграцију кубанаца у САД,
економски ембарго који је САД наметнуо Куби и хапшење политичких дисидената.

На Куби поред једине парламентарне Комунистичке партије Кубе, постоје и друге
законски формално регистроване политичке странке којима није правно омогућено да
уђу у парламент Кубе. Ниједној политичкој странци није дозвољено да води кампању
нити да промовише кандидате за парламентарне изборе, укључујући и политичке
странке са комунистичким префиксом у свом називу, осим Комунистичке партије
Кубе. Према важећим правним актима, кандидати за парламент бирају се на тзв.
индивидуалном референдуму, који има законску основу формалног укључивања
политичких странака у политички живот. На основу тога, опозиционе политичке
странке присутне су у минорној мери у власти локалних самоуправа на Куби. У
пракси се бираја већина кандидати за локалне самоуправе из редова Комунистичке
партије Кубе. Као резултат тога, политички митинзи опозиционих странака јављају
се спорадично на острву. Кубански закон такође предвиђа да је кажњиво примање
новчаних средства од страних влада других држава у сврху политичке организације.

У раздобљу од 1989. до 1993. године БДП је пао за 35%, као резултат распада
Совјетског Савеза, највећег Кубанског трговачког партнера. Након лаганог
опоравка у следећих неколико година, 1999. године БДП је повећан 6,3%, као
резултат великог успона туризма.

Кубанска привреда се данас заснива на три најважније привредне гране:
пољопривреда (дуван, шећер, лимун), рударство (никл) и туризам.

Главни кубански трговински извозни партнери су Холандија, Канада и Кина, а
највише се увози из Венецуеле, Шпаније и САД.

Привреда Кубе се нагло развија због туризма који се сваке године све више
повећава. Средином 1990-их, туризам је постао примарна грана привреде у Куби.

Око 1,9 милиона туриста посетило је Кубу 2003. године, што је привреду обогатило
за 2,1 милијарду долара. Већина туриста долази из Канаде и земаља Европске
уније. У популарне туристичке дестинације спадају Варадеро, Кајо Коко и Хавана.

Острво Куба је највеће острво на Карибима. Држава Куба се састоји од целог
острва Куба и мањих оближњих острва, изузимајући залив Гвантанамо, војну луку
која је изнајмљена Сједињеним Државама од 1903. године. Острво Куба је шеснаесто
острво по величини на свету.

Острво је највећим делом у равници, са брдима и планинама у југоисточном делу и
највишим врхом Пико Реал де Туркино на 2.005 m. Острвска клима је тропска. Сушна
сезона је од новембра до априла, а кишна од маја до октобра.

Хавана је главни и највећи град на Куби. Други већи градови су Сантијаго де
Куба, Олгин и Камагеј. Неки од познатијих мањих градова су Баракоа, који је прво
шпанско насеље на Куби, Тринидад, Сјенфуегос и Бајамо.

Тло Кубе углавном чине низије које се према унутрашњости земље благо издижу све
до највише тачке Пико Туркино, која износи 2.005m. Обале су изобличене бројним
мањим и већим заливима. Дужина обале износи 3.740km. Најдужа река је Рио Кото на
североистоку (240km) и пловна је само половином своје дужине.

Клима Кубе је тропска и погодна за узгој шећерне трске. Средња годишња
температура је 25 °C, са екстремним летњим врућинама и високом влажношћу
ваздуха, праћена ветровима који дувају из суптропских зона ка екватору. Већи део
годишњих падавина (у просеку 1.320mm) излучи се током влажне сезоне која траје
од маја до октобра. У августу, септембру и октобру повремено се јављају урагани.

Староседиоци Кубе су Сајбонеји, Гванахатабеји и Арараци. На територији Кубе живи
око 11.177.743 становника, према попису из 2002. године. Велик број Кубанаца
живи у иностранству, углавном на Флориди (САД) око 1.000.000.

Куба је мултирасно друштво. Највећа организована религија је католичанство.
Сантерија је религија која је мешавина старих афричких религија и католичанства,
и широко је распрострањена на Куби. По процени из 2000. године, природни
прираштај у Куби је 0,39 %. Званично, Куба је атеистичка држава.

Према попису из 2002. године, Куба има 11 177 743 становника. Већинско је бело
становништво (65,5 %), са тенденцијом пораста становништва афричког порекла и
мулата. Подаци овог пописа су следећи:

Куба је за разлику од земаља Централне и Јужне Америке мање религиозна. У 1980.
години готово половину популације чинили су атеисти, а 40% римокатолици. Остатак
су чинили протестанти, а заступљена је су и традиционална афричка веровања
(Сантерија).

Шпански језик је званични језик и говоре га сви Кубанци, иако постоје незнатне
разлике у дијалектима три кубанске регије. Кубански шпански језик је углавном
једнак јужноамеричкој верзији шпанског, међутим постоје речи и изрази у говору
Кубанаца који су својствени само њима. Нпр. rembambaramba (=слободно за све);
amarillo (=саобраћајац, јер саобраћајци на Куби носе жуте униформе) и сл.
Енглески језик је популаран, његово учење у средњим школама је обавезно. Кубанци
који су похађали школу за време бившег Совјетског Савеза говоре и руски језик.



https://sr.wikipedia.org/wiki/%D0%9A%D0%BE%D1%87%D0%B0_%D0%9F%D0%BE%D0%BF%D0%BE%D0%B2%D0%B8%D1%9B

Константин Поповић – Коча (Београд, 14. март 1908 — Београд, 20. октобар 1992)
био је српски и југословенски комуниста, филозоф, песник надреалиста, учесник
Шпанског грађанског рата, Априлског рата и Народноослободилачке борбе,
друштвено-политички радник СФРЈ, генерал-пуковник ЈНА, јунак социјалистичког
рада и народни херој Југославије. У периоду од 1948. до 1953. године обављао је
функцију начелника Генералштаба ЈНА, од 1953. до 1965. године функцију Савезног
секретара иностраних послова СФРЈ, a од 1966. до 1967. године функцију
Потпредседника СФРЈ. Један је од оснивача ФК Партизан из Београда.

Рођен је 14. марта 1908. године у Београду, од оца Александра, богатог
индрустријалца, и мајке Руже, рођене Здравковић. Његов деда био је генерал
Краљевине Србије и академик Стеван Здравковић. Као дечак једно време је са
породицом живео у Швајцарској (занимљиво је да је због тога најпре научио
француски, па тек онда српски језик). Гимназију је завршио у Београду, а затим
је отишао на одслужење војног рока. После завршетка служења војске поново одлази
у Швајцарску, па затим у Француску, где на париској Сорбони студира чисту
филозофију и дипломира 1932. године. Тамо се се прикључује надреалистичким
круговима и постаје близак пријатељ Андреа Бретона и Жана Коктоа. Од тада па до
рата 1941. године бавио се писањем поезије, књижевном публицистиком и филмском
критиком.

Од своје ране младости усвојио је марксистички поглед на свет и пружао подршку
радничкиом покрету, иако је потицао из богате буржоаске породице. У војсци је
због тога био прогањан од стране монархистичког режима. Иначе, генерал Коча
Поповић је завршио школу резервних артиљеријских официра Војске Краљевине
Југославије у Сарајеву 1927. године, а исте године произведен је у чин резервног
артиљеријског потпоручника. У Комунистичку партију Југославије примљен је 1933.
године, после чега је још интензивније наставио своју револуционарну делатност,
због чега је стално био изложен прогонима полиције, а више пута је био и хапшен.

Од јула 1937. године борио се у Шпанском грађанском рату, прво као борац, затим
као начелник штаба, па командант артиљеријског дивизиона, када је добио чин
поручника Шпанске републиканске армије. Око две године учествовао је у свим
борбама артиљеријских јединица интернационалних бригада, на свим бојиштима
републиканске Шпаније, до њене последње битке — битке за Мадрид.

После слома Шпанске републиканске армије, Коча Поповић, заједно са осталим
борцима интернационалних бригада, прелази у Француску. Због учешћа у шпанском
грађанском рату интерниран је, па март и април 1939. године проводи у логору Сен
Сипријен (франц. Saint Cyprien). Једно време радио је у Комитету за шпанске
борце у Паризу. Септембра 1939. преко партијских веза враћа се из Француске у
Југославију, где је наставио своју револуционарну активност, извршавајући
задатке које му је постављала Комунистичка партија Југославије.

Оружану борбу против фашизма започету у Шпанији наставља у редовима Војске
Краљевине Југославије као командант трупе пуковске коморе. Заробљен је код
Ивањице у априлу 1941. године, али је одмах побегао из заробљеништва.

Учесник је Народноослободилачке борбе-у од јула 1941. године. Био је командант
Космајског партизанског одреда. Након тога је командант Посавског партизанског
одреда. Под његовом командом ови одреди су водили бројне битке и извојевали
многе успехе у лето и јесен 1941. године. Са дужности команданта Посавског
одреда постављен је за команданта групе одреда у Шумадији и западној Србији.

Новембра 1941. командовао је заштитницом која је обезбеђивала повлачење Врховног
штаба НОПОЈ-а и главнине партизанских снага из Србије за Санџак, у време Прве
непријатељске офанзиве. Приликом формирања Прве пролетерске ударне бригаде, прве
регуларне јединице НОВ и ПОЈ, у Рудом 21. децембра 1941. године Коча Поповић је
постављен за првог команданта. За време читавог рата брижљиво је водио свој
дневник који је изашао након рата под именом „Дневник о ратном путу Прве
пролетерске бригаде“. Под његовом командом бригада је водила борбе у источној
Босни, извршила чувени Игмански марш да би избегла уништење. Под његовом
командом, бригада је извршила поход у Босанску крајину. Првог новембра 1942.
Коча Поповић је постављен за команданта Прве пролетерске дивизије и на тој
дужности је остао до 5. октобра 1943. године.

Дивизија се нарочито истакла у Четвртој непријатељској офанзиви: борбама које је
водила на Иван-планини; противударом Главе оперативне групе код Горњег Вакуфа и
у заштитници Групе и Централне болнице затварајући правце: Бугојно-Прозор и
Купрес-Шујица-Прозор. У овој офанзиви му је пала непријатна улога да буде један
од партизанских преговарача са Немцима у Горњем Вакуфу о прекиду непријатељства
и размени заробљеника. Ови Мартовски преговори су остали забележени и по томе
што је једино Коча преговарао под пуним именом и презименом, док су Милован
Ђилас и Владимир Велебит користили лажна имена.

У Петој непријатељској офанзиви 9. и 10. јуна 1943. године Прва пролетерска
дивизија пробила је обруч 369. немачке дивизије код Билановаца, 12. јуна на
комуникацији Фоча-Калиновик и 17. јуна Прача-Реновица, чиме је отворила пут
оперативној групи дивизија НОВЈ на Сутјесци. Али, овакав маневар стајао је
великих људских губитака. После пробоја Коча је скоро стигао до војног суда јер
је пробој учинио самоиницијативно, изгубивши комуникацију са Врховним штабом. За
моменат се то сматрало кукавичлуком тј. пробој из обруча је протумачен „као
бежанија“.

Када су 1. маја 1943. године уведени први официрски чинови у НОВЈ, Коча Поповић,
Коста Нађ и Пеко Дапчевић су тада постали генерал-мајори, а 1. новембра,
генерал-лајтнанти. Петог октобра 1943. године, Коча је постављен за команданта
Првог пролетерског корпуса и на тој дужности остао је до краја јула 1944.
године. За то време Корпус се нарочито истакао против немачког 15. брдског
армијског корпуса у централној Босни; у првој бањалучкој операцији; дрварској
операцији и у другим борбама.

Јула 1944. године постављен за команданта Главног штаба НОВ и ПО за Србију. То
је било време када се тежиште борбених дејстава НОВЈ и свих других зараћених
страна, преносило на Србију, пред одлучујућим биткама за њено ослобођење. Једно
време био је командант јужне групе дивизија, а јануара 1945. године постављен је
за команданта Друге армије. У Штаб Друге армије су ушли још и генерал-мајор
Радован Вукановић, као помоћник генерала Коче Поповића, пуковник Блажо Ломпар,
као политички комесар армије и генерал-мајор Љубо Вучковић, као начелник Штаба
армије. Армија се истакла у завршним операцијама за ослобођење Југославије,
својим дејством у правцу: Ужице-Сарајево-Бањалука-Карловац-Загреб. Заједно са
генералом Пеком Дапчевићем руководио је операцијом ослобођења југословенске
престонице Београда октобра 1944. године.

За време Народноослободилачког рата, био је члан највиших политичких
представништава Нове Југославије. Био је члан АВНОЈ-а од Првог заседања (1942.
године), а Председништва АВНОЈ-а од Другог заседања, новембра 1943. године.

После ослобођења Југославије, остао је у Југословенској народној армији и од 15.
септембра 1948. до 27. јануара 1953. године обављао дужност начелника
Генералштаба ЈНА. Чин генерал-пуковника добио је 2. августа 1947. године.
Активна војна служба му се завршила 27. априла 1953. и преведен је у резерву.
Положај начелника Генералштаба ЈНА препустио је још једном прослављеном
партизанском генералу, Пеки Дапчевићу. После завршетка војног службовања највише
се посветио политичким пословима.

Био је посланик Уставотворне скупштине Демократске Федеративне Југославије и
посланик Привремене народне скупштине Југославије. Од 1945. године непрекидно је
биран за народног посланика Савезне народне скупштине и Народне скупштине НР
Србије.

Од 15. јануара 1953. до 23. априла 1965. године био је члан Савезног извршног
већа и државни секретар за иностране послове. Као секретар за иностране послове
учествовао је у свим преговорима Југославије са многим земљама света. Коча
Поповић је учествовао као шеф југословенских делегација на заседањима Генералне
скупштине Организације уједињених нација. Својом запаженом активношћу у ОУН-у и
залагањем за принципе активне и мирољубиве коегзистенције много је допринео
повећању угледа и афирмацији Југославије у свету.

Током 1966. и 1967. години обављао је функцију потпредседника Републике. За
члана Централног комитета Савеза комуниста Југославије биран је на Шестом,
Седмом и Осмом конгресу СКЈ, а члан Председништва ЦК СКЈ постао је октобра 1966.
године. Био је члан првог ЦК КП Србије, а на Деветом конгресу изабран је за
члана сталног дела Конференције СКЈ. Био је члан Савезног одбора СУБНОР-а
Југославије, од 1966. до 1982. године, Извршног одбора ССРН Југославије, Савета
федерације и Савета народне одбране.

Из политичког живота се дефинитивно повукао 3. новембра 1972. године после
догађаја у Хрватској и Србији тзв. чистке либерала. Приликом прославе дана
победе 9. маја 1985. године, председништво СФРЈ је изнело предлог да се Коча
Поповић и Пеко Дапчевић унапреде у чин генерала армије. Ово унапређење је била
награда за њихово изузетно командовање армијским јединицама у завршним
операцијама за ослобођење Југославије, међутим обојица су овај предлог одбила.

Био је у браку са Вероником Вером Бакотић и од ње се развео после рата. Од 1946.
године, живео је невенчано са Лепосавом Лепом Перовић, првоборцем из Бањалуке.
Деце није имао. До краја живота живео је у Београду где је и преминуо 20.
октобра 1992. године. Сахрањен је у Алеји заслужних грађана на Новом гробљу у
Београду.

Поводом обележавања 70. годишњице ослобођења Београда, одлуком Скупштине града
Београда, Загребачка улица у општини Савски венац од 18. септембра 2014. носи
име Коче Поповића.

Мање је познато да се Коча Поповић, за време студија у Паризу, прикључио
надреалистичком покрету. Познавао је уметнике из Бретоновог круга и одржавао
комуникацију између београдске и француске групе надреалиста.

Са Ваном Бором, Робером Десносом и другим уметницима окупљеним око париског
часописа Revue Du Cinéma (бр. 3). Године 1929. потписао је протест „Човек од
укуса“. Писао је филмске критике и за лист Paris Soir. Био је сарадник
београдског часописа 50 у Европи. Био је члан групе београдских надреалиста и
један је од потписника манифеста.

Године 1931. са Марком Ристићем објавио је књигу „Нацрт за једну феноменологију
ирационалног“. А од 1931. до 1932. сарађивао је у часопису „Надреализам данас и
овде“. Тада је добио псеудоним Гроф који је касније користио у партизанима и
током рата то му је било шифровано име.

Носилац је Партизанске споменице 1941., а Орденом народног хероја одликован је
27. новембра 1953. године.



https://sr.wikipedia.org/wiki/%D0%94%D0%B5%D0%BC%D0%BE%D0%BA%D1%80%D0%B0%D1%82%D1%81%D0%BA%D0%B0_%D1%81%D1%82%D1%80%D0%B0%D0%BD%D0%BA%D0%B0_(%D0%A1%D1%80%D0%B1%D0%B8%D1%98%D0%B0)

Демократска странка (скраћено ДС) опозициона је политичка странка у Србији
социјалдемократске оријентације. Њен председник је Драган Шутановац, изабран на
директним унутарстраначким изборима 2016. године.

Демократска странка основана је 16. фебруара 1919. године у Сарајеву уједињењем
странака самосталних радикала, напредњака, либерала и српског дела
Хрватско-српске коалиције. Њен први лидер био је Љубомир Давидовић. У политичком
животу Краљевине Југославије, ДС је имала велики утицај. На изборима је увек
била у врху по добијеним гласовима, али је на власти била само 1919. и 1924.
године, укупно мање од године дана.

После Другог светског рата, 1945, и формирања нове, социјалистичке, државе:
Федеративне Народне Републике Југославије у којој је власт била КПЈ, за ДС и
остале странке није било места, иако је Милан Грол, тадашњи лидер демократа, био
потпредседник у привременој југословенској Влади под вођством лидера КПЈ, Јосипа
Броза Тита. Након што су комунисти победили на изборима новембра 1945. године,
забранили су рад свим странкама. Руководство странке у емиграцији се противи
власти у Југославији све до 1948. године када се практично фактички и гаси са
политичке сцене.

Од 1948. до 1990. године чланови и симпатизери махом емигрантске демократе
окупљају се у Демократској алтернативи са иницијативом обнављања.

11. децембра 1989. група интелектуалаца је одржала конференцију за новинаре и
најавила обнављање рада Демократске странке. Још није била формирана законска
основа за вишепартијски систем, али је атмосфера пред распад тадашње СФРЈ
најављивала крај једнопартијског режима. Са конференције је упућен позив за
прикључење првој опозиционој странци у Србији. Скупштина која је обновила рад
одржана је 3. фебруара 1990. године. За њеног председника је изабран Драгољуб
Мићуновић а за председника извршног одбора Коста Чавошки. 12. маја, у малом
позоришту "Душко Радовић" у Београду одржана скупштина Демократске Омладине. За
председника изабран студент Александар Тодоровић. 13. јуна, странка узима учешће
на првом антивладином протестном митингу.

На другој изборној скупштини странке 29. септембра 1990. године, Коста Чавошки
бива побеђен од стране актуелног председника Драгољуба Мићуновића и подноси
оставку на место председника извршног одбора. За потпредседнике су изабрани
Десимир Тошић и Војислав Коштуница. 9. децембра, одржавају први вишестраначки
избори у Србији на којима странка има кандидате у 176 од 250 изборних јединица
на којима странка осваја 7 мандата. ДС није имао кандидата на изборима за
председника. Кампања за ове изборе је носила назив Преломите паметно.

Неколико дана после избора 1990. године, 28. јануара 1991. године из странке
иступа група чланова у којој су били Никола Милошевић, Коста Чавошки, Александар
Илић, Милан Божић, Владан Василијевић, Љубомир Јачић и Александар Саша Петровић
са још десетак угледних личности пошто су сматрали да нису створени услови за
поштене изборе, и 12. априла 1991. оснивају Српску либералну странку. Странка је
постојала до 2010. Странка се по свом политичком програму сврставала у
конзервативне и либералне странке, а по свом опредељењу била је монархистичка.
Захтевала је рехабилитацију свих политичких осуђеника, обележавање имена свих
погинулих Срба у прошлом веку као и подизања споменика страдалим Србима, као и
отварање канцеларије при Влади Србије која ће се бавити страдањем Срба у прошлим
ратовима.

13. јуна 1992. године унутар странке се јавља озбиљна тензија, а због идеје о
стварању коалиције са СПО-ом и независним интелектуалцима под именом ДЕПОС.
Главни одбор ДС-а је одлучио да подржи ДЕПОС али не и да приступи. Тим поводом у
ДС-у формира се „Група Демократске странке за Демократски покрет Србије“. У тој
групи су: народни посланици, Војислав Коштуница, Мирко Петровић, Михајло Ковач,
академици Борислав Пекић и Младен Србиновић, проф. Радослав Стојановић, Марко
Јанковић и Душан Вукајловић, председник градског одбора Владан Батић, Драшко
Петровић,Ђурђе Нинковић, Владета Јанковић и др.; које је за ДЕПОС. 26. јула
1992. ова група без Борислава Пекића (преминуо 2. јула), оснива Демократску
странку Србије, на чије је чело дошао Војислав Коштуница.

25. октобра, пред превремене изборе за републички парламент ДС је наступио у
коалицији са Реформистичком демократском странком Војводине. Слоган кампање је
гласио: Хоћемо, можемо, боље. 20. децембра, одржани су превремени савезни,
републички у обе републике, покрајински парламентарни, локални и председнички
избори у Србији и Црној Гори због проглашења Савезне Републике Југославије. ДС
ни на овим изборима није имала кадидата за председника, на парламентарним
републичким изборима је освојила 6 мандата а на савезним 5.

13. марта 1993. на седници главног одбора изабрани су нови потпредседници
странке Вида Огњеновић и Драган Домазет. За секретара главног одбора изабран је
Борис Тадић. Уведен је политички савет. За председника извршног одбора изабран
је Зоран Ђинђић. 11. маја, одржана је седница председништва ДО и за председницу
изабрана студентикња Драгана Лазић. 29. маја је орджана конститутивна седница
градског одбора. За председника је изабран проф. Милан Гале Мушкатировић а за
потпредседника проф. Радомир Шапер. Неколико месеци после избора Мушкатировић се
тешко разболео и преминуо а њега је на месту председника наследио Шапер
дотадашњи потпредседник. 15. септембра, на конститутивној седници политичког
савета за председника је изабран Слободан Вучковић.

16. и 30. октобра 1993. одржане су седнице главног одбора Демократске странке и
за носиоца кампање изабран је Зоран Ђинђић на републичким изборима. Слоган
кампање је био: Поштено — Ђинђић, Демократска странка. Под његовим вођством
кампања је остала запажена јер је са Ђинђићем на челу, Демократска странка
обишла током предизборне кампање око 100 места у Србији. Резултат на изборима је
био да је ДС освојио 29 мандата у скупштини Србије, што је касније условило и
промену на месту председника странке.

На ванредној скупштини Демократске странке одржаној 5. јануара 1994. у Београду
др Драгољуб Мићуновић поднео је оставку. Оставке су поднели Вида Огњеновић
дотадашња потпредседница и Предраг Здравковић председник статутарне комисије. За
новог председника изабран је др Зоран Ђинђић а за потпредседнике су изабрани
Мирољуб Лабус и Милорад Перишић. За председника надзорног одбора изабран је Иван
Вујачић.

12. маја на седници главног одбора распраљало се о самосталним одлукама чланова
ДС-а Слободана Радуловића и Радоја Ђукића (искључени су 16. маја) да уђу у владу
са владајућом странком СПС-ом. Поднео је оставку председник политичког савета
Слободан Вучковић. За председника Извршног одбора изабрана је Љиљана Лучић а за
председника ДО Срђа Поповић. 25. јуна одржана је нова ванредна скупштина за у
Новом Саду. Изабран је нови политички савет. За председника политичког савета
изабран је Радомир Шапер.

15. априла 1995. одржана је редовна скупштина ДС-а. За председника је реизабран
Зоран Ђинђић. За потпредседник су изабрани Слободан Гавриловић и Зоран Живковић
а реизабрани Мирољуб Лабус и Миодраг Перишић. После ове скупштине Драгољуб
Мићуновић и још неки чланови напуштају ДС.

Почетком 1996. године, др Драгољуб Мићуновић је основао невладину организацију
под именом „Фондација Центар за демократију“ да би после неколико месеци (2.
фебруар) та фондација прерасла у нову странку — Демократски центар. У
Демократски центар прелазе неколико истакнутих руководилаца странке као што су:
Вида Огњеновић, Десимир Тошић и многи други. 2004. године Демократски центар се
ујединио са Демократском странком.

У лето 1996. године, пред савезне и локалне изборе, ДС је формирала коалицију
ЗАЈЕДНО са СПО, ГСС и ДСС, који је учествовао у овој коалицији само на савезним
изборима. Трочлана коалиција Заједно освојила је на локалним изборима победу у
више градова Србије. Наступиле су тромесечне демонстрације на улицама Београда и
других градова Србије, пошто актуелна влада није признала пораз. Коначно је
режим, почетком 1997, признао опозицији победу, делимично и под притиском мисије
Фелипеа Гонзалеза, западног посредника.

21. фебруара 1997. године, Зоран Ђинђић је изабран за градоначелника Београда,
али његов мандат није потрајао дуго јер је смењен 30. септембра, седам месеци
након избора гласовима Социјалистичке партије Србије, Српске радикалне странке и
Српског покрета обнове. 24. маја 1997. на Скупштини странке Ђинђићу је поново
потврђено место председника. Потпредседник је постао Слободан Вуксановић а
Миодраг Перишић, Зоран Живковић и Слободан Гавриловић су реизабрани. За
председника политичког савета изабран је Мирољуб Лабус. Пред крај године Лабус
је поднео оставку и напустио ДС.

18. јула 1998. одржана је ванредна скупштина ДС-а под слоганом Да Србији крене.
Ђинђић је поново реизабран за председника ДС-а. На место једног од
потпредседника изабрана је Љиљана Лучић, док су Перишић, Вуксановић и Живковић
поново реизабрани.

7. и 8. фебруара 1999. одржане су седнице главног одбора Демократске странке у
Новом Саду. Потпредседник странке Миодраг Перишић је поднео оставку, али остао
члан главног одбора и савезни посланик у већу грађана. 16. фебруара портпарол
Чедомир Антић је поднео оставку на ту функцију.

У септембру 1999. председник Демократског центра Драгољуб Мићуновић је позвао
све опозиционе странке у Србији на уједињење организујући Округли сто
опозиционих странака у Србији, на коме се формулишу захтеви опозиције за
расписивање ванредних избора и који је резултовао стварањем коалиције ДОС.

21. октобра основана је коалиција Савез за промене а у њу су ушле: Демократска
странка, Демохришћанска странка Србије, Грађански савез Србије, Нова Србија,
Социјалдемократија а подржали су је и Драгослав Аврамовић и Милан Панић.

На страначкој изборној скупштини 27. фебруара 2000. Зоран Ђинђић је победио пети
пут у трци за председника странке. Против кандидат за председника странке му је
био дотадашњи потпредседник Слободан Вуксановић. За потпредседнике су изабрани
Предраг Филипов и Борис Тадић а реизабрани Слободан Гавриловић и Зоран Живковић.
После ове скупштине Вуксановић напушта ДС и 2001. оснива Народну демократску
странку а крајем 2004. је ујединио са Демократском странком Србије. 20. и 21.
јуна 2000. одржане су седнице главног одбора Демократске странке у Великој
Плани. На овој седници се одлучило да се одлучније иде на изборе а представљен
је и план акције под називом Милион сигурних гласова. За шефа Изборног штаба
ДС-а постављен је Чедомир Јовановић.

21. јула 2000. године, створена је коалиција Демократска опозиција Србије (ДОС)
уједињавањем Савеза за промене и још 10 опозиционих странака; коалиција је
обухватала 18 странака. У ДОС-у су најјачи били Српски покрет обнове и ДС.
Међутим, СПО је током те године напустио ову коалицију.

ДОС је за кандидата на ванредним изборима за председника СРЈ 24. септембра 2000.
изабрао Војислава Коштуницу, који је и победио. Актуелна власт је пак сматрала
да су резултати лажирани. Организовани су масовни митинзи и 5. октобра народ је
на силу заузео све најважније државне институције и довео ДОС на власт, а победу
је потврдио и Уставни суд.

Демократска опозиција Србије је на изборима за Скупштину Србије, 23. децембра
2000. освојила већину од чак 176 народних посланика у парламенту (ДС-у је
припало 47 места). За председника нове Владе Србије изабран је Зоран Ђинђић.

Странка југословенског председника Коштунице, ДСС је августа 2001. године
напустила ДОС и републичку Владу. То је означило велику кризу у владајућој
коалицији, али премијер је ипак успео да сачува коалицију и већину у Скупштини.
5. октобра 2001. године, одржана је скупштина ДС-а на којој је шести пут за
председника изабран Зоран Ђинђић а за потпредседнике изабрани су Чедомир
Јовановић и Гордана Чомић а реизабрани Зоран Живковић и Борис Тадић.

На изборима за председника Србије 2002. Демократска странка је подржала бившег
потпредседника и бившег члана, кандидата са листе <<Група грађана – „Најбоље за
Србију – Мирољуб Лабус">> Мирољуба Лабуса, који је био и председник је Управног
одбора Г17 плус, експертске групе 17 економиста из Србије и Црне Горе.
Републичка изборна комисија је ове изборе поништила и они су били неуспешни јер
је важио стари закон по коме излазност морала бити већа од 50%. 15. децембра
2002. Мирољуб Лабус постаје председник нове странке Г17 плус.

Дана 12. марта 2003. године убијен је премијер Србије и лидер демократа Зоран
Ђинђић. Сахрањен је 15. марта у Београду. Главни одбор партије одлучио је да
странку води, до избора новог председника, Зоран Живковић. Он је постао и
председник Владе Републике Србије.

ДОС се распао у јесен 2003. године, када је и Влада изгубила већину у Скупштини.
Расписани су ванредни парламентарни избори за 28. децембар. Демократска странка
наступила је самостално и освојила 37 посланичких места. Међутим, она није ушла
у нову Владу, коју су формирали ДСС, Г17+ и коалиција СПО—НС, уз помоћ СПС.

На децембарским изборима 2003. године, Борис Тадић, тадашњи потпредседник
демократа и тадашњи министар одбране СЦГ, предводио је листу ДС и тада је постао
шеф Посланичке групе партије у републичком парламенту.

На изборима за председника ДС, 22. фебруара 2004, Скупштина странке изабрала је
убедљивом већином гласова Бориса Тадића за новог лидера, против кандидат му је
био дотадашњи заменик Зоран Живковић. Четири потпредседника изабрана су са
Тадићеве листе. То су били Ненад Богдановић, Бојан Пајтић, Душан Петровић и
Слободан Гавриловић.

Тадић је постао кандидат ДС на изборима за председника Србије јуна 2004. Победио
је у другом кругу, 27. јуна, кандидата Српске радикалне странке Томислава
Николића.

У децембру 2004. године на иницијативу 11 чланова ДС-а из странке је искључен
бивши потпредседник Чедомир Јовановић. Заједно са њим из странке иступају Ненад
Прокић, Никола Самарџић, Бранислав Лечић и Ђорђе Ђукић. Новембра 2005. године
још 16 чланова ДС иступа из странке и заједно са Јовановићем оснивају нову
странку Либерално-демократску партију.

Пре изласка ЛДП фракције, Демократска странка се спојила с Демократским центром
и Отпором и привукла је известан број чланова Грађанског савеза Србије.
Посланици Демократске странке одлучили су да напусте републичку Скупштину,
октобра 2005. године, због тога што су сматрали да су им незаконито одузета два
мандата.

На XII страначкој Скупштини, 18. фебруара 2006, Борис Тадић је реизабран на
функцију председника. За потпредседнике су изабрани Драган Шутановац и Вида
Огњеновић а реизабрани Ненад Богдановић, Бојан Пајтић и Душан Петровић.

На изборима за Народну скупштину одржаним 21. јануара 2007. године, Демократска
странка је учествовала у коалицији са странком Расима Љајића и освојила је 64
посланичка места и 37 представника у Скупштини Аутономне покрајине Војводине.

На изборима 2008. Демократска странка је, заједно са Г17+, СПО-ом, СДП-ом и
ЛСВ-ом, у оквиру коалиције За европску Србију, освојила 102 мандата у Скупштини
Републике Србије (ДС је добила 64) и 57 у Скупштини АП Војводине.

На XIV страначкој Скупштини, 18. децембра 2010, Тадић је поново реизабран за
председника странке.

На изборима 2012. ДС је направила коалицију са СДПС, ЛСВ, ДХСС и још неким малим
странкама под називом Избор за бољи живот — Борис Тадић. Ова коалција је
освојила 22,07% и 67 посланика од којих 49 је добила ДС (касније је задржала
48).

Међутим на председничким изборима кандидат ДС-а Борис Тадић је у првом кругу
стигао први са 25,31% али је побеђен у другом кругу од напредњачког кандидата
Томислава Николића. ДС након безуспешног покушаја формирања Владе прелази у
опозицију.

После седнице Главног одбора 4. новембра 2012, дотадашњи председник Борис Тадић
одлучио је да се не кандидује поново на функцију председника.

На XV ванредној изборној Скупштини Демократске странке 25. новембра 2012, за
новог председника изабран је Драган Ђилас, градоначелник Београда и дотадашњи
заменик председника странке. Први пут у историји странке проширен је број
потпредседника са 5 на 7 и уведена функција почасног председника. За
потпредседнике су изабрани Миодраг Ракић, Наташа Вучковић, Дејан Николић, Весна
Мартиновић, Јован Марковић и Горан Ћирић а реизабран је Бојан Пајтић док је за
почасног председника акламацијом је именован Борис Тадић. Драгољуб Мићуновић је
поново изабран за председника Политичког савета ДС.

Дана 27. децембра 2012. године. главни одбор странке је одлучио да сви министри
из бивше владе врате мандате странци. Од бивших министара већина је понудила
мандате странци. За разлику од других бившим министрима Горану Богдановићу,
Божидару Ђелићу и Драгану Шутановцу дозвољено је да задрже мандате под тврдњом
да су потребни странци у парламенту. Горан Богдановић задржао је свој мандат по
тврдњи странке јер је једини од бивших министара са Косова и Метохије и због
решавања косовског питања којим се бавио као бивши министар за Косово и
Метохију. Драган Шутановац задржао је свој мандат по тврдњи странке јер се бавио
безбедносним питањима као бивши министар одбране. Божидар Ђелић задржао је свој
мандат по тврдњи странке јер се бавио европским интеграцијама. Бивши министар
Милан Марковић је напустио странку након враћања мандата. Мандате странци одбили
су да врате Душан Петровић и Вук Јеремић.

Због противљења одлуци странке Извршни одбор је искључио Душана Петровића 31.
јануара a Вука Јеремића 14. фебруара 2013. године. Вук Јеремић је због те одлуке
поднео тужбу Уставном суду сматрајући да одлука странке није уставна. Након
одбијања те жалбе од стране Уставног суда Јеремић је испоштовао одлуку и
напустио ДС али је задржао мандат посланика.

У том периоду руководство странке је сматрало да странка треба да пружи подршку
актуелној власти у решавањима косовског питања.

Дана 30. јануара 2014. године почасни председник Демократске странке, бивши
председник Србије и странке Борис Тадић, напустио је странку у којој је био од
обнављања рада 1990. године. Уз Тадића, странку су напустиле Јелена Триван и
Снежана Маловић, потпредседник Миодраг Ракић, један број некадашњих посланика и
бивших министра који су оснивали нову странку под називом Нова демократска
странка.

На изборима 2014. ДС је направила коалицију са Новом странком, Демократским
савезом Хрвата у Војводини, Богатом Србијом и Удруженим синдикатима Србије
„Слога” под називом Са Демократском странком за Демократску Србију. Ова коалција
је освојила 6,03% и 19 посланика од којих 14 је добила ДС. Након завршетка
парламентарних избора, Драган Ђилас је расписао ванредну скупштину и кандидовао
се за реизбор на функцију председника странке. Против кандидат му је био заменик
председника Бојан Пајтић.

На XVIII ванредној изборној Скупштини Демократске странке, делегати странке су
изабрали Бојана Пајтића за новог председника ДС-а. За потпредседнике су изабрани
Борислав Стефановић, Наташа Вучковић, Горан Јешић, Маја Виденовић и Гордана
Чомић а за председника Политичког савета је реизабран Драгољуб Мићуновић.

Дана 10. децембра 2015. године, шеф посланичке групе у скупштини Србије и
потпредседник ДС, Борислав Стефановић напустио је странку. 29. јуна 2016.
године, бивши председник и бивши градоначелник Београда Драган Ђилас напустио је
ДС чији је био председник од 2012. до 2014. године.

На првим директним изборима 2016. године, преостали чланови Демократске странке
изабрали су за новог председника Драгана Шутановца.



https://sr.wikipedia.org/wiki/%D0%92%D0%B8%D0%BA%D0%B8%D0%BF%D0%B5%D0%B4%D0%B8%D1%98%D0%B0_%D0%BD%D0%B0_%D1%81%D1%80%D0%BF%D1%81%D0%BA%D0%BE%D0%BC_%D1%98%D0%B5%D0%B7%D0%B8%D0%BA%D1%83

Википедија на српском језику (називана и Српска википедија) је верзија
Википедије, слободне енциклопедије, на српском језику која је настала 16.
фебруара 2003. године. Википедија на српском језику је 20. новембра 2009. добила
100.000-ти чланак. Број чланака на овој верзији Википедије тренутно износи
346.099. Википедија на српском језику је по броју чланака друга највећа
јужнословенска википедија, а на листи свих Википедија тренутно заузима 27.
место.

Википедија на српском језику је настала 16. фебруара 2003, заједно са
Википедијом на хрватском језику. Пре тога је постојала заједничка Википедија на
српскохрватском језику.

Анонимни корисник са ИП адресом 80.131.158.32, могуће из Фрајбурга у Немачкој,
22. априла 2003. превео је већи део главне стране са енглеског језика, а 24.
маја исте године Никола Смоленски је довршио превод. Филип Брчић је 26. јуна у
02:31 направио први чланак, GNU FDL.

Током септембра 2003. Никола је сређивао главну страну и постављао основни ниво
чланака, а у октобарском Свету компјутера изашао је његов чланак о викијима и
Википедији после чега су корисници почели да пристижу, што анонимни, што
пријављени. У октобру је Никола превео и кориснички интерфејс на српски језик.

Чланци су на почетку били писани само ћирилицом, а од 3. марта 2006. је уведен
софтвер који је пресловљавао текст са ћирилице на латиницу и обрнуто, па је и
латинично писмо постало равноправно.

Српски језик користи два писма, ћирилицу и латиницу, као и два изговора, екавицу
и ијекавицу. Комбинацијом писма и изговора добијају се 4 варијанте
(ћирилица-екавица, ћирилица-ијекавица, латиница-екавица и латиница-ијекавица),
које су потпуно равноправне у српском језику.

Када је википедија на српском језику основана, користила је ћирилично писмо и
оба изговора. Пошто се оба писма подједнако користе, чињени су покушаји за
паралелно коришћење и ћирилице и латинице. Први покушај је био прављење бота
који би вршио динамичку транслитерацију сваког чланка. Направљено је око 1.000
дуплих чланака, али је акција обустављена због техничких проблема и чланци су
побрисани. Заједница је одлучила да је модел Википедије на кинеском језику бољи.
После неколико месеци, софтвер је завршен и сада сваки корисник има могућност да
мења варијанте користећи картице које се налазе на врху сваког чланка.
Википедија на српском језику користи и специјалне ознаке (тагове) за речи које
не треба да мењају писмо (имена на другим језицима, цитати, итд). Специјалне
ознаке које се користе за спречавање транслитерације су:

Због сличности српскохрватских језика, једна од одлика ових Википедија је
копирање и прилагођавање чланака са једне верзије Википедије на другу.

Студенти неколико факултета (Филолошког факултета, Факултета за физичку хемију,
Математичког факултета, Филозофског факултета, Рударско-геолошког факултета,
Факултета организационих наука и Универзитета Мегатренд из Београда и
Електротехничког факултета из Подгорице) су своје семинарске радове радили на
Википедији. Такође, ученици Седме београдске гимназије, Земунске гимназије,
Треће београдске гимназије, Пете београдске гимназије и Математичке гимназије су
организовано радили на Википедији на српском језику.

Викивести на српском језику имају преко 50.000 вести, па су неки википедијски
чланци праћени везом ка најновијим вестима о тој теми.

Ова Википедија има политику доктрине изузећа, која регулише употребу неслободног
материјала у уско ограниченом скупу случајева.

Када је 2006. године аутоматски уз помоћ бота корисника Милоша Ранчића унето око
12.000 чланака о француским општинама, јавио се проблем у заједници због
неслагања великог броја чланова са тим процесом. Проблем је био у томе што је
већина наслова тих чланака остала у оригиналу на француском језику.
Транскрипција се одвијала веома споро, али је завршена у фебруару 2010. године.

Бот Николе Смоленског је 10. октобра 2006. унео 1.570 чланака из Речника
социјалног рада за који је његов аутор Иван Видановић дао дозволу да се објави
на Википедији под ГНУ лиценцом.

Током септембра и октобра 2007. унети су подаци о више од 4.300 насељених места
у Србији и 1.250 у Црној Гори путем бота корисника Филипа Маљковића, према
подацима Републичких завода за статистику из Београда и Подгорице. Већ постојећи
чланци о насељима (око 1.600 у Србији и око 80 у Црној Гори) су проширивани
подацима из аутоматски генерисаних чланака.

Од 13. до 17. јула 2009. унесени су подаци за око 2.400 вештачких сателита
програма Космос. Коришћени су подаци са веб-сајта НАСА који се налазе у јавном
власништву. Податке је унео корисник Мирослав Ћика преко свог ботовског налога.

У склопу обележавања Међународне године астрономије, покренуто је затим неколико
масовних уноса у вези са небеским телима. Током августа 2009. унети су подаци за
око 7.840 чланака о НГЦ космичким објектима дубоког неба из астрономског Новог
општег каталога. Корисници Сич (Sich), Иван (Ivan25) и XZ радили су на
припремању астрономских података, а корисник Мирослав Ћика на њиховом
програмирању за унос. У септембру су истим ботом додати и небески објекти из
Индекс каталога, укупно око 5.400, док су у октобру прављена преусмерења и
вишезначне за чланке астрономских каталога. Унос 5.000 чланака о астероидима је
извршио исти корисник ботовским налогом, од 3. новембра до 1. децембра 2009.
године.

У јануару 2010. унесени су чланци за око 4.400 животињских и биљних врста са
Црвене листе ИУЦН. Корисници Методичар (Metodicar), Зрно (Zrno), Смирнофлири
(SmirnofLeary) , Мирослав и други радили су на припреми уноса.

Цели септембар и део октобра 2010. су вршене опсежне припреме за масовни унос
немачких општина и уз то потребних техничких страна (шаблона, преусмерења,
вишезначних одредница и сл), који је трајао од 9. до 11. октобра. Све
транскрипције назива општина и округа су биле унапред припремљене. Уносом је
започето 11.429 чланака о немачким општинама, направљено 308 шаблона о окрузима
и око 15.000 преусмерења и вишезначних одредница. Поред носиоца пројекта
корисника Каштера и његовог јава бота, у реализацији су учествовали и корисници
Слаја (Sly-аh), Филип Маљковић (Dungodung), Јагода (Maduixa), Алекс (Alexmilt),
Јакша, Иван (Ivan25) као и анонимни корисник 91.150.119.76.

Крајем 2012. и током 2013. унето је око 30.000 чланака о градовима и окрузима у
САД. Почетком новембра 2014. унето је око 56 хиљада чланака о италијанским
насељима (Корисник:Dcirovicbot).

Издање Википедије на српском језику се 2007. и 2008. године нашло у списку 50
најбољих интернет страница на српском језику у избору часописа PC-Press.

Према одлуци стручног жирија „Веб феста“, Википедија на српском језику је
проглашена за најбољи сајт у области едукације за 2009. и том приликом је Горану
Обрадовићу, представнику Викимедије Србије, уручена пригодна плакета и статуа.

Од 15. фебруара 2005. године чланови српске вики-заједнице имају редовне
састанке у Београду и повремене састанке у Новом Саду. Састанци су се у почетку
одржавали по ресторанима и парковима, а дуго су се одржавали и у Дому омладине
који је Википедији на српском језику давао бесплатно простор. Локални огранак
Викимедије за Србију и Црну Гору је основан 3. децембра 2005. године. Овај
огранак Викимедије је пети по реду у свету. Након раздруживања Србије и Црне
Горе, огранак је променио име у Викимедија Србије. Викимедија Србије сада има
своју канцеларију у улици Краља Александра 20 у Београду која је отворена сваког
радног дана и где се одвијају састанци заједнице.



https://sr.wikipedia.org/wiki/%D0%90%D1%80%D1%82%D1%80%D0%BE%D0%B7%D0%B0

Артроза, остеоартроза, остеоартритис [а], (лат. arthrosis, osteoarthrosis) је
дегенеративно обољење периферних зглобова. Болест настаје као последица
дегенеративних промена у појединим деловима зглоба - хрскавица, зглобна чаура,
зглобне везе - због истрошености и употребе зглоба под великим оптерећењем, што
доводи до субхондралне склерозе кости и хипертрофичних промена по ободу кости
(остеофити) Промене најпре захватају зглобну хрскавицу, а касније и коштано и
околно меко ткиво. Промене на хрскавици развијају се одређеном брзином,
првенственом на местима највећег оптерећења у облику омекшања и поступне
дегенерације. Ако болест захвати већи број зглобова онда говоримо о полиартрози.

Дегенеративна обољења зглобова су расрострањене болести, од којих претежно
оболевају старије особе, мада и млађи нису поштеђени. Од ове болести подједнако
су угрожени и мушкарци и жене, нешто више жене после 55 године. У једном
истраживању у Енглеској, артроза је откривена у 87% жена и 83% мушкараца у доби
од 55. до 64. године живота. Утврђена је и у 10% испитаника у доби од 15. до 25.
године.

Артротичне промене рендгенолошки су откривене код 80% испитаника старијих од 55
година, док је клиничке манифестације имало само 15-20% испитаника. У развијеним
земљама дегенеративна обољења зглобова су на првом месту међу узроцима
одсуствовања са посла, што говори о њиховом изузетном епидемиолошком значају .

Артроза се не може излечити. Она ће се најчешће погоршати током времена.
Међутим, правилним и континуираним лечењем симптоми се могу контролисати .

Прогноза дегенеративних обољења зглобова је релативно добра осим код коксартрозе
и гонартрозе. Сама болест не утиче на опште стање и дужину живота .

Термин артроза (остеоартритис) генерално означава групу болести различитих
етиологија са сличним биолошким, морфолошким и клиничких исходом, у коме
патолошки процес обухвата не само промене на зглобној хрскавици, већ и промене
на целом зглобу, укључујући субхондрални део кости, лигаменте, зглобне капсуле,
синовијалне мембране и периарткуларне (околозглобне) мишиће.

Како су у основи болести дегенеративне промене, примарно изазване дегенерацијом
хрскавице, на коју се надовезује инфламаторни одговор, артроза је често називана
и артритис. Како је артроза увек повезана и са деформацијом коштаног ткива,
стога се она често називала и остеоартритис или деформишући артритис (лат.
arthritis deformans). Тако су током времена за ову болест употребљавани многи
називи као што су; артритис, старачки артритис, деформишући артритис,
хипертрофични остеоартритис, артроза, остеоартроза.

Како се данас сви реуматолози слажу да је артроза дегенеративно обољење изазвано
дегенерацијом хрскавице а не запаљенским процесом, полако се напушта примена
назива са префиксом „итис“ (лат. itis) на завршетку дијагнозе. И поред тога
терминолошки - остеоартроза, артритис, остеоартритис, деформишући артритис -
тренутно су у МКБ-10: Међународној класификацији болести представљени као
синоними исте болести. Најчешће, коришћеним термином „остеоартритис“ у пракси
служи за означавање хроничне прогресивне болести синовијалних зглобова.

Ако болест захвати већи број зглобова онда говоримо о полиартрози, најчешће
присутној на малим зглобовима (нпр зглобовима кичменог стуба). Тако се у
последње време све чешће у литератури наилази и на термин „дегенеративно обољење
зглобова и кичме.“.

Изоловани или локализовани облици артроза (који се јављају само на једном
зглобу) називају се моноартроза–моноостеоартроза, а генерализовани облици на
више зглобова носе назив полиартроза–полиостеоартроза.

Неке најчешће врсте артроза добиле су своје појединачне називе; нпр гонартроза
(грч. γονυ - колено) који се користи да означи остеоартрозу колена , коксартроза
(лат. coxa - бедро) да означи остеоартрозу бедра (кука).

Артроза (остеоартритис) је најчешћа болест зглобова у свету, не само међу људима
већ и међу животињама (нпр. артроза слабинског дела кичме коња и кука гориле).
Дегенеративне промене нађене су на остацима скелета праисторијских животиња и
људи (мезозоички диносаур, неандерталски човек, крапински прачовек 40.000 г.п.
н. е.).

На основу истраживања Паркера из 1934. године преко 60% особа старијих од 30
година имало је артрозу колена, а преко 90% особа старијих од 40 година.

Учесталост артропза је данас већа од реуматоидног артритиса и гихта заједно. На
глобалном нивоу око 250 милиона људи нпр болује од остеоартрозе зглоба колена
(3,6% становништва). Од незнатног до тешког инвалидитета патило је 43,4 милиона
људи од 2004. године. Артроза погађа више од 20 милиона људи у Сједињеним
Америчким Државама, што чини 25% посета лекару примарне заштите, мада се
статистички подаци разлику у зависности од, примењене епидемиолошке методе (нпр.
коришћења радиографских критеријума) или клиничких критеријума (нпр коришћење
радиографских налаза и клиничких симптома истовремено). У Сједињеним Државама,
због артрозе болнички је лечено 964.000 болесника у 2011.

Преваленца артроза разликује се међу различитим етничким групама . Поремећај
више преовладава у индијанаца а значајно мање у кинеза из Хонгконга у односу на
исту старосну групу белаца.

Код особа старијих од 65 година, артроза је чешћа у белаца него у црнаца. Колена
артроза је чешће код жена црне расе у односу на жене друге расе .

На основу радиографских критеријума на хрскавици изолованих зглобова
дегенеративне (артротске) промене се јављају код више од половине одраслих особа
старијих од 65 година година под утицајем ове болести Процењује се да 12,1%
америчке популације (скоро 21 милиона Американаца) старијих од 25 година болују
од остеоартрозе, као и да ће до 2030. године 20% Американаца (око 72 милиона)
након 65. рођендана бити изложено високом ризику обољевања од остеоартрозе.

Хрскавичаво ткиво зглобова, које је током живота под сталним утицајем дејства
механичких и других сила непрекидно је изложено оштећењима, али и физиолошким
процесима сталног обнављања. Зато однос између оштећивања (кидања) и обнављања
хрскавице треба да буде у непрестаној функцији, како би се онолико хркавице која
је претрпела оштећење обновило. Током живота код појединих особа та равнотежа се
(раније или касније) под утицајем бројних етиолошких фактора нарушава и настају
дегенеративна оштећења зглобне храскавице или артроза (остеоартроза).

Не зна се тачан узрок артрозе, али је познато да су за њен настанак одговорни
многобројни фактори међу којима доминантно место има група следећих фактора:
механички, генетички, метаболички и ендокрини, процес старења, фактори средине
(околине) и остали фактори.

Не може се са сигурношћу рећи ни да је артроза само процес старења зглоба (како
често многи истраживачи наводе у својим истраживањима због њене најчешће појаве
у средњем и старијем животном добу), јер такве промене могу настати, под
одређеним условима, и код релативно младих људи. Савремени начин живота
становништва у развијених земаљама света доводи до константног пада телесне
активности која је такође једна од разлога растуће појаве остеоартрозе кука.

Битно је да је артроза хронична болест зглоба која узрокује деформацију, бол и
ограничење функције зглоба. Назива се и остеоартритисом јер је утврђено да у
артротски промењеном зглобу увек постоји и блага упална реакција и излив у
зглобну шупљину.

Најпознатије су артрозе; коксартроза (артроза зглоба кука) и гонартроза (артроза
колена), али је артроза врло често и болест малих зглобова прстију шака и кичме,
у којој изазива болне симптоме у подручју леђа. Најопасније је ако погоди
најактивније зглобове доњих удова, кукове и колена, јер тада оштећење може
довести до инвалидности.

Историјски гледано, према етиолошким факторима артрозе су подељене на примарну
(идиопатску) и секундарну форму, мада је ова подела помало вештачка

Дефиниција примарне артрозе је „магловита“ и најчешће се сматра последицом
процеса старења. Тако би према овој дефиницији артроза требало да буде
учесталија код старијих особа. Међутим у пракси најчешће коришћен термин,
старење, који се у артрози односи на процес дегенерације зглобне хрскавице је
веома погрешан. Многим истраживањима дошло се до закључка да патолошке промене у
артрози нису увек везане за старије особе, нити се може наћи било каква веза
између степена оштећен хрскавице (нпр. главе бутне кости) и старости пацијента.

На изненађење многих ортопеда, истраживањима је откривено да у деловима зглоба,
што је мањи притисак на хрскавицу, то су дегенративне промене наглашеније, што
значи да су дегенеративне промене најизраженије у систему „без притиска“ (енгл.
non-pressure) главице зглоба (нпр бутне кости). Исто тако, свакодневно
оптерећење зглоба заправо чува зглобну хрскавицу, а неадекватно, неуобичајено
оптерећење је најчешћи узрок дегенерације зглобне хрскавице

Зато се у најширем смислу те речи, примарна артроза може сматрати идиопатским
феноменом, који се јавља у претходно нетакнутим (неоштећеним) зглобовима, без
очигледног и јасног разлога покретања дегенеративних промена

У литератури се као етиолошки фактори примарне артрозе наводе; поред доба
живота, гојазност, фактори наслеђа, физичка активност, хормонски статус,
инфламаторне болести кука (као реуматоидни артритис, анкилосирајући спондилитис,
Ритеров синдром, или лупус), калцијум пирофосфатна болест, дифузна идиопатска
скелетална хиперостоза, гихт, хемохроматоза, остеонекроза и фрактуре око зглоба,
укључујући и преломе ацетабулума, главе и врата бутне кости, оштећења хрскавице
због инфекције или пенетрације остеофиксационог материјала у простор зглоба, при
чему није доказано да и један од њих има пресудну улогу.

Данас све више података указује да у етиологији примарне артрозе учествују и
имунолошки механизми..

Секундарну артрозу, концептуално је лакше разумети. Она се односи на
дегенеративна обољења синовија зглоба која произилази из неких предиспонирајућих
стања, обично акутне или хроничне механичке трауме, која оштећује и мења зглобну
хрскавицу и/или субхондрални део кости што мења и односе у зглобу.

Зато се секундарна артроза често јавља у релативно младих људи, након механичке
трауме каква се налази код дисплазије, сублуксације или луксације (ишчашење)
зглоба.

Зглобови могу да се класификују, као синовијални, фиброзни или комбиновани, на
основу присуства или одсуства синовијалне мембране и обима кретања који се у
њима обављају.

Нормални, функционално здрави, синовијални зглобови омогућавају значајани обим
кретања дуж изузетно глатке хрскавичаве зглобне површине и имају значајну улогу
у покретима тела. Ови зглобови су састављени од следећих структура :

Код здравих синовијалних зглобова, крајеви костију које формирају зглоб су
покривени глатким хрскавичавим ткивом, састављеним од хондроцита, окружених
екстрацелуларним матриксом који садржи разне макромолекуле, од којих су
најважнији протеогликани и колагени. Зглобну хрскавицу граде специјална колагена
влакна која попут малих опруга излазе из кости, која се налази непосредно испод
хрскавице, и пружају навише према њеној површини где се повијају и својим
средњим делом пружају дуж површине хрскавице а онда чинећи неку врсту потковице,
спуштају вертикално наниже и својим другим крајем припајају за кост. Свако
колагено влакно на тај начин гради неку врсту „еластичне потковице“, која се при
напрезању (удару) сабија, амортизујући удар, а по престанку напрезања враћа у
првобитни положај. Функционална способност хрскавице обично је очувана до
средњих година живота, код неких особа и дуже, да би се старења њена еластичност
све више смањивала због умањене способности организма за њено обнављање.

Хрскавица је ткиво, које не само да покрива површину кости унутар зглоба већ и
механички штити основу субхондралног дела кости, прерасподелом великих
оптерећења (попут амортизера), одржавањем ниског контактног стреса и смањењењем
трења зглобних површина. Она омогућава костима да глатко „клижу“ једна преко
друге, што олакшава кретање у зглобу и делује као „јастук“ који апсорбује
енергију физичких покрета.

У саставу појединих зглобова као што је колено улазе и менискуси. То су
фибрознохркавичаве творевине који леже на горњем полу платоа тибије и покривају
њене две трећине. Облика су полумесеца и изузетно су савитљиви. Унутрашња
граница им је танка за разлику од спољашње која је задебљала и којом су везани
за капсулу зглоба чиме је продубљују. Повећавају контактне површине тибије и
бутне кости за једну трећину и представљају амортизер ударца, током активности
зглоба, чиме значајно смањују стрес на зглобну хрскавицу. Такође , потпомажу
диструбуцију синовијалне течности унутар зглоба , помажући лубрикацију и
нутрицију. У ортопедској литератури је наведено да имају изузетно важну улогу у
стабилности зглоба, функцији и динамичком преносу оптерећења. ( 14-22 ) Заједно
са хрскавицом зглоба граде беспрекорну клизајући површину. Спољни делови
менискуса имају добар доток крви из фиброзне капсуле и синовије зглоба, због
чега је зарастање боље код руптура спољашњих делова, за разлику од његових
унутрашњих делова. У сваком менискусу у спољњој четвртини се налазе нервни
завршеци који дају информацију о позицији зглоба.

Хрскавица зглоба на механичка оптерећења реагује слично кости. Повећање
оптерећења повећава производњу матрикса, стварањем јачег ткива. Циклична
компресија експланта (0,1 Hz, 2-3% компресије) стимулише хондроцитну синтезу
матрикса. Иако хрскавица мора подносити силе затезање и тангенцијалне силе,
оптерећења хрскавице већином су последица компресије и хидростатског притиска.

Зглобна капсула или чаура је везивна опна обложена синовијалном мембраном и
испуњена синовијалном течношћу која штити и подмазује зглоб.

Хрскавица нема крвних, лимфних судова и нерава, већ се исхрањује индиректно
преко синовијалне течности. Синовијална течност се формира ултрафилтрацијом
плазме процесом који се одвија у ћелијама синовијалне мембране (синовиоцитима).
Синовијалне ћелије продукују главне компоненте протеина синовијалне течности,
хијалуронску киселину (хиалуронат). Синовијална течност не само да садржи
хранљиве материје које исхрањују аваскуларну зглобну хрскавицу, већ својом
вискозношћу апсорбују »ударе спорих покрета«, и дају зглобој хрскавици
еластичност потребну да апсорбује »ударе брзих покрета«.

На површини хрскавице је прва суперфицијална или тангенционална зона, која штити
дубоке слојеве хрскавице од стреса (трауме). Заузима око 10-20% укупне дебљине
хрскавице. Садржи колагенска влакна чије су фибриле паралелно постављене у
односу на хрскавицу и хондроците. Очуваност ове зоне је важна за одржавање
дубоких слојева хрскавице. Ова зона је у директном контакту са синовијалном
течношћу и одговорна за затезање хрскавице (које јој омогућава одупирање
напрезању и оптерећењу).

Транзициона или прелазна зона је друга зона, која анатомски и функционално спаја
површну и дубоку зону хрскавице. Простире се на око 40-60 % укупне дебљине
хрскавице; садржи протогликан и колагенске фибриле. У прелазној зони фибрили
колагена су косо постављени, а хондроцита су сферичног облика са ниском
густином. Функционално ова зона, представља прву линију која пружа отпор
механичкој сили при оптерећењу.

Дубока или радијална зона пружа најјачи отпор оптерећењу, с обзиром да су
колагена влакна у њој постављена вертикално у односу на хрскавицу. Радијална
зона садржи колагенска влакна највећег пречника, најбогатија је полигликанима и
има најмање воде. Хондроцити су овој зони типично распоређени паралелно са
колагенским фибрилама и перпендикуларно на линију зглоба. Дубока зона чини око
30% укупне дебљиине хрскавице. Границу између дубоке (радијалне) и калцификоване
зоне представља енгл. tide mark (назив за границу између калцификоване и
некалцификоване зоне). Како ова зона садржи висок ниво протогликана дубока
одговорна је за пружање највећег отпора бројним напрезањима у зглобу.

Најдубљи слој хрсскавице је калцификована зона, која одваја хрскавицу од
субхондралне кости. У овој зони због малог броја ћелија метаболичка активност је
слаба. Ћелије ове зоне су јединствене због синтезе колагена типа - „X“ који је
важан за структуралну одрживост зоне и амортизацију удара на субхондралну кост.

Патоанатомски гледано, атроза је обољење коштано—мишићно—зглобног система које
настаје услед „трошења“ („нагрижености“) хрскавице процесом природног старења
или претходних, понављајућих оштећења зглобова, бројним етиолошким факторима.
Артроза представља прогресивну и хроничну дегенеративну промену на једном или
више зглобова, коју карактеришу функционалне, структурне и деструктивне промене
на хрскавици која прекрива зглобне површине, са секундарним променама на костном
ткиву које лежи испод ње.

у нормалним условима, током повремених оптерећења, нпр, у току хода, зглобна
хрскавица се деформиша али и враћа у почетни облик. У тим условима она служи као
нека врста „пумпе“ која обезбеђује „испумпавање“ продуката сагоревања и
„усисавање“ нутријената, воде и другог градивног материјала. Компресија и
враћање у почетни облик - главни је услов за регенерацију оштећене хрскавице
након акутних механичких траума. Међутим, претерано или продужено дејство
оптерећења и понављајућа траума, негативно утиче на зглобну хрскавицу и њену
функцију, што се последично компликује, преласком у патолошко стање —
остеоартрозу.

Исрана хрскавице и менискуса обавља се посредно, само из синовијалне течности,
јер хрскавичаво ткиво не поседује сопствене крвне судове. Састав материјала од
кога је изграђена хрскавица у многоме зависи од квантитета и квалитета
нутритијената синовијалне течности коју лучи синовијалне мембрана. На то утиче
стање виталност (здравствено стање организма пацијента) и способност зглобних
структура да апсорбују „шокне ударе“ на клизним површинама. Ефикасност
циркулације и дифузије синовијалне течности је у директној спрези са покретима у
зглобу. Тако, према досадашњим сазнањима, за одржавање равнотеже у хрскавици, од
кључног значаја су цикличне варијације механичког оптерећења зглобне хрскавице,
које резултују периодичним променама у метаболичкој активности хондроцита. Зато
су кретања у зглобовим неопходна за правилан метаболизам хрскавице. Може се
закључити да дуготрајна мировања као и префорсирана кретања у зглобу могу
довести до погоршања исхране хрскавице.

Матрица хрскавице у себи садржи две главне врсте макромолекула; глукозамин
(протеогликане), и колаген. Висока концентрација протеогликана у хрскавици и
колагена мреже стално су под „напоном“, што доприноси униформној расподели
оптерећења, која утиче на хрскавицу, и на тај начин јој пружају одређене услове
за бржи опоравка након престанка оптерећења. Са губитком чак и јако мале
количине глукозамина у хрскавици матрикса, ефекат отпора који она пружа физичким
активностима се смањује, а површина хрскавице постаје подложна оштећењима. У
најранијим фазама остеоартрозе хрскавица постаје гушћа од нормалног стања, али
са прогресијом болести она се тањи, постаје мека, порозан и у њој се стварају
дубоки чиреви (улцерације) и цисте, обично само у најактивнијим деловима зглоба.
Ходроцити су активни само при физиолошком нивоу оптерећења. Изван ових граница,
односно у стањима прекомерног или недовољног оптерећења хрскавице хондроцита
губе улогу одржавања нормалне структуре и функције матрикса. Различите вредности
хидростатичког притиска регулишу метаболизам хондроцита, али се не зна тачно и
на који начин.. Можда се ради о неспецифичном процесу побољшању размене материја
између синовије, зглобног простора и хрскавице или пак о активацији
механорецептора на површини хондроцита.

Као последица нарушених физиолошких механизама код артроза, зглобне хрскавица се
троше, постају рапаве, истањене а испод њих се кости задебљавају, јер су
изложене патолошком процесу, услед узајамног трења једна насупрот друге. Код
тешког облика остеоартрозе хрскавица може постати толико танка да уопште не
покрива поједине делове кости. Делови откривене кости се услед директног додира
све више троше. Тако губитак хрскавице, истрошена кост и задебљани делови кости
све више мењају облик зглоба, његову функцију, статику и положај тела у
простору.

Током времена, у артротичном зглобу стварају се мали абнормални костни
израштаји, на рубу зглобова (звани коштане израслине, болни чворићи или
остеофити). Појава остеофита, који се понашају попут страног тела у зглобу,
узрокује бол и отицање, запаљење, деформацију положаја и ограничавају покрете у
зглобу. Ове израслине могу се за ломити или потпуно овојити и заглавити у
зглобном простор између костију, што проузрокује, повремене блокаде, ограничава
покрете и још више појачава болове и настанак тежих оштећења.

Синовијални омотач зглоба, у овим условима, може излучивати додатну количину
течности која доводи до лакшег едема зглоба. Капсула и лигаменти се задебљавају
стежу, и покушају да стабилизују зглоб, који се деформише и лагано губи свој
облик и статику. Због редуковане функције зглобова околни мишићи постају све
тањи (због атрофијом изгубљене масе).

Током акутне фазе остоартротског процеса зглоб заправо покушава да се сам
опорави. У многим случајевима, као што је то нпр код малих зглобова прстију,
опоравак је успешан. То објашњава зашто многи болесници код којих се развије
остеоартроза немају неких већих потешкоћ. Ипак, опораваком се не може увек
надокнадити оштећење што озбиљно утиче на функцију зглоба, и чини га оштећеним и
болним, тешко покретљивим, статички измењним. То се догађа код великих зглобова
као што су зглобови колена и кукова.

Остеоартроза је спори процес који се развија понекад и годинама. У већини
случајева ради се незнатним променама које делују само на део зглоба. Тако
болесници који болују од остеоартроза могу месецима имати незнатне потешкоће,
све док се у оболелом зглобу не развију тежа оштећена хрскавице праћена
запаљењским процесом. Код таквих болесника оштећења су озбиљнија и обимнија, а
тагобе израженије. Тако настале структуралне промене, у оквиру пратеће
инфламације, праћене су порастом цитокина што доводи до периферних
сензитизација, које се манифестују примарном хипералгезијијом, спонтаним болом и
болом при уобичајеним активностима.

Проинфламаторни цитокини су најодговорнији за катаболичке процесе током
остеоартрозе. Ту спадају: туморски фактор некрозе - alfa (TNF−α) и интерлеукин -
1 beta (IL-1β), као и леукемијски инхибиторни фактор (LIF и IL-17). Ови фактори
индукују активност протеолитичких ензима металопротеиназе - MMP (стромелизин и
колагеназе); инхибишу синтезу инхинбитора MMP (TIMP), протеогликана и колагена
тип-I и тип-III. IL-1 је снажнији од TNF−α, који доводи до деструкције ткива и
делује као медијатор запаљења. У ткивима је посебно важна равнотежа између IL-1
и његовог антагонисте (IL- Ra), управо због тога што је ткиво подложно настанку
оштећења. LIF - цитокин,[б] који припада фамилији IL-6 може стимулисати
ресорпцију протеогликана, синтезу MMP и ћелијску продукцију азотног моноксида.

Зглоб кука, у поређењу са другим зглобовима, једна је од локализација на којој
се артроза (коксартроза) најчешће развија у нешто каснијој животној доби, између
педесете и шездесете године живота. Коксартроза је чешћа у жена, и може се
развити на једном или истовремено на оба зглоба кука. У 20% болесника са
артрозом кука налазимо и артрозу у других зглобовима, најчешће зглобовима
прстију шака, колена, слабинском делу кичме.

На крају овог поглавља може се закључити да биохемијски састав синовијалне
течности, поред дуготрајног мировања, учесталих траума (повреда) или запаљења
доводи до развоја болести која се зове остеоартроза. При томе треба имати у виду
да за разлику од других облика артритиса (постоји око 100 различитих врста),
артроза не испољава свој утицај на унутрашње органе, као што то чине друге
системске болести коштанозглобног система.

На шакама у артрози најчешће су захваћени крајњи зглобови прстију. Тај облик
артрозе назива се Хеберденови чворићи. Они се развијају на постраничним деловима
фалангеалних зглобова, понекад су јако болни, понекад црвенкасте боје. Могу се
развијати постепено, месецима или настати нагло, и тада је њихова појава праћена
јаким боловима. Врхови прстију могу бити топлији, а у пределу чворића болесник
осећа жарење, трњење и јак бол који се појачава на додир и покрете у зглобу.

Када се чворићи формирају, болови престају, али на прстима остају трајне
деформације зглобова. Артроза може захватити и средње зглобове прстију шака, уз
слична задебљања на постраничним деловима зглобова, али се тада они називају
Бушардова артроза. Потешкоће због артрозе зглобова шака често претходе развоју
артрозе других зглобова. Хеберденови чворићи врло су чести код жена, чак десет
пута чешћи него код мушкараца. Обично настају након 45. године живота, код већег
броја сродника у једној породици.

Традиционални начин постављања дијагнозе остеоартрозе је могућ тек након што бол
и укоченост постане упорана а рендген покаже оштећења хрскавице у зглобовима. До
тада, од почетка болести најчешће је прошло доста времена и оштећења у зглобу су
обично озбиљна. Лечење, у том тренутку усмерава се само на купирање симптома. То
мало успори болест, и пацијента привремено ослобађа тегоба, а често је за
потпуно ослобађање од тегоба потребна и тоталне замене зглоба (вештачким). Зато
је правовремено постављање дијагнозе артрозе од изузетног значаја за даљи ток
течења.

Дијагноза остеоартрозе поставља се на основу; правилно сачињене историје
болести, клиничког прегледа, лабораторијских и рендгенолошких налаза (према
потреби и компјутеризоване томографије или магнетне резонантне томографије
зглобова)

Правилно узета анамнеза од болесника и квалитетно сачињена историја болести,
вероватно је најбоље средство да лекар дијагностикује остеоартрозу. Зато је
узимање медицинска историје »прва линија дијагностике« у остеоартрози.

Следи листа питања које лекар поставља пацијенту и евидентира у историји болести
код сумње на остеортрозу:

Код пацијената са артрозом утврђивање клиничког налаза физикалним прегледом
ограничено је на оболео зглоб. Физикални преглед подразумева инспекцију,
палпацију и тестирање покретљивости зглоба. Захваћени зглоб се прегледа при
стајању, ходању и лежању болесника, и увек упоређује са контралатералном
(супротном), здравом страном.

У физикалном налазу доминира појава бола при манипулацијама зглобом, смањен обим
покрета и појава пуцкетања (крепитација) у оболелом зглобу.

Околни лигаменти и зглобна капсула су деформисани и изазвани су коштаним
проширењима (остеофитима) која се могу појавити у различитом облику у зависности
од тежине болести. Хеберденови чворићи и Бушардови чворићи који представљају
опипљив и видљиве остеофите у артрози, могу се уочити на дисталним
интерфалангеалним зглобовима прстију руку или ногу, и израженији су код жена,
али се јављају и код мушкараца.

Имуно-серолошки тестови уколико се циљано траже и добро интерпретирају, могу
бити од великог значаја за потврду дијагнозе и одлуку о даљем третману болести.
Особе које имају само позитивна аутоантитела морају бити редовно праћене јер је
доказано да аутоантитела могу да претходе симптомима болести. Позитивна укупна
АНА треба да буду тумачена у одговарајућем клиничком контексту и неопходно је
одредити њихову ближу специфичност. Серијско одређивање аутоантитела ради
праћења њиховог титра и концентрације је ретко корисно за процену активности или
потврду погоршања болести.

Нативна радиографија је једна од најчешће примењиваних метода за визуелизацију
промена у зглобовима код остеоартрозе. Она може у погођеном зглобу показати
промена као што су; губитак хрскавице, оштећења костију, стање зглобне шупљине.
При овом прегледу треба имати у виду да често постоје велика разлика између
озбиљности остеоартрозе која је откривена на рендгенском снимку и степена бола и
инвалидитета и других тегоба које објективно доживљава болесни. Такође,
радиографија није у стању да открије рана (почетна) оштећења у остеоартрози пре
него што је дошло до већих губитка хрскавице.

У диференцијалној дијагнози хроничне остеоартрозе радиографија има своју улогу.
Налаз субкортикалних циста, без ерозија уз присуство гихтични тофуса иде у
прилог гихта.

Од увођења МРТ и примене нових метода снимања у оквиру ње остварен је изузетан
значај у раном откривању и превенцији артроза. Нови метод - МР томографије у
остеоартрози - користи модификовани облик снимања магнетом резонанцом којим се
одређује концентрација молекула познатог као гликозамингликана (ГАГС) у
хрскавици зглобова, који је одговорни за многе механичке особине хрскавичног
ткива, укључујући и његову чврстину и еластичност. Метода се заснива на чињеници
које је данас позната радиолозима, да се концентрација гликозамингликана снижава
у остоартритичној хрскавици. Међутим прави разлози за снижења гликозамингликана
су непознати.

Треба бити врло опрезан, и у дијагностици олако не приписивати све тегобе у
зглобовима артрози, а нарочито у кичми, дегенеративним променама зглобова
(артрози), јер исте могу бити и последица метастаза малигних тумора, мултиплог
мијелома, остеопорозе и многих других болести. Неко од њих наведене су у овој
табели;

Непозната и недовољно разјашњена улога етиолошких чинилаца у настанку артрозе
усмерава терапију на; ублажавање и сузбијање симптома (пре свега бола),
одржавање и побољшавање функција оболелог зглоба, смањење физичке неспособности,
уклањање фактора ризика, едукацију болесника (здрав начина живота).

Ублажавање симптома болести и почетак лечење ОА заснива се пре свега на примени
лекова које имају за циљ да отклоне бол, олакшају и побољшају функционално стања
оболелог зглоба.

Спороделујући лекови за остеоартрозу енгл. Slow–Acting Drugs for Osteoarthritis
(SYSADOA) су према ставовима Европске медицинске агенције (енгл. The Europen
Medicine Agency (EMA)) разврстани у две групе :

Одржавање и побољшавање функција оболелог зглоба може се постићи применом једне
од следећих метода:

Врло корисна метода лечења која у комплексном лечењу артроза има значајну улогу
је физикална терапија. Она има за циљ да смањењи запаљење у зглобовима, ојача
снагу мишића и вратити обим покрета у зглобу. У физикалној терапију примењују се
вежбе којима се одржава обим покрета зглоба, које могу бити активне, пасивне и
потпомогнуте од стране физиотерапеута, или помоћу машине за континуирано пасивно
покретање. Посебно се спроводе вежбе за ојачавање мишића, нарочито ногу. Такве
се вежбе лакше изводе у води, па је зато хидротерапија важан део лечења артроза.
Корисне су и топлотне процедуре: криомасажа или масажа ледом, парафински облози,
солукс-лампа, затим ултразвук, ласер, електротерапија, лимфна дренажа.

Промена начина живота је веома битан чинилац успешности лечења артрозе. Ако
болесник са артрозом великих зглобова ногу, након што је упознат са својом
болешћу, промени стил живота и максимално чува своје зглобове; не оптерећује их
превише, користи помагало у ходу у болним фазама болести и повремено спроводи
физикалну терапију, може држати своју болест под контролом дуги низ година.
Лечење артроза шака траје много дуже и није сасвим успешно, па се поред
правилног начина живота допуњује лековима и физикалном терапијом.

Када све претходно описане врсте лечења закажу, преостаје још оперативно лечење.
Оперативним (хируршким) лечењем остеоартроза може да се ублажи бол, коригује
нарушена статика и побољша функција оболелог зглоба/зглобова.

Хируршким методама може се радити; тзв. „бријање зглобних површина“, или
„тоалета зглоба“, корективна остеотомија (нпр када се операцијом исправљају
погрешни механички односи у зглобу које имамо код „О“ и „Х“ деформитета), и
уградња ендопротезе зглоба, односно замена зглоба вештачким.

Коју врсту захвата и када тај захват учинити - одређује ортопед када су остале
конзервативне методе лечења исцрпљене, а промене на зглобу такве да
онемогућавају болеснику нормалан живот. У ове метод лечења спадају;

Артроскопија је инвазивна дијагностичка и терапијска методе у ортопедији у току
које се уз помоћ специјално конструисаног уређаја, ендоскопа (флексибилних
(савитљивих) црева и микрокамера на крају ендоскопа) врши испитивање
(посматрање) унутарашњости зглоба (артроскопија), након кога се према
индикацијама доноси одлука о артропластици или ремонтовању зглоба. При раду се
користе мањи хируршки инструменти који се уводе у зглоб кроз један или више
додатних резова. У току артроскопије може се урадити и неколико мањих или већих
хируршких интервенција; испирање зглоба, уклањање страних тела из зглоба (крвних
угрушака, заломљених остеофита, делова менискуса) итд. Предност артроскопске
хирургије у односу на класичну хируршку методу приступа - артротомији, је у томе
што је мање инвазивна, а током поступка се наноси мања штета везивном ткиву
зглоба, обезбеђјује боља видљивост унутрашњости зглоба и брже је време опоравка
након интервенције што је посебно значајно код радн активних особа, спортиста и
деце.

Артропластика је инвазивна методе у ортопедској хирургији којом се морфолошки и
функционално мењају, замењују или ремоделују заједничке површине зглоба применом
имплантата од вештачких материјала (обично од метала и дугог материјала отпорних
на замор), са високом корозивном отпорношћу. Такође имплантати који се користе у
артропластици зглобних површина морају бити од таквог материјала који је са
малим коефицијентом трења и малом брзином хабања, што гарантује дуготрајност
њихове употребе. . Артропластиком се у суштини врши замене делова или целог
болесног зглоба новим вештачким зглобом односно зглобном протезом (ендопротезом)
која замењује болесни зглоб у структурном и у функцијским погледу.
Артропластиком уграђена ендопротеза може бити тотална (ТЕП - тотална
ендопротеза) кад се мењају оба дела зглоба (чашица и главица) или парцијална
(ПЕП - парцијална ендопротеза) кад се мења само један део зглоба . Зависно од
тога да ли је оболео један два или више зглобова може се оперисати један зглоб
али је могуће урадити операцију једнострано или чак и обострано више зглобова
истовремено (нпр код артропластике колена).

Хируршка метода која се примењује у ортопедији за репарацију оштећене хрскавице
назива се хондропластика.

Даодатна подршка оболелим зглобовима у виду ортоза и других ортопедских помагала
може да растеретити зглоб и тиме смањити болови и друге тегобе.

Едукација болесника о природи болести један је од примарних терапијски приступ у
лечењу артрозе. Неколико студија Фондација за артритис у САД је показало да
едукација о артрози има велику корист за пацијенте. Кроз едукацију, пацијенти
могу изградити правилан начин живота и рада, умањити бол и повећати функцију
зглоба. Наравно едукацију треба спроводити уз сталне посете и праћење резултата
њене примене од стране лекара .

Прогноза дегенеративног обољења зглобне хрскавице је релативно добра и умногоме
зависи од врсте обололег зглоба, активности пацијента и тежине клиничке слике.
Године старости, индекс телесне масе, варус деформитети, и више укључених
зглобова у болест, ствара веће шансе за прогресијом остеоартрита . Зато је
прогноза код коксартрозе кука и гонартрозе колена знатно лошија, јер долази до
тешких функционалних испада и инвалидности које захтевају туђу негу и помоћ или
хируршко лечење .

Како не постоје докази о узроку болести примена лекова за остеоартритис (који су
тренутно познати), усмерена је само на ублажавање симптома и тегоба али не и
лечење дегенеративних промена па болест непрестано напредује до краја живота
болесника. Иначе сама болест не утиче на опште стање организма и дужину живота
болесника .

Прогноза код болесника са остеоартрозом код којих је успешно извршена замена
зглоба кука и колена протезом (артропластика), је повољна у више од 90%
случајева Међутим, уграђена протеза мора да се ревидира 10-15 година после њене
уградње, у зависности од нивоа активности и старости пацијента. Млађи и
активнији пацијенти ће углавном захтевати ревизију протезе, док код већине
старијих пацијената ревизија није потребна.

Висока и све већа преваленца остеоартрозе подразумева и значајно увећање
трошкове за друштво, који могу бити;

Трошкове лечења и социјалног збрињавања болесника са артроза могу бити изузетно
велики код старијих особе, који се поред болести суочавају са потенцијалним
губитком радне и функционалне способности, недостатком материјалних средтава и
губитком „независности“ што захтева туђу помоћ за свакодневне активности.

Како се у многим популацијама развијених земаља у наредним деценијама очекује
све већа дужина живота, потреба за лечењем све већег броја старијих особа са
остеоартрозом не само да ће захтевати све већи утрошак новчаних средастава, већ
и потребу за нова истраживања у проналажењу бољих терапеутских и алтернативних
метода превенције и збрињавања болесника са остеоартрозом.

Примера ради, само у Сједињеним Америчким Државама за лечење болесника са
остеоартрозом наплаћено је од приватног осгурања 14,8 милијарди долара (у
просеку око $ 15,400 за један боравак у болници), што је био други најскупљи
облик лечења у америчким болницама у 2011. години.



https://sr.wikipedia.org/wiki/%D0%90%D0%BB%D0%B1%D0%B0%D0%BD%D1%86%D0%B8

Албанци (алб. Shqiptarët) су народ са југоистока Европе који претежно живи у
Албанији и суседним областима. У Албанији живи око 40% (2.300.000), у суседним
земљама живи око 38% укупне албанске популације док је значајан део (22%)
насељен у несуседној дијаспори. Албанци говоре албанским језиком, који има два
главна дијалекта: гег и тоск. Претежно су исламске вероисповести, са значајним
постотком православаца, римокатолика и атеиста.

Осим у матици Албанији, значајан број Албанаца живи у Србији (око 1.561.257),
северозападу Републике Македоније (509.083) и југозападу Црне Горе (30.439).
Такође, постоје албанске заједнице у многим другим земљама, укључујући Турску,
Грчку, Италију, Швајцарску и Немачку.

Сами себе Албанци називају Шћиптар (алб. Shqiptar), од речи шћип (алб. Shqip)
или шћипри (алб. Shqip‘ri), што би значило крш или брдо, јер су они живели
углавном на брдима и кршевима, па су себе називали брђанима. Међутим постоји и
значење „говорити јасно, разумљиво“[тражи се извор од 03. 2015.]. Савремени
аутори додали су и тумачење по којем Шћиптари значи синови орлова, а Шћиприја
земља орлова, јер је shqipe односно shqiponjë албанска реч за орла.

У српском језику се за припадника албанског народа употребљавао стари,
традиционални назив Шиптар, али данас се употребљава назив Албанац. Назив Шиптар
се, услед негативне конотације, у српском говорном подручју сматра увредљивим и
његова употреба представља израз албанофобије.[тражи се извор од 03. 2016.]

Старији облик речи Албанац у српском језику је гласио Арбанас. Поред тога,
раније се за Албанце користио и турски назив Арнаут.

Први помен албанског језика ("lingua albanesca") датира 1285. из дубровничких
архива. Први албански лингвистички споменик потиче из 14. века, док је прва
књига на албанском језику из 16. века.

Ову теорију заступају пре свега историчари попут Јована Деретића, Гојка
Вукчевића, Славенка Терзића и др. Та теорија овако гласи:

„Најстарији записи говоре о држави званој Кавкаска Албанија на југу. Северни
делови су били конфедерација паганских племена. У првом веку после Хр. Кавкаска
Албанија је владала данашњим Азербејџаном. Борили су се са Римљанима и
Персијанцима и рано су прешли на хришћанство. Територија ове државе се данас је
територија руске републике Дагестан.

Албанија на Кавказу налазила се на источним падинама те планине до Каспијског
мора, покрајина Ширван, савремени Азербејџан и Дагестан. Северно од Албаније
налазила се земља Алана, северно-западно су били Ибери, а западно и јужно од
реке Кур Јермени. Постојао је један град под именом Албана на обали Каспијског
мора између савремених градова Дивичија и Дербента. По имену овог града земља у
његовом залеђу добила је име Албанија. Бекер каже: „Тамо је друга Албанија
(савремени Дагестан) на Кавказу и неки писци сматрају да су њени становници исти
народ као и њихови истоимењаци у Турској. У VIII веку Арапи су запосели земље
око Каспијског мора и иза Кавказа. Халифат је овим освајањем, дошао у сукоб са
Хазарима. Арапи су били заштитници ислама, а Хазари Мојсијеве вере, па је сукоб,
поред других имао и верски карактер. Хазари су наметали Албанцима врло тежак
данак па су ови стали на страну Арапа и већим делом прешли на ислам. Хазарски
војсковођа у ратовима са Арапима је био каганов син Барџил. Када је ушао са
војском у Албанију 730. године наредио је да се само муслимани побију. Та
Барџилова наредба је натерала Албанце да беже и да траже спас код Арапа. За то
време на Средоземном мору су вођене тешке борбе између Арапа, као представника
ислама и Ромеја (Византијско царство), као представника хришћанства. Арапи су
отели од Ромеја већи део Сицилије и део јужне Италије, па да би ојачали исламско
становништво у овим земљама довели су део становништва из кавкаске Албаније,
које је избегло испред Хазара. Борбе између Арапа и Ромеја на Сицилији су
трајале дуго времена и у периоду 827 – 878., Сицилија је подељена на два дела,
исламски и хришћански, па отуда назив Две Сицилије. Ромеји су успели 970. године
да освоје исламски део и на том простору су преузели Албанце. Један део овог
народа превели су у хришћанство.

Византијски цар Василије II заузео је 20-их година 11. века Нови Епир, а то је
приближно територија савремене Албаније у којој су живели Срби и нешто Грка.
Један од византијских војних старешина, по имену Тихомир Србин из Белиграда,
подигао је устанак 1040. године, с намером да протера византијску власт из Новог
Епира. Тихомирови устаници су били сви Срби и уз помоћ Србије протерали су
Византијце из Новог Епира. Због тога су византијска царица Зое и њен трећи муж
по реду Константин IX Мономах послали бројну војску у напад на Србију, у јесен
1042. године. Правац напада је ишао кроз Епир у савремену Албанију која је тада
већим делом била територија Србије. Тадашњи млади српски краљ Доброслав I
Војислав са својим синовима, сатро је византијску војску од 70.000 војника на
челу са војводом Михаилом, префектом Драчким. Овај тежак пораз у рату са Србијом
је изазвао нереде и побуне у Византији. Један од побуњеника био је и византијски
војни заповедник на Сицилији по имену Георгије, звани Манијак. Пошто су га без
разлога сменили са дужности, одлучио се на побуну и пошао да узме власт у
Цариграду. Укрцао је своју војску са Сицилије и јужне Италије и један део
Албанаца које је узео са собом као помоћне чете. Албанци су водили своје жене и
децу како је било уобичајено у то време. Са том војском се искрцао у Драчу марта
1043. године. О овим догађајима сведочи Византијски историчар и сведок ових
догађаја Михајло Аталиота (Mihael Attaliota) у делу Historia, Corpus scriptorum
Historae.

Како је Србија била тада у ратном стању са Византијом, Манијак је рачунао на
извесне српске симпатије. У борбама са царском војском код Дорјана, сицилијански
војвода је погинуо и његов подухват је пропао. Албанци се нису могли вратити на
Сицилију, нити су могли да остану на византијској територији, па су тражили да
се населе негде у Србији. Краљ Војислав им је дозволио да се населе у једном
слабо насељеном брдском пределу у околини Рабана, источно од Крује.“

Албанци себе сматрају наследницима Илира, древних становника Балкана. Ову
теорију подржава већина албанских научника, као и одређен број страних научника,
укључујући и српске научнике попут Цвијића. Други научници оспоравају илирско
порекло Албанаца. Међутим, сама расправа о пореклу Албанаца често излази изван
оквира науке, прелазећи у домен политике.

Албанци се први пут помињу у византијским историјским изворима у 11. веку, када
су већ у потпуности примили хришћанство. Пре тога Птолемеј помиње град
Албанополис на територији данашње Крује, у чијој околини живи племе Албани.
Међутим, иако постоји континуитет албанског етнонима, не постоје поуздани докази
о етничком континуитету.

Постоје и теорије о пореклу које Албанце доводе у везу са осталим народима који
су се током велике сеобе народа доселили на Балкан. Једна од њих (Густав Мајер,
славни албанолог који је доказао да албански припада индоевропској групи језика)
кога наводи Каплан Буровић, пореди сличности литванског и албанског језика.

Током средњег века, Албанци су већином били хришћани, а њихове области су
углавном биле под влашћу Византије. Под византијским утицајем, Албанци су
прихватили грб са двоглавим орлом, који је касније постао званичан грб Албаније.
У 14. веку Албанци су живели у оквиру Српског царства, где су били признат
народ. Стефан Душан је носио титулу „цар Срба, Грка, Бугара и Арбанаса”. У време
отоманских освајања, многи албански властелини су се, заједно са српском и
босанском војском, борили против турске војске у Косовском боју. У то доба на
Косову је живео занемариво мален број Албанаца.

У 15. веку, када је велики део Балканског полуострва пао у руке Турака, Албанци
су под вођством Скендербега (1405—1468), „змаја од Албаније“, водили беспоштедну
борбу против Османског царства читаве две деценије. Након Скендербегове смрти,
албански отпор се наставио још десет година, све док османска војска 1478.
године, из четвртог покушаја, коначно није заузела Крују, његов родни град.
Након тога, Албанија је наредних неколико векова била у саставу Османског
царства.

Након победе Османлија, велики број Албанаца бежи у Египат, Грчку и Италију, где
заснивају арберешке заједнице. Током векова отоманске владавине, велики део
албанског становништва је примио ислам. Неки Албанци су постали чувени војници и
чиновници Царства.

Албанци су задржали своје племенско уређење, не допуштајући Турцима да им се
мешају у њихове унутрашње ствари и традиције. У вековима отоманске владавине,
племена северне Албаније су живела у блиским односима са племенима Црне Горе.
Према писању Марка Миљанова, Кучи, Бјелопавлићи, Хоти, Пипери и Клименти нису
представљали увек две групе племена, албанску и црногорску, већ су се често
заједно борили против заједничког непријатеља. Према предању, нека албанска и
црногорска племена, нпр. Краснићи и Васојевићи, имају заједничко порекло, с тим
што су Краснићи, из православља прешли у католичанство, а Васојевићи задржали
православње.

Након Велике сеобе Срба у Аустрију 1690. године, Албанци насељавају некадашње
српске области Косова и Метохије. У Османском царству, Албанско становништво је
живело административно подељено у четири вилајета: косовском, скадарском,
јањинском и манастирском (битољском).

У 19. веку долази до буђења албанског народног покрета. 10. јуна 1878. године на
састанку у Призрену Албанци оснивају Призренску лигу, која је са отоманским
властима водила борбу за албански језик у школама и уједињење албанских области
у један аутономни Албански вилајет. Порта је ово одбила, и почео је устанак
1879. којим је турска власт свргнута у Вучитрну, Призрену, Ђаковици, Приштини,
Пећи и другде. Турска шаље Дервиш-пашу који војском да привремено разбија
устанак. Немири поново избијају по пашином повратку у Цариград. Албанске буне
ничу 1883. и 1884. године. Призренска лига била је заснована на идеји Велике
Албаније, занемарујући права Срба, Словена и Грка. Агресивни противсрпски
програм Призренске лиге трајно је оптеретио односе између Срба и Албанаца.

Првих година 20. века умножавају се побуне Албанаца, усмерене на добијање
аутономије у оквиру Турске царевине. Између 1905. и 1912. године Албанци дижу
низ устанака. 1908. године долази до Младотурске револуције, остварене уз
значајну подршку албанског становништва Косовског и Битољског вилајета, која је
пружила велике наде Албанцима. Међутим, учвршћењем своје власти Младотурци
напуштају своја обећања. Због тога августа 1909. избија нови устанак, а
Младотурци шаљу војску која у крви гуши устанак Албанаца на Косову и Метохији.

Почетком 1912. избија велики албански устанак под вођством Општег устаничког
комитета, на чијем челу су били Бајрам Цури, Иса Бољетинац, Хасан Приштина и
други. Борбу Албанаца против Турске су у почетку логистички помагале Црна Гора и
Србија. На збору устаничких првака у Јунику формулисани су захтеви за
утврђивањем граница аутономне Албаније, повлачењем турских чиновника и увођењем
албанског језика као службеног. Од Турске су тражили аутономију у албанском
вилајету, који је обухватао скадарски, косовски, битољски и јањински вилајет).
Међутим Албанци су тражили превише јер су имали већину само у скадарском
вилајету. Због тога Турска није удовољила њиховим захтевима. Испрва је Турска
одбацивала њихове захтеве као максималистичке, али након што су устаници заузели
многе градове, укључујући Ђаковицу, Митровицу, Вучитрн, Приштину и Скопље,
Висока Порта је била присиљена да им изађе у сусрет. Међутим, неочекивани успех
устанка и стварање аутономне Албаније је угрозило интересе суседних држава, које
су исте године напале Османско царство и међусобно поделиле области насељене
Албанцима. Током устанка Србија је дала устаницима новца и десетине хиљада
пушака. Србија је касније понудила заједнички наступ против Турака, али Албанци
су то одбили. Пошто су сматрали да ће током Балканског рата бити угрожене
територије, које су они својатали придружили су се почетком Балканског рата
турској војсци.

Албански прваци су се повукли на слободну област Влоре и 28. новембра 1912. на
великој Народној скупштини прогласили су Албанију за независну државу. На
амбасадорској конференцији у Лондону децембра 1912. године велике силе су
признале Кнежевину Албанију, која је обухватила око половину албанске етничке
територије, док се велики број Албанаца нашао у оквиру суседних држава Србије,
Црне Горе и Грчке. Јован Цвијић наводи податак да је од 1876. до ослобођења са
територија „Старе Србије“ насилно расељено 150.000 Срба и уместо њих су насељени
албански колонисти.

Народноослободилачка војска Албаније, на челу са Енвером Хоџом, је 1944. године
преузела власт у Албанији. Скупштина је јануара 1946. године укинула монархију и
прогласила Народну Републику Албанију. Године 1967. НР Албанија је проглашена
првом атеистичком земљом у свету. Током владавине Евера Хоџе, на територији НР
Албаније изграђено је око 700.000 бункера, јер се непрестано сматрало да постоји
опасност од стране инвазије. За разлику од Албанаца у Албанији велики број
косовских Албанаца учествовао је у квислиншким формацијама, тако да је чак
формирана фашистичка СС дивизија Скендебег, која је имала преко 6.000 бораца.

Косовски Албанци су у СФР Југославији имали територијалну аутономију. После
1961, 103,000 Срба и Црногораца напушта Косово, углавном због притисака
албанских власти и косовских АлбанацаНакон Титове смрти, косовски Албанци су
1981. године започели протесте којима су тражили да САП Косово постане
република, што им југословенске власти нису удовољиле.

Након 1990. године у Албанији се уводи вишепартијски систем и земља мења назив у
Република Албанија. Од 1990. земља је оријентисана према западу. Примљена је у
Савет Европе, и затражила је пријем у НАТО. Албанска радна снага је наставила да
емигрира у Грчку, Италију, Европу и Северну Америку.

Албанци на Косову и Метохији су 1990. године одржали незаконити референдум и
прогласили Републику Косова, коју је признала само Албанија. Наредних неколико
година на Косову се разбуктава српско-албански сукоб, који 1998. године прераста
у Косовски рат. Након НАТО бомбардовања СРЈ 1999. године, ова покрајина долази
под управу Уједињених нација. 17. фебруара 2008. косовски Албанци су једнострано
без одобрења Савета безбедности УН прогласили независност Републике Косово од
Србије.

Албански језик (алб. gjuha shqipe) је индоевропски језик, који сам представља
посебну грану ове породице језика. Током историје, албански језик је усвајао
речи из низа страних језика: латинског, словенских језика, турског, старогрчког,
италијанског и других језика. Албански има многе заједничке особине са другим
језицима Балкана (види: Балканска језичка заједница).

Албански језик има 2 дијалекта: геге, северно од реке Шкумбин, и тоске јужно.
Тоске дијалект је званични језик Албаније. Стандард за писани албански језик је
усвојен 1908. године и заснива се на латиничном алфабету. Албанским језиком
говори око 7 милиона људи.

Албанци су претежно исламске вероисповести (40-55% сунити и 5-10% бекташи), са
значајним постотком хришћана (25% православних, 15% римокатолика и
гркокатолика[тражи се извор од 03. 2014.]). Албанску дијаспору чине углавном
муслимани, осим Арнаута у Грчкој и Арбереша у Италији. Међутим, неке
организације наводе да у Албанији велики број људи не практикује ни једну
религију.



https://sr.wikipedia.org/wiki/%D0%90%D0%B2%D0%B3%D0%B0%D0%BD%D0%B8%D1%81%D1%82%D0%B0%D0%BD

Авганистан (арап. فغانستان), службени назив Исламска Република Авганистан, је
држава у југозападној Азији. Земља нема излаз на море, а дужина копнене границе
износи 5.529 km. На западу се граничи са Ираном (936 km), на северу са
Туркменистаном (744 km), Узбекистаном (137 km) и Таџикистаном (1.206 km), на
североистоку са Кином (76 km), а на истоку и југу са Пакистаном (2.430 km).
Авганистан је једна од најсиромашнијих земаља у Азији. Чланица је Уједињених
нација од 1946.

Авганистан је древно жариште Пута свиле и људских миграција. Археолози су на
подручју данашњег Авганистана пронашли доказе људског присуства који датирају из
средњег палеолитског периода. Верује се да се урбана цивилизација на овој
територији појавила између 3000. и 2000. п. н. е. С обзиром да се налази на
веома важној локацији која повезује културу Блиског истока са средњом Азијом и
Индијским потконтинентом, током векова је био дом разних народа., и сведок је
разних војних кампања, међу којима су највише вредне помена кампање Александра
Великог, Џингис-кана, и западних сила у модерно доба. Ова земља такође
представља и извор из којег су Грчко-бактријско краљевство, Кушанско краљевство,
Бели Хуни (Хефталити), Сафариди, Газнавиди, Гориди, Хилџији, Тимуриди, Могули и
Дурани издигли и саградили веома снажне империје.

Политичка историја модерног Авганистана почиње 1709. године, када је
успостављена Хотаки династија у Кандахару, након чега долази до успона Дурани
империје 1747. године. Крајем 19. века, Авганистан постаје тампон држава током
„Велике игре“ између Британске Индије и Руске Империје. Након Трећег
англо-авганистанског рата 1919. године, краљ Аманулах је започео европску
модернизацију своје земље, али је спречен од стране ултра-конзервативаца. Током
Хладног рата, након повлачења Британаца из Индије 1947. године, Сједињене
Америчке Државе и Совјетски Савез почињу да шире свој утицај у Авганистану, што
је довело до крвавог рата између муџахедина („свети ратници“) које је подржавала
Америка и власти коју је подржавао Совјетски Савез, у којем је животе изгубило
више од милион Авганистанаца. Након овога уследио је авганистански грађански рат
90-их година, успон и пад екстремистичке талибанске власти и рат у Авганистану,
који траје од 2001. године па све до данас. У децембру 2001. године, Савет
безбедности Организације уједињених нација одобрио је стварање Међународних
снага за безбедносну помоћ ради одржавања безбедности у Авганистану, као вид
припомоћи влади Хамида Карзаја.

Три деценије ратовања су учиниле Авганистан једном од најопаснијих земаља на
свету, као и највећи „извозник избеглица и азиланата“. Док међународна заједница
покушава да обнови ову ратом разорену земљу, терористичке групе, као што су
Хакани и Хезб-е-Ислами Гулбудин, активно су укључени у светске побуне Талибана,
које се састоје из стотина атентата и напада бомбаша-самоубица. Према Уједињеним
нацијама, ове побуне су криве за 80 % цивилних жртава у рату који траје од 2001.
године у периоду између 2011. и 2012. године.

Око 42 % становништва Авганистана живи испод линије апсолутног сиромаштва, што
значи да њихов приход чини мање од $1,25 америчких долара дневно, а нешто мало
више изнад 70 % становништва је писмено.

Име „Авганистан“ (Afghānistān) значи „Земља Авгана“, који је настао из етнонима
Авгана. Историјски, овај назив се односио на Паштуне, који представљају највећу
етничку групу у Авганистану. Ово име се јавља и као „Абган“ у 3. веку нове ере у
време Сасанида, и „Авагана“ у 6. веку нове ере код индијског астронома
Варахамихире. Народ који се назива овим именом се неколико пута помиње у једној
географској књизи из 10. века."

Ел Бируни је у XI веку о њима говорио као о различитим племенима која живе на
западној планинској граници реке Инде, што би требало да значи - на ободу
Сулејман планина. Ибн Батута, познати марокански научник који је посетио ове
пределе 1333. године, написао је:

Широко је прихваћено да су термини „Паштун“ и „Авган“ синоними. У списима пашто
песника из 17. века, Кушал Кан Катака, он каже:

Последњи део имена, „-стан“ је персијски суфикс који означава место. Име
„Авганистан“ је описао могулски цар из 16. века, Бабур, у својим мемоарима
(Бабурнама), као и персијски научник Фиришта и Бабурови наследници, позивајући
се на традиционалне етничке паштунске територије између Хиндукуш планинског
масива и реке Инд. Почетком 19. века, авганистански политичари су решили да
прихвате назив „Авганистан“ за целу област, након што се превод овог термина на
енглески појавио у разним споразумима са каџаридском Персијом и британском
Индијом. Године 1857. у свом приказу књиге Џ. В. Кеја „Авганистански рат“ (енг:
„The Afghan War“), Фридрих Енгелс описује Авганистан као:

Авганистанско краљевство се некада називало Дурани царство (краљевство Кабула),
како га спомиње и британски државник и историчар, Монтстјуарт Елфинстон.
Међународни суверенитет је Авганистану званично признат након потписивања
англо-авганистанског споразума из 1919. године.

Са 652.230 km², Авганистан је по величини 41. земља на свету, што га чини мало
већим од Француске, мањим од Мјанмара, а скоро исте величине као Тексас у САД.
Граничи се са Пакистаном на југу и истоку, на западу са Ираном, на северу са
Туркеменистаном, Таџикистаном, и са Кином на Далеком истоку.

У овој земљи живи преко 30 милиона становника (28.395.716 становника (2010)).
Главни град је Кабул. Остали важнији градови су: Кандахар, Џалалабад, Херат,
Мазари Шариф.

Географски, Авганистан је земља Средње Азије. Међутим, у геополитичком и
културолошком смислу, Уједињене нације га, заједно са Ираном, сврставају у Јужну
Азију. Културолошки припада блискоисточном муслиманском свету. Највиши врх ове
земље је Ношак, на 7492 метара надморске висине. Земља има континенталну климу,
са веома оштрим зимама у централним областима, леденим површинама на
североистоку око Нуристана и Вакана, где је просечна температура у јануару испод
-15 °C, и врућим летима у нижим областима, као што су Систан слив на југозападу,
Џалалабад басен на истоку, и авганистанске туркестанске равнице дуж реке Аму на
северу, где је просечна температура у јулу преко 35 °C.

Иако ова земља има велики број река и резервоара, велики делови земље су
безводни. Систан басен је један од најсушнјих региона у земљи. Поред уобичајених
киша, у Авганистану током зиме пада и снег у Хиндукушу и на Памир планинама, а
на пролеће отопљени снег се претвара у потоке који се уливају у реке и језера.
Међутим, две трећине тих вода се уливају у реке суседних земаља, као што су
Иран, Пакистан и Туркменистан. То ствара економски проблем држави, јер би обнова
система за наводнавање и преусмеравање вода, државу коштало више од 2 милијарде
америчких долара.

Хиндукушке планине на североистоку, унутар и око провинције Бадакшан су геолошки
активна област у којој су чести земљотреси, клизишта и снежне лавине. Земљотреси
су често крајње деструктивни са многим људским жртвама. Последњи јаки земљотреси
су били 4. фебруара 1998. године, у којем је страдало 6000 људи у Бадакшану,
близу Таџикистана. Затим су уследили земљотреси у Хиндукушу 2002. године, у
којима је погинуло више од 150 људи из разних земаља региона, док је преко
хиљаду повређено. Након земљотреса 2010. године у Авганистану је било 11 мртвих,
више од 70 повређених, а више од 2000 кућа је уништено.

Клизишта се често јављају као последица земљотреса или након обилних киша, као и
услед топљења снега. Такође, клизишта могу бити крајње деструктивна са
многобројним жртвама. Једно од најсмртоноснијих клизишта икада, десило се 3.
маја 2014. године у Бадакшану, са преко 2100 жртава. Снежне лавине су трећа и не
мање опаснија природна катастрофа од претходне две. Често се јављају током
зимског периода и веома су опасне на неким путним комуникацијама у овом делу
Авганистана.

Природне ресурсе ове земље чине: угаљ, бакар, руде гвожђа, литијум, уранијум,
ретки земљани елементи, хромит, злато, цинк, талк, барит, сумпор, олово, драго и
полудраго камење, природни гас, нафта и друго. Године 2010. амерички и
авганистански званичници су проценили да неискоришћене минералне сировине, које
су (званично) откривене 2007. године током геолошких истраживања, вреде између
0,9 и 3 трилиона америчких долара.

Клима је континентална са великим годишњим температурним колебањима. Просечна
јануарска температура је 0-5C°, а у јулу 25-30C°. Количина падавина је мала
(испод 500 mm годишње), а једино су источни крајеви влажнији јер потпадају под
утицај монсунске климе.

Вегетација у равницама је полупустињска, у нижим планинским подручјима до 1.500
m степска, а између 1.500-3.000 m има четинарских шума. Главни пољопривредни
производи су пшеница, кукуруз, јечам, пиринач, памук и воће. У планинским
пределима заступљено је сточарство (овце, говеда и козе).

Археолошка ископавања праисторијских локалитета које су извршили Луј Дупри и
други, указују на то да су на територији данашњег Авганистана живели људи пре
најмање 50.000 година, а да су тадашње пољопривредне заједнице једне од
најстаријих у свету. С обзиром да представља место најранијих историјских
догађаја, многи верују да се Авганистан може поредити са Египтом у погледу
историјске вредности његових археолошких локалитета. Ова земља се налази на
јединственој локацији где су разне цивилизације долазиле у додир једне са
другима и где је често долазило до борби. Била је дом разних народа кроз векове,
међу којима су древни ирански народи, који су играли доминантну улогу у стварању
индо-иранских језика у региону.

У више момената је ова регија била део великих империја, међу којима су
Ахеменидско, Селеукидско и Мауријско царство, затим Сасанидско царство и
Исламски калифат. Многа царства су стала на ноге баш на простору данашњег
Авганистана, као што су Грчко-бактријско краљевство, Кушанско краљевство,
Кабулски шахови, Бели Хуни (Хефталити), Сафариди, Саманиди, Газнавиди, Гориди,
Хилџији, Картиди, Тимуриди, Могули, а онда и Хотаки и Дурани династије, које су
касније политички обележиле настанак модерне авганистанске државе.

Археолошко истраживање спроведено током 20. века сугерише да је географско
подручје Авганистана уско повезано културом и трговином са својим суседима на
истоку, западу и северу. Артефакти типични за период палеолита, мезолита,
неолита, бронзаног и гвозденог доба су пронађени у Авганистану. Верује се да се
урбана цивилизација појавила још 3000. п. н. е., а рани облик града Мунигака
(близу Кандахара, на југу земље) је можда била истурена колонија цивилизације из
долине Инда.

Након 2000. п. н. е., узастопни таласи полу-номадских народа из средње Азије су
кренули ка југу Авганистана, међу којима је био велики број говорника
индо-европских језика. Ова племена су касније мигрирала даље на југ, до Индије,
западно у односу на данашњи Иран, а према Европи су мигрирали преко области
северно од Каспијског језера. Овај регион се у целини звао Аријана. Древна
религија зороастризам је, како неки верују, настала на територији данашњег
Авганистана између 1800. и 800. п. н. е., а такође се сматра и да је њен
оснивач, Заратустра, живео и умро у Балху. Древни источно-ирански језици су се
највероватније говорили на територији Авганистана у време зороастризма. До
средине 6. века пре нове ере, архаменидски Персијанци су збацили Међане и додали
територији Авганистана Арахозију, Арију и Бактрију. Натпис на споменику краља
Дарија I помиње долину Кабула на листи 29 земаља које је освојио.

Александар Македонски и његова војска су дошли на подручје Авганистана 330. п.
н. е., након победе над Даријем III годину дана раније у бици код Гаугамеле.
Након Александрове кратке окупације, владари Селеукидског краљевства су
контролисали ово подручје све до 305. п. н. е., када су велики део предали
индијском Мауријском царству, као део савезничког споразума.

Маријанци су донели будизам из Индије, и контролисали су области јужно од
Хиндукуша до око 185. п. н. е., када су збачени. Њихов пад почиње 60 година
након Ашокове владавине, што је довело до хеленистичких освајања региона од
стране грчко-бактријског краљевства. Велики део тих региона се отцепио од
Грчко-бактријског краљевства и постало део Грчко-индијског краљевства. Индо-Грци
су поражени и протерани од стране Индо-Скита крајем 2. века пре нове ере.

Током првог века пре нове ере, Партијско краљевство је покорило ову област, али
су је затим отели њигови вазали, Индо-Партијци. Од средине до краја 1. века нове
ере, Кушанско краљевство, које се налазило у модерном Авганистану, постало је
покровитељ будистичке културе. Кушите су поразили Сасаниди у 3. веку нове ере.
Иако су разни владари који су себе називали Кушитима (опште познати као
Индо-Сасаниди) владали овим регионом, сматра се да су били подређени Сасанидима.

Кушите су наследили кидаритски Хуни, које су наследили на власти краткотрајни
али снажни Хефталити. Хефталите је поразио Хозроје I Ануширван 557. године нове
ере, који је поново успоставио сасанидску власт у Персији. Међутим, у 6. веку
нове ере, наследници Кушита и Хефталита су у Кабулу оформили малу династију која
се звала „Шахови Кабула“.

У периоду између 4. и 19. века, северозападни део савременог Авганистана се
сматрао целином која је носила регионално име Хорасан. Две од четири престонице
Хорасана: Херат и Балк се сада налазе у Авганистану, док су Кандахар, Забул,
Газна и Авганистан формирали границу између Хорасана и Хиндустана.

Арапски муслимани су донели исламску поруку у Херат и Зарањ 642. године нове ере
и започели своје ширење на исток; неки становници које су срели су прихватили
ислам, док су се други побунили. Народ Авганистана је био мултиконфесионалан,
међу њима је било заратустријанаца, будиста, Зунбила, индуса, хришћана, Јевреја
и других. Зунбили и Шахови Кабула су поражени 870. године нове ере од стране
сафаридских муслимана из Зарања. Касније су Саманиди продужили њихов исламски
утицај јужно ка Хиндукушу. Прича се да су муслимани и немуслимани и даље живели
једни поред других у Кабулу пре доласка Газнавида на власт.

Авганистан је постао један од главних центара муслиманског света „исламског
златног доба“. До 11. века, султан Махмуд из Газнеје напокон исламизовао све
преостале немуслиманске области, осим Кафиристана. Газнавиде је наследила
династија Гурида која је само проширила и ојачала већ постојеће царство. 1219.
г. н. е. Џингис Кан и његова монголска војска су прегазили овај крај. Његове
трупе су наводно срушиле хорасанске градове Херат и Балк, као и Бамијан.[тражи
се извор од 05. 2016.]

Разарања која су изазвали Монголи су испразнила веће градове и натерале многе
мештане да се врате руралном аграрном друштву. Монголска владавина се наставила
са Илканатом на северозападу, док је Кхиљи династија авганистанске племенске
области владала јужно од Хиндукуша, све до Тимурове инвазије који је 1370.
године успоставио династију Тимурида. Токомм владавина Газнавида, Гурида и
Тимурида, Авганистан је произвео много лепих исламских архитектонских споменика,
као и бројна научна и књижевна дела.

Мир Ваис Хотак, кога сматрају авганистанским Џорџом Вашингтоном, имао је успеха
у побуни коју је покренуо против персијских Сафавида 1709. године. Свргнуо је и
погубио Џурџис Кана, чиме је Авганистану обезбедио независност. До 1713. године,
Мир Ваис је поразио две велике персијске војске, од које је једну предводио
Кушрав Кан, рођак Џурџин Кана, а другу Рустан Кан. Војске је послао султан
Хусеин, шах из Исфахана да би повратиле контролу над Кандахаром. Мир Ваис је
умро природном смрћу 1715. године, а наследио га је његов брат, Абдул Азиз
Хотаки, којег је убио Мир Ваисов, син Махмуд Хотакија и тако издао државу.
Године 1722. Махмуд је повео авганистанску војску на Исфахан, престоницу
Персије. Опустошио је град након битке код Гулнабада и себе прогласио краљем
Персије. Персијанци нису били верни авганистанским владарима и након масакра
хиљаде научника, верских племића и чланова сафавидске породице, Хотаки династија
је избачена из Персије након битке код Дамгана 1729. године.

Године 1738. Надер Шах је заједно са својим афшаридским снагама преотео Кандахар
од Хусеина Хотакија, када је ослобођен заточени шеснаестогодишњи Ахмад Шах
Дурани, те је постао командант четири хиљаде Надер Шахових Авганистанаца. Његове
снаге су из Кандахара кренуле на Индију са циљем да је покоре; прошавши кроз
Газни, Кабул, Пешавар и Лахоре, да би затим након Карналске битке успели да је
покоре, опљачкавши Делхи. Надер Шах и његова војска су напустили Делхи, али су
са собом понели велико благо, које су чинили и „Кох-и нур“ и „Дарјаје нур“
дијаманти. Након смрти Надер Шаха 1747. године, Авганистанци су изабрали Ахмеда
Шаха Дуранија за свог шефа државе. С обзиром да се сматра оснивачем модерног
Авганистана, Дурани и његова авганистанска војска су освојили цео данашњи
Авганистан, Пакистан, Хорасан и Кохистан у Ирану, као и Делхи у Индији. Поразио
је индијско Царство Марата, а једна од његових највећих победа била је битка за
Панипат 1761. године.

У октобру 1772. године, Ахмед Шах Дурани је умро природном смрћу и сахрањен је у
„Светилишту плашта“ у Кандахару. Наследио га је његов син, Тимур Шах Дурани,
који је 1776. године преместио престоницу из Кандахара у Кабул. Након што је
Тимур Шах умро 1793. године, власт је прешла у руке његовог сина, Заман Шах
Дуранија, затим у руке Махмуда Шаха Дуранија, па Шуја Шаха Дуранија и других.

Током 19. века Авганистанском царству су стизале претње од Персијанаца на западу
и Сика на истоку. Западне провинције Хорасан и Кохистан су освојили Персијанци
1800. године. Фатех Кан, вођа Баракзај династије, је на све моћне позиције широм
свог царства поставио своју браћу (њих 21). Након његове смрти, они су се
побунили и поделили су провинције међу собом. Током овог турбулентног периода,
Авганистан је имао бројне краткотрајне владаре, све до Дост Мухамед Кана, који
се прогласио принцем 1826. године. Панџаб је освојио Рањит Синк, који је извршио
инвазију на Хајбер-Пахтунву, а онда је 1834. године освојио и Пешавар. Године
1837. Акбар Кан је са авганистанском војском прешао хајберски превој да би
поразили Сике у бици код Џамруда, након смрти Харија Синк Наллвуа пре него што
су се повукли у Кабул. До тада су Британци већ почели да напредују са истока те
је започет први Англо-авганистански рат, један од првих већих сукоба током
Велике игре.

Након пораза Британско-индијских снага 1842. године и победе Авганистанаца,
Британци су успоставили дипломатске односе са авганистанском владом, али су се
повукли из земље. Вратили су се за време Другог Англо-Авганског рата крајем
седамдесетих година 19. века ради двогодишњих војних операција, које су
представљале помоћ Абдур Рахман Кану да порази Ајуб Кана. Уједињено Краљевство
је почело да врши јак војно-политички утицај након овога, те је чак и
контролисала и спољну политику државе. Године 1893. Мортимер Дуранд је убедио
амира Абдур Рахман Кана да потпише споразум (по некима контроверзни) при којем
су територије етничких Паштуна и Белуџа биле подељене „Дуранд линијом“. Ово је
била класична "подели па владај“ политика Британаца која је водила ка затегнутим
односима, посебно касније са оснивањем нове државе Пакистан.

Након Трећег англо-авганистанског рата и потписивања мира 1919. године, краљ
Аманулах Кан је прогласио Авганистан сувереном и потпуно слободном државом. Он
је привео крају традиционалну изолацију своје државе успостављањем дипломатских
односа са међународном заједницом, те је након двогодишњег путовања Европом и
Турском 1927.-28 године спровео пар реформи ради модернизације нације. Главни
покретач тих реформи је био Махмуд Тарзи, ватрени присталица образовања жена. Он
се борио за Члан 68 авганистанског устава 1928. године, при чему је основно
образовање постало обавезно. Ропство је укинуто 1923. године.

Неке реформе су стварно успостављене, као укидање традиционалне бурке за жене и
отварање образовних институција, што је брзо отуђило многе племенске и верске
вође. Суочен са великом оружаном опозицијом, Аманулах Кан је био приморан да
абдицира у јануару 1929. године, након што је Кабул пао у руке побуњеничких
снага предвођених Хабибулахом Калаканијем. Принц Мухамед Надир Шах, Амахулахов
рођак, поразио је и убио Калаканија у новембру 1929. године, те је проглашен
краљем. Он је напустио убрзане реформе модернизације Аманулаха Кана и покушао их
спроводити постепеније, али је убијен 1933. године од стране Абдула Халика,
ученика хазарске школе.

У априлу 1978. Године, комунистичка Народна демократска партија Авганистана
(НДПА) је преузела власт у Авганистану путем Саур револуције. У року од пар
месеци, противници комунистичке владе су покренули устанак у источном
Авганистану, који је веома брзо прерастао у грађански рат вођен између герилаца
муџахедина и владиних снага широм земље. Пакистанска влада је овим побуњеницима
пружила обуку у тајним центрима, док је Совјетски Савез послао на хиљаде војних
саветника у знак подршке влади НДПА-а. У међувремену, све већа нетрпељивост
између две фракције НДПА-а — доминантне Халк и умереније Парчам францкије—
резултирала је распуштањем парчамских чланова кабинета и хапшењем њихових
официра под изговором претње од парчамског устанка.

У септембру 1979. године, извршен је атентат на халкског председника Нур
Мухамеда Таракија током устанка у оквиру НДПА-а, под вођством Хафизулаха Амина,
који је затим преузео председништво. С обзиром да није уливао поверење
Совјетима, на Амина је извршен атентат од стране совјетских специјалних јединица
у децембру 1979. године. Влада организована од стране Совјетског савеза, под
вођством парчами члана Барбака Кармала, мада је укључивала обе фракције,
попунила је празнину. Совјетске трупе су у великом броју биле распоређене да би
стабилизовале Авганистан под Кармалом, мада се од њих није очекивало да воде све
битке вођене у то време у Авганистану. Међутим, као резултат тога, Совјети су
сада били директно укључени у оно што је постало грађански рат у Авганистану.

НДПА је забранила лихварство, и дала изјаве о женским правима прогласивши
једнакост полова, те је укључила жене у политички живот.

Сједињене Државе и Саудијска Арабија подржавају анти-комунистичке снаге
(муџахедине). Од средине 1979, ове две државе су укупно потрошиле око 40
милијарди америчких долара за рат у Авганистану. Новац, оружје и опрема слати су
и у суседни Пакистан, где су се налазиле избеглице које се 90-их враћају у
Авганистан и организују талибански покрет. ЦИА је опремила и обучила око 100.000
муџахедина из око 40 земаља. Овај рат створио је више од шест милиона избеглица
које су напустиле Авганистан и у већини случајева отишле у Пакистан или Иран
Суочени са све већин интернационалним притиском и великим бројем жртава, Совјети
су се повукли из Авганистана 1989, мада су наставили да подржавају
авганистанског председника Мухамеда Наџибулаха све до 1992. године.

Од 1989. до 1992. године, Наџибулахова влада је покушавала да реши проблем
грађанског рата без помоћи совјетских трупа на својим територијама, али уз
њихову економску и војну помоћ. Наџибулах је покушао да изгради подршку за своју
владу, те је покушао да своју владу представи као исламску, а у уставу из 1990.
године, Авганистан је званично постао исламска држава, и све везе са комунизмом
су уклоњене. Међутим, Наџибулах није успео да придобије икакву већу подршку, а
са распадом Совјетског Савеза 1991. године, Наџибулах је остао без стране
помоћи. Ово, заједно са унутрашњим колапсом његове владе, довело је до његовог
свргавања са власти у априлу 1992. године.

Након Наџибулахове владе 1992. године, пост-комунистичка исламска држава
Авганистан је успостављена Пешаварским споразумом, споразумом о миру и подели
власти под којим су све авганистанске стране биле уједињене у априлу 1992.
године, осим пакистанске исламске партије Гулбудина Хекматјара. Хекматјар је
започео бомбардовање Кабула, које је обележило почетак нове фазе рата.

Саудијска Арабија и Иран су подржавале различите авганистанске милиције, те се
брзо развила нестабилност, а сукоб између две милиције је ускоро прерастао у
прави рат.

Због изненадног почетка рата, рада владиних одељења, полицијских јединица или
система правде и одговорности, свеже основана исламска република Авганистан није
ни имала времена да се формира. Појединци разних оружаних франција су вршили
зверства, док је у Кабулу владало безакоње и хаос. Због тог хаоса, неке вође су
имале само номиналну власт над својим командантима. За цивиле није било заштите
од убистава, силовања, или изнуђивања. Верује се да је око 25.000 људи умрло
током најинтензивнијег периода бомбардовања од стране Хекматјарове исламске
странке и Џунбиши Мили јединице Абдул Рашида Достума, који је основао савез са
Хекматјаром 1994. године. Скоро пола милиона људи је напустило Авганистан.

Године 1994. појављују се талибани, дотад непозната фракција муџахедина која
себе идентификује као верски ученици. Они убрзо започињу своје ширење из
суседног Пакистана у смеру Кабула и тиме избија нови авганистански грађански
рат. Талибани постижу брзе успехе у борби чији је циљ успостављање крутог
исламског закона у земљи. Искористивши сукоб између више фракција муџахедина,
бивших антисовјетских снага, талибани у септембру 1996. године освајају Кабул.
Снаге лојалне Рабанију, Масуду и Достаму повлаче се на север и формирају тзв.
Северну алијансу, противталибански савез етничких Узбека, Таџика и Хазара.
Наставком талибанске офанзиве, овом савезу је крајем 90-их остао само мали,
северни део Авганистана.

Талибански режим, одмах након освајања Кабула, намеће исламски
фундаменталистички поредак грађанима под својом влашћу. Исламски закони најтеже
погађају жене, које су присиљене да облаче бурке и забрањено им је да похађају
школу. Неретка је и смртна казна. Године 1998. након терористичких напада на
америчке амбасаде у Африци, САД напада неколико логора за обуку терориста ал
Каиде у Авганистану крстарећим пројектилима. Наиме, талибански режим је пружао
уточиште тој организацији чији су чланови ветерани рата против Совјета, као и
њеном челнику Осама бин Ладену.

Међутим, ране победе Талибана пропраћене су серијом пораза, што је навело
аналитичаре да помисле да су талибани завршили своју владавину. Талибани су
почели да гранатирају Кабул почетком 1995. године, али су поражени од стране
снага владе исламске државе под вођством Ахмада Шаха Масуда.

Дана 26. септембра 1996. године, док су се талибани уз војну подршку Пакистана и
финансијску помоћ Саудијске Арабије припремали за још једну велику офанзиву,
Масуд је наредио потпуно повлачење из Кабула. Талибани су освојили Кабул 27.
септембра 1996. године и успоставили исламски емират Авганистана. Наметнули су
деловима Авганистана који су били под њиховом контролом своја политичка и судска
тумачења издајући едикте који су се посебно тицали жена. Према организацији
Лекари за људска права, "ниједан други режим у свету није тако методично и
насилно приморавао половину свог становништва на виртуелни кућни притвор,
забрањујући им излазак под претњом физичког кажњавања".

Након пада Кабула под талибанску власт 27. септембра 1996. године, Ахмед Шах
Масуд и Абдул Рашид Достум, који су претходно били супарници, основали су
Северну Алијансу. Северна Алијанса се претежно састојала из Масудових таџичких
снага, Достумових Узбека, Хазара и Паштуна под вођством људи као што су Хаџи
Мухамед Мохакик, Абдул Хак и Абдул Кадир. Талибани су војно поразили Достумове
снаге освајањем Мазари Шарифа 1998, те је он био приморан на егзил.

Талибани су спровели систематске масакре над цивилима у северном и западном
Авганистану. Председник Первез Мушараф, тадашњи начелник војске, је био
одговоран за слање десетина хиљада Пакистанаца да се боре раме уз раме са
талибанима и Бин Ладеном против Масудових снага. Само 2001. године да је било 28
хиљада Пакистанаца који су ратовали у Авганистану. Од 1996. до 2001,
терористичка мрежа ал Каидаа Осаме Бин Ладена и Ајмана ел Завахрија,
организована је од стране Талибана у Авганистану, те је Бин Ладен послао на
хиљаде Арапа регрута у рат против Уједињеног фронта. Ахмед Шах Масуд је остао
једини вођа Уједињеног фрнота у Авганисанту. У областима под његовом контролом,
Масуд је успоставио демократске институције и потписао је декларацију о женским
правима. Борбе су такође довеле до тога да око милион људи напусти области
контролисане од стране Талибана. 9. септембра 2001. Ахмед Шах Масуд је убијен од
стране двојице Арапа, бомбаша самоубице ал Каиде у Авганистану, а два дана
касније, 11. септембра 2001. организација ал Каида је извршила серију
координисаних терористичких напада против Сједињених Америчких Држава. Нападнут
је Светски трговински центар на Менхетну у Њујорку. Америчка влада је за ове
нападе оптужила Ал Каиду и Осаму Бин Ладена, те су захтевали од Талибана да
предају свог вођу. Талибани су одбили да се повинују жељи Сједињених Америчких
Држава, те је у октобру 2001. године започета Операција Трајна слобода као нова
фаза рата у Авганистану. Током првобитне инвазије, америчке и британске снаге су
бомбардовале Авганистан и сарађивале са снагама Уједињеног фронта у циљу
одузимања власти талибанима и уклањања Ал Каиде.

У децембру 2001, након што је срушена влада Талибана, формирана је нова
авганистанска влада под Хамидом Карзајем, а такође су основане и Међународне
снаге за безбедносну помоћ од стране Савета безбедности Организације уједињених
нација ради потпомагања Карзајеве администрације и обезбеђиваеа основне
сигурности. Такође, Талибани су почели да се регрупишу у Пакистану, док је све
више коалиционих снага улазило у Авганистан и почело обнову ратом разорене
земље. Убрзо након њиховог пада са власти, Талибани су започели побуну да би
повратили контролу над Авганистаном. Током наредне деценије, Међународне снаге
за безбедносну помоћ и авганистанске трупе водиле су многе офанзиве против
Талибана, али нису успели да их у потпуности поразе. Авганистан је остао једна
од најсиромашнијих земаља на свету, због недостатка страних инвестиција,
корумпиране владе и побуне Талибана. У међувремену, авганистанска влада је
успела да изгради одређене демократске структуре, те је 7. децембра 2004. године
земља променила име у "Исламска Република Авганистан". Покушано је, често уз
подршку страних земаља-донатора, да се побољша привреда, здравство, образовање,
транспорт и пољопривреда. Међународне снаге за безбедносну помоћ су започеле
обуку авганистанских оружаних снага и полиције. Наредне деценије је преко пет
милиона авганистанских избеглица враћено у земљу, укључујући и многе који су
насилно депортовани са Запада. До 2009. године, под вођством Талибана је почела
да се формира тајна влада у многим деловима земље. Амерички председник Барак
Обама је најавио да ће САД размести још 30.000 америчких војника у земљу 2010.
године на период од две године. Године 2010, Карзај је покушао да одржи мировне
преговоре са талибанима и другим групама, али ове групе су одбиле да
присуствују, те су се бомбашки напади, убиства и заседе појачале. Након смрти
Осаме Бин Ладена у мају 2011. године у Пакистану, на многе истакнуте личности
Авганистана су извршени атентати, и авганистанско-пакистански погранични окршаји
су учестали, а многи напади великих размера од стране пакистанске Хакани мреже
су почели да се догађају широм Авганистана. Сједињене Америчке Државе су
упозориле пакистанску владу на могућу војну акцију у случају да влада одбије да
нападне ове снаге које се налазе у племенским областима под федералном управом,
с обзиром да су САД окривиле побуњенике у оквиру пакистанске владе за појачане
нападе. Пакистанска војска је почела да појачава своје нападе на ове групе у
оквиру рата на северозападу Пакистана.

У очекивању повлачења НАТО трупа 2014. године, и каснијег покушаја Талибана да
се врате на власт, групе анти-талибанског Уједињеног фронта (Јужна алијанса) су
почеле да се регрупишу под покровитељством Националне коалиције Авганистана и
Националног фронта Авганистана.

Године 2012, становништво Авганистана износи око 31.108.077, што обухвата око
2.7 милиона авганистанских избеглица у Пакистану и Ирану. Године 1979,
забележено је да је Авганистан имао 15.5 милиона становника. Једини град у
Авганистану са преко милион становника јесте главни град, Кабул. Други велики
градови су: Кандахар, Херат, Мазари Шариф, Џалалабад, Лашкар Гах, Талокан, Хост,
Шабурган и Газни. У урбаним срединама долази до брзог раста популације након
повратка преко 5 милиона странаца. Сматра се да ће се у будућности број
авганистанског становништва повећати на 82 милиона до 2050. године.

Авганистан је мултиетничко друштво, а њен историјски значај као раскрсница
путева је доста допринео његовом разноврсном етничком саставу. Становништво
земље је подељено многобројне етнолингвистичке групе. Од укупног броја
становника 42% су Паштуни, 27% Таџици, 9% Узбеци, 9% Хазаре, 4% Ајмаци 3%
Туркмени, 2% Белуџи а има и Нуристана, и Киргиза. Најзаступљенија религија је
ислам, од чега су већином сунити, а у мањем броју шиити (око 15%).

Пашто и дари (персијски) су званични језици Авганистана; билингвизам је врло
честа појава међу становништвом. Оба језика спадају у индо-европску језичку
породицу, те у иранску језичку грану. Персијски језик је одувек био престижни
језик и лингуа франка за међуетничке комуникације. То је матерњи језик Таџика,
Хазара, Ајмака, и Кизилбаша. Пашто језик је матерњи језик Паштуна, мада многи
Паштуни такође користе и персијски језик у свакодневној конверацији. Међу друге
језике којима се користи становништво Авганистана спадају арапски, узбечки,
туркменски, балуџијски, пашајски и нуристански језици, и то су матерњи језици
мањинских група широм земље, а имају званични статус у регионима у којима се
нашироко говоре. У мање коришћене језике спадају памирски, брахуи и киргиски
језик. Мали проценат Авганистанаца говоре урду, енглески и друге језике.
Најзаступљенији језици су пашто (55%), дари (30%), узбечки и туркменски (11%),
док осталих тридесетак језика националних мањина говори 4% становништва.

Преко 99% становништва Авганистана чине муслимани; 80-85% чине сунити, а 15-19%
шиити. Све до 1890-их година, регион око Нуристана се назива Кефиристан (ар.
كافر; неверник), због немуслиманског становништва, Нуристанаца, становника чија
верска пракса обухвата религије као што су анимизам, политеизам и шаманизам.
Постоје и мање групе Хришћана, Будиста, Парса, Сика и Хиндуса. Постоји и мала
јеврејска заједница у Авганистану која је емигрирала у Израел и Сједињене
Америчке Државе крајем двадесетог века; до 2005. године је у Авганистану остао
само један Јевреј, Заблон Симинтов.

Авганистан је исламска република која се састоји од три гране: извршне,
законодавне, и судске. На челу државе је тренутно Хамид Карзај, председник и
лидер још од краја 2001. године. Народна скупштина је законодавно, дводомно тело
и има две коморе, Дом народа и Дом стараца.

Врховни суд предводи врховни судија Абдул Салам Азими, бивши универзитетски
професор, који је био правни саветник председника. Садашњи суд се сматра
умеренијим и предвођен је више технократама него претходни, којим су доминирале
фундаменталистичке религијске личности попут Врховног судије Фејсала Ахмеда
Шинварија, који је издао неколико контроверзних решења, укључујући и захтев да
се ограниче права жена.

Према подацима Трансперенси Интернешнала из 2010. године, Авганистан је био
рангиран као трећа најкорумпиранија земља на свету. Извештај из јануара 2010.
године, објављен од стране Канцеларије Уједињених нација за дрогу и криминал је
открио да мито обухвата износ од 23% БДП-а нације. За велики број владиних
министарстава се сматра да су корупмирана, и иако је председник Карзај обећао да
ће се позабавити овим проблемом 2009. године изјавивши да "корумпираним
појединцима није место у влади", високи владини званичници су крали и
злоупотребљавали стотине милиона долара кроз Кабулску банку. Иако су државне
институције новоформиране и предузети су кораци ка хапшењу појединих
корумпираних званичника, Сједињене Америчке Државе су упозориле да ће помоћ
Авганистану бити умањена у случају да се не стави тачка на корупцију.

Авганистански председнички избори 2014. године су били релативно мирни, током
којих је Хамид Карзаи победио у првом кругу са 55,4% гласова. Међутим,
председнички избори из 2009. године карактерише недостатак безбедности, слаб
одзив, као и широко распрострањена изборна превара. Гласање, заједно са изборима
за 420 места Покрајинског савета, одржано је у августу 2009. године, али је
остало нерешено током дужег периода пребројавања гласова и истраге преваре. Два
месеца касније, под међународним притиском, најављен је други круг гласања
између Карзаја и другог кандидата, Абдулаха Абдулаха, али је неколико дана
касније Абдулах најавио да неће учествовати на изборима 7. новембра, јер његови
захтеви за промене у изборној комисији нису били испуњени. Сутрадан, званичници
изборне комисије отказали су други круг и прогласили Хамида Карзаја за
председника са петогодишњим мандатом. На парламентарним изборима 2005. године,
међу изабраним званичницима били су бивши муџахедини, исламски фундаменталисти,
ратници, комунисти, реформисти, као и неколико сарадника Талибана. У истом
периоду, Авганистан је заузео 30. место по заступљености жена у парламенту.
Последњи парламентарни избори одржани су у септембру 2010. године, али због
расправа и истраге о превари, церемонија полагања заклетве је одржана крајем
јануара 2011. године.

Авганистан је административно подељен на 34 провинције (вилајета), а свака
провинција има свој главни град и покрајинску администрацију. Покрајине су даље
подељене на око 398 мањих покрајинских округа, од којих сваки обично покрива
град или више села. Сваки округ представља гувернер округа.

Покрајинске гувернере именује председник Авганистана, а окружни гувернери су
изабрани од стране покрајинских гувернера. Покрајински гувернери су представници
централне владе у Кабулу, и одговорни су за сва административна и формална
питања у оквиру својих покрајина. Постоје и покрајински савети који се бирају на
непосредним и општим изборима на период од четири године. Функције покрајинских
савета укључују учешће у покрајинском планирању развоја, као и учешће у праћењу
и процени других институција покрајинске управе.

Министарство спољних послова Авганистана је задужено за управљање међународним
односима Авганистана. Аганистан је члан Уједињених нација од 1946. године.

Мисија Уједињених нација за помоћ у Авганистану је успостављена 2002. године под
Резолуцијом 1401 Савета безбедности Уједињених нација ради помагања народу да се
опорави од деценија рата, и да успостави нормално функционисање владе. Данас
више од 22 чланица НАТО-а распоређује око 100.000 војника у Авганистану у склопу
Међународних безбедносних снага. Поред блиских војних веза, земља такође има
јаке економске везе са чланицама НАТО-а и њиховим савезницима. Она такође има
дипломатске односе са суседним државама као што су Пакистан, Иран, Туркменистан,
Узбекистан, Таџикистан и Кина, и државама у региону, као што су Индија, Турска,
Казахстан, Русија, Уједињени Арапски Емирати, Саудијска Арабија, Ирак, Египат,
Јапан, Јужна Кореја, и други.

Односи између Авганистана и Пакистана су се видно погоршали због проблема
везаних за Дуранд линију и рата који траје од 1978. до данас (Муџахедини,
избеглице из Авганистана, талибанске побуне и погранична кошкања), међу које
спадају и вода, као и све већи утицај Индије у Авганистану. Авганистански
званичници често тврде да су пакистанске и иранске обавештајне службе укључене у
обуку и вођење терориста при извршењу напада у Авганистану. Авганистан је увек
зависио од пакистанских трговачких путева за увоз и извоз, али то се променило у
последњој деценији са отварањем путева средње Азије и иранских путева. Насупрот
томе, Пакистан зависи од авганистанске воде и сматра Авганистан јединим
трговачким путем ка ресурсима средње Азије.

Индија и Иран су активно учествовали у реконструкцији Авганистана, са Индијом
као највећим регионалним донатором у земљи. Од 2002. године, Индија је обећала
до 2 милијарде долара у економској помоћи Авганистану, те је учествовала у више
напора ради друштвено-економске обнове, укључујући струју, путеве, пољопривреду
и образовне пројекте. Такође, постоје војне везе између Индије и Авганистана,
које ће се ојачати након потписивања стратегијског пакта у октобру 2011. године
који су потписали Карзај и премијер Манмохан Синг.

Национална дирекција за безбедност је национална обавештајна служба, која
функционише на сличан начин као и Одељење за унутрашњу безбедност Сједињених
Америчких Држава и има између 15.000 до 30.000 запослених. Авганистан има око
126.000 националних полицајаца, мада постоје планови да се ангажује више, тако
да укупан број може достићи 160.000. Авганистанска национална полиција припада
Министарству унутрашњих послова, а служи као једина агенција за спровођење
закона широм земље. Национална цивилна полиција Авганистана је главни огранак
националне полиције Авганистана, и подељена је на пет бригада, а сваком
командује бригадни генерал. Ове бригаде су стациониране у Кабулу, Гардезу,
Кандахару, Херату, и Мазари Шарифу. Свака покрајина именује провинцијалног шефа
полиције који је одговоран за спровођење закона широм покрајине.

Полиција је обучавана од стране западних снага НАТО тренинг мисије у
Авганистану. Према извештају из 2009. године, велики део полицајаца је било
неписмено, и чак су били оптужени за тражење и примање мита. Џек Кем, заменик
команданта НАТО тренинг мисије у Авганистану је изјавио да ће стопа писмености у
полицији Авганистана порасти до преко 50% до јануара 2012. године. Оно што је
почело као добровољни програм описмењавања постало је обавезно у основној
полицијској обуци почетком 2011. године. При тестирању на наркотике, код 17%
полицајаца потврђена је илегална употреба наркотика. Године 2009, председник
Карзај је огранизовао две антикорупцијске јединице унутар Министарства
унутрашњих послова. Бивши министар унутрашњих послова, Ханиф Атмар, рекао је да
ће безбедносни званичници из САД (ФБИ), Велике Британије (Скотланд Јард) и
Европске уније обучити тужиоце у јединици.

Јужни и источни делови Авганистана су најопаснији због милитантних активности и
процвата трговине дрогом. Овим посебним областима понекад патролирају талибански
побуњеници, који често праве импровизоване експлозивне направе на путевима и
изводе самоубилачке бомбашке нападе. Киднаповања и пљачке су такође честе
појаве. Сваке године је велики број авганистанских полицајаца убијено током
обављања својих дужности у овим областима. Авганистанска Гранична полиција је
одговорна за заштиту аеродрома и граница, посебно спорне границе дуж Дуранд
линије, које се често користе од стране припадника криминалних организација и
терориста за своје незаконите активности. Извештај из 2011. године приказује да
је чак 3 милиона људи укључено у трговину наркотицима у Авганистану. Велики број
напада на запослене у влади су највероватније наручени од стране мафијашких
група. Дрога из Авганистана се извози у суседне земље, као и широм света.
Министарство за борбу против наркотика у Авганистану је задужено за хапшење
главних трговаца дрогом.

Авганистан је осиромашена и најмање развијена земља, једна од светских
најсиромашнијих због деценија ратовања и недостатка страних инвестиција. Од
2012. године, БДП износи око 34.29 милијарди долара с курсом од 19.91 милијарди
долара, а БДП по глави становника је 1.100 долара. Извоз земље је 2010. године
износио 2.6 милијарди долара. Стопа незапослености износи око 35%, и отприлике
исти проценат становника живи испод линије сиромаштва. Према извештају из 2009.
године, око 42% посто становништва живи на буџету од једног долара дневно.
Држава има спољни дуг од мање од 1.5 милиона долара, и опоравља се уз помоћ
светске заједнице.

Економија Авганистана је у последњој декади у порасту за 10% годишње,
захваљујући приливу од преко 50 милиона у виду интернационалне помоћи. као и
захваљујући побољшању на пољу система транспорта и пољопривредне производње,
која чини главни ослонац авганистанске економије. Земља је позната по производњи
нара, грожђа, кајсија, диња, разних сувих и свежих воћки, као и ораха. Многи
извори указују на то да 11% или више економије Авганистана произилази из
производње и продаје опијума, и Авганистан се широм света сматра највећим
светским произвођачем опијума, упркос покушајима авганистанске владе и
интернационалним покушајима искорењивања ових усева. Док је дефицит текућег
рачуна државе углавном финансиран новцем донатора, само мали део је пружен
директно државном буџету. Остатак је усмерен ка ванбуџетским експедитурама и
донаторским пројектима кроз систем Уједињених нација и невладиних организација.
Министарство финансија Авганистана је фокусирано на побољшану наплату прихода и
дисциплину експедитура јавног сектора. На пример, државни приходи су се повећали
31% за 1.7 милијарду долара у периоду од марта 2010. до марта 2011.

Авганистанска банка представља главну банку државе, док је главна валута авгани
(АФН), по курсу од 47 авганија као еквивалент 1 америчком долару. Од 2003.
године, више од 16 банака је отворено ширем земље, међу којима су
Интернационална Банка Авганистана, Кабул банка, Азизи банка, Паштани банка и
друге. Један од главних покретача тренутног економског опоравка јесте повратак
преко 5 милиона емиграната, који су са собом донели свежу енергију,
предузетништво и вештине за стицање иметка, као и врло потребна средства за
покретање предузетништва. По први пут након 1970-их година, Авганистанци су се
укључили у грађевинарство, што је једна од највећих индустрија у земљи. Међу
главне грађевинске пројекте спада и 35 милијарди долара вредан пројекат Нови
град Кабул, поред главног града, град Гази Амахулах Кан у близини Џалалабада, и
Ајно Мена у Кандахару. Слични пројекти су започети у Херату, Мазари Шерифу и
другим градовима. Поред тога, велики број компанија и мањих фабрика је почело са
радом широм земље, што не само пружа приходе држави, већ и отвара нове пословне
позиције. Побољшања пословне средине су резултирала у више од 1.5 милијарди
долара инвестиција у телекомуникације, и створила више од 100.000 послова од
2003. године. Авганистански теписи поново постају популарни, што пружа прилику
тргоовцима теписима да запосле више радника. Авганистан је члан Удружења за
регионалну сарадњу Северне Азије, Организације за економску сарадњу и
Организације исламске сарадње. Нада се да ће се ускоро прикључити Шангајској
организацији сарадње ради успостављања уских економских веза са земљама у
суседству и региону које припадају такозваном пројекту Новог Пута Свиле.
Министар спољних послова Залмај Расул је рекао медијима 2001. године да је циљ
државе стварање авганистанске економије која се заснива на трговини, приватним
предузећима и инцвестицијама. Стручњаци сматрају да ће ово револуционисати
економију региона. Производња опијума у Авганистану је рекордно порасла 2007.
године, када је пријављено да је 3 милиона људи умешано у посао, али је касније
број опао у наредним годинама. Држава је отпочела програме који ће смањити
производњу мака, а до 2010. године је пријављено да су 24 провинције од 34
очишћене од узгајивачница мака.

Мајкл Е. О'Ханлон из Брукингс институције процењује да када би Авганистан
генерисао више од 10 милијарди долара годишње из својих минерала, његов
друштвени производ би био дуплиран, а такође би тиме пружио дугорочна средства
за финансирање авганистанских сигурносних снага, као и других критичних потреба.
Геолошки топографски институт САД је 2006. године проценио да северни део
Авганистана има у просеку 2.9 милијарди барела сирове нафте, 15.7 билиона кубних
стопа природног гаса, и 562 милиона барела природног течног гаса. У децембру
2011. године, Авганистан је потписао споразум о експлоатацији нафте са Кинеском
националном петролејском корпорацијом ради развијања три нафтна поља уз обалу
реке Аму Дарја на северу земље. Други извештаји указују на то да земља обилује
литијумом, бронзом, угљем, златом, челиком, као и другим минералима. Канашински
карбонатит у провинцији Хелманд садржи 1.000.000 метричких тона ретких земљаних
елемената. Године 2007, рудник бакра Ајнак је изнајмљен Кинеској металургијској
групи на 30 година по цени од 3 милијарде долара, што представља највећу страну
инвестицију и процват приватног пословања у историји Авганистана.

Стил Ауторити ов Индија (енг. Steel Authority of India) је откупио рударска
права да развије велике залихе руде наџигакског челика у централном Авганистану.
Владини званичници процењују да је 30% неискоришћених рудних богатства земље
вредно између 900 милијарди и 3 билиона долара. Један од званичника је изјавио
да ће ово постати кичмени стуб економије Авганистана, чак је и Пентагон изјавио
да ће Авганистан постати „Саудијска Арабија литијума“.

Од 2014. године, у Авганистану постоје само две железничке линије: једна
одухвата 75 km пруге од Хајрабада до границе са Узбекистаном, а друга 10
километара пруге од Торагундија до границе са Туркменистаном. Обе линије се
користе само за теретне возове, и још увек не постоји могућност превоза путника.
Постоји велики број понуда за изградњу додатних линија. Године 2003, председници
Авганистана, Туркменистана и Узбекистана су присуствовали церемонији отварања
линије од 225 километара пруге путем Андхвој-Мазари Шериф-Хајрабад. Линија ће се
у Хајрабаду повезати са већ постојећом линијом која води до границе са
Узбекистаном. Постоје планови за изградњу железничке линије од Кабула до
Торхама, града у близини источне границе, где ће се повезати са железничким
линијама Пакистана. Постоје такође и планови да се заврше железничке линије
између Хафа у Ирану и Херата у Авганистану.

Путовање аутобусом у Авганистану је још увек опасно због немарних и
интоксинираних возача, као и због разних милитантних активности. Аутобуси су
углавном старији модели марке Мерцедес-Бенц и углавном су у власништву приватних
компанија. Озбиљне саобраћајне несреће су веома честе у Авганистану, посебно на
путевима Кабул-Кандахар и Кабул-Џалалабад. Новији аутомобили су у последње време
доступни од како су поново изграђени путеви и аутопутеви. Углавном се увозе из
Уједињених Арапских Емирата преко Пакистана и Ирана. Од 2012. године је забрањен
увоз аутомобила старијих од десет година. Развитак путне мреже нације представља
велики подстрек за економију Авганистана, с обзиром да омогућава размену са
суседним државама. Поштанске услуге у Авганистану пружају Авгананистанска пошта,
као и приватне компаније као што су ФедЕкс, Де-Ха-Ел и друге.

Телекомуникацијске услуге у Авганистану пружају Афган Вајрлес (енг. Afghan
Wireless), Етисалат, Рошан, МТН Група и Афган Телеком. Године 2006, Министарство
комуникација је потписало уговор у вредности од 64.5 милиона долара са
компанијом Зе-Те-Е ради успостављања мреже оптичких кабала широм земље. Од 2011.
године, Авганистан има око 17 милиона претплатника ГСМ мреже, као и преко милион
корисника интернета, али има само 75.000 фиксних телефонских линија и мало изнад
190.000 ЦДМа претплатника. 3Г услуге тренутно пружају само Етисалат и МТН Група.
Године 2014, Авганистан је закупио сателит од Еутелсат-а, назван АФГАНСАТ 1.

Према Показатељу хуманог развоја, Авганистан је петнаеста најмање развијена
земља у свету. Просечни животни век износи око 60 година за оба пола. Авганистан
је на 9. весту по стопи плодности у свету, са 5.64 детета по једној жени (према
подацима из 2012. године). Има једну од највиших стопа смртности мајки у свету,
која је процењена 2010. године на 460 смртних случајева на 100.000 порођаја, и
највишу стопу смртности одојчади у свету (смрт беба млађих од годину дана), која
је 2012. године процењена на 119.41 смрти/1,000 порођаја. Подаци из 2010. године
указују на то да једно од десет детета умире пре пете године. Министарство
здравља планира да смањи смртност одојчади на 400 смрти на 100.000 рођења пре
2020. године. Држава тренутно има више од 3.000 бабица, а уз то се сваке године
школује додатних 300-400 жена за ово занимање. У последњој деценији су изграђене
бројне болнице и клинике које пружају најнапредније третмане у Кабулу. Француски
медицински институт за децу и Индира Ганди дечија болница у Кабулу су водеће
дечије болнице у земљи. Међу другим водећим болницама у Кабулу спадају
Џамхуријат болница са 350 кревета и Џинах болница, која је још увек у процесу
изградње. Такође постоји и велики број добро опремљених војних болница широм
земље. Године 2006. је забележено да скоро 60% становништва живи на удаљености
од два сата хода од најближе здравствене установе, што је велика промена у
односу на забележених 9% 2002. године. Последње анкете указују на то да 57%
Авганистанаца тврди да имају добар или одличан приступ клиникама или болницама.
Авганистан има једну од највиших учесталости људи са инвалидитетом, са скоро
милион људи погођених овим проблемом.[тражи се извор од 05. 2016.] Има око
80.000 људи којима недостаје неки уд; већина њих је повређено нагазним минама.
Невладине добротворне организације као што су Спасимо децу и Махбубино завештање
помажу сирочади у сарадњи са владиним структурама.

Образовни систем Авганистана обухвата основно и високо образовање, које спадају
у надлежност Министарства образовања и Министарства високог образовања. Државни
образовни систем је уништен током дугих деценија ратовања, али је почело његово
оживљавање након доласка Карзаијеве администрације на власт крајем 2001. године.
Током последње деценије изграђено је и реновирано више од 5.000 школа, док је у
истом периоду преко 100.000 наставника обучено за рад. Више од седам милиона
ученика оба пола похађа наставу у школама, око 100.000 студената похађа разне
универзитете широм земље; најмање 35% тих студената су девојке. Од 2013. године,
у Авганистану постоји 16.000 школа. Министар образовања, Гулам Фарук Вардак је
изјавио да је потребно изградити још 8.000 школа за осталих 3 милиона деце која
тренутно немају услова за школовање.

Универзитет у Кабулу је поново отворен 2002. године, и прима студенте оба пола.
Године 2006, отворен је Амерички универзитет у Кабулу, ради пружања наставе која
је на светском нивоу, која је на енглеском, и која представља здраву средину за
учење у Авганистану. Центар Кабула служи као авганистански центар за учење, с
обзиром да се ту налази велики број едукативних институција. Главни универзитети
ван Кабула су Универзитет у Кандахару на југу, Универзитет у Херату на
северо-западу, Универзитет у Балку на северу и Универзитет у Хосту на истоку.
Национална војна академија Авганистана, организована по угледну на Војну
академију Сједињених Америчких Држава, јесте четворогодишња образовна установа
која првенствено школује официре Оружаних снага Авганистана. Стопа писмености
целе нације је била врло ниска, али је сада у порасту, узевши у обзир да се све
више младих људи школује. Године 2010, Сједињене Америчке Државе су широм земље
успоставиле бројне Линколн едукативне центре који нуде часове енглеског језика,
програмирања, коришћења интернета, као и друге едукативне и услуге саветовања.
Јединице државне безбедности Авганистана имају обавезу да слушају предавања о
писменоси.

Авганистанска култура је присутна скоро преко два миленијума, а њени корени се
налазе најраније у периоду Ахеменидског краљевства око 500. године п. н. е. То
је углавном номадско и племенско друштво, где сваки регион земље има своју
посебну традицију и обичаје, што најбоље показује мултикултуралност и
мултијезичност ове нације. У јужним и источним регионима људи живе у складу са
паштунском културом, пратећи паштунвали - традиционални начин живота који и дан
данас опстаје. Остатак популације је персијског или туркијског порекла. Неки
људи који нису паштунског порекла, а живе близу ових заједница прихватили су
Паштунвали у процесу паштунизације (или Авганизације), док су неки Паштуни
подлегли персијанизацији. Милиони Авганистанаца који живе ван своје земље,
углавном у Пакистану и Ирану током последњих 30 година попримили су основе
култура тих земаља из суседства.

Авганистанци се веома поносе својом културом, нацијом, наслеђем и, изнад свега,
својом религијом и независношћу. Узевши у обзир њихову традицију племенског
ратовања и убилачких сукоба, странцима је увек било јако тешко, чак немогуће да
их освоје и савладају. Постоји око 60 главних паштунских племена, а процењено је
да авганистанских номада има око 2-3 милиона. Авганистан има комплексну историју
која је преживела било у садашњој култури, или кроз различите језике и
споменике. Међутим, велики број тих историјских споменика је уништено током
скорашњих ратова. Два велика споменика, Буде из Бамијана, уништена су од стране
Талибана јер су сматране идолопоклоничким. Упркос томе, археолози још увек
проналазе будистичке реликвије у различитим деловима земље, где неки датирају
чак из 2. века.[тражи се извор од 05. 2016.] Ова чињеница указује да је будизам
био широко распрострањен у Авганистану. Међу осталим историјски важним местима
су градови Херат, Кандахар, Газни, Мазари Шериф и Заранг. Џамски минарет и река
Хари припада светској баштини Унеска. Огртач за који се сматра да га је носио
исламски пророк Мухамед потхрањен је Џамији Пророковог огртача у Кандахару,
граду који је основао Александар Велики и који је престоница Авганистана.
Хератска цитадела у западном делу града је последњих година реновирана и
представља велику туристичку атракцију. На северу земље налази се Плава џамија,
која се сматра местом где је сахрањен Али. Национални музеј Авганистана налази
се у Кабулу.

Иако је стопа писмености у Авганистану врло ниска, персијска и паштунска поезија
играју важну улогу у култури Авганистана. Поезија је увек била важна ставка
образовања овог региона до тог степена да се интегрисала у културу Авганистана.
Међу најпознатијим песницима су Руми, Рабија Балхи, Санаји, Џами, Хушхал Хан
Хатак, Рахман Баба, Халилулах Халили и Парвин Пазхак.

Авганистански медији су настали почетком 20. века, а прве новине су изашле из
штампе 1906. године. До 1920-их година, Радио Кабул је емитовао локалне радио
емисије. Национална телевизија Авганистана је покренута 1974. године, али је
затворена 1996. године, када су власт у региону перузели Талибани. Од 2002.
године, рестрикције штампе су лагано попуштане, и јавља се све више различитих
приватних медија. Слобода изражавања и штампе су унапређене у уставу 2004.
године и укинута је цензура, мада је клевета и говор против ислама забрањен и
строго кажњив. У Авганистану постоји око 400 регистрованих публикација, 15
телевизијских станица и 60 радио станица. Кабул је родни град многих познатих,
како традиционалних тако и модерних музичара Авганистана. Традиционална музика
је посебно популарна током прослава Нове године и Дана независности. Међу
најпознатије авганистанске музичаре спадају Ахмед Захир, Нашенас, Мухамед Хусејн
Сараханг, Абдурахим Сарбан, Убејдула Џан, Фархад Дарја и Нагма, као и многи
други. Већина Авганистанаца је навикла да гледа филмове Боливуда и да слуша
музику из тих фимлова. Међу најпознатијим Боливуд глумцима у Авганистану су
Салман Кан, Сајф Али Кан, Шах Рух Кан, Амир Кан, Феруз Кан, Кадин Кан, Насерудин
Кан, и други.

Национални тим Авганистана учествује у интернационалним фудбалским такмичењима
од 1941. године. Национални тим на домаћем терену утакмице игра на Гази стадиону
у Кабулу, а фудбал у Авганистану је организован од стране Фудбалске Федерације
Авганистана. Национални тим никада није играо нити се квалификовао за ФИФА
светски куп, али је недавно освојио интернационални фудбалски трофеј на САФФ
шампионату. Авганистан има и свој национални футсал тим. Крикет, који је скоро
откривен као спорт у Авганистану захваљујући успеху националног крикет тима
Авганистана, све је популарнији. Одбор за крикет Авганистана је главно управно
тело овог спорта и има своје седиште у Кабулу. Кази Аманулах Кан интернационални
крикет стадион је национални стадион за крикет.

Други такође популарни спортови у Авганистану су кошарка, одбојка, теквондо и
бодибилдинг. Бузкаши је традиционални спорт Авганистана, углавном на северу
Авганистана. Сличан је игри поло, и игра се са два јахачка тима. Авганистански
хрт је настао у Авганистану и у почетку је коришћен током лова.



https://sr.wikipedia.org/wiki/%D0%88%D0%BE%D0%B2%D0%B0%D0%BD_%D0%92%D0%BB%D0%B0%D0%B4%D0%B8%D0%BC%D0%B8%D1%80

Јован Владимир (Дукља, cca 990. — Преспа, 22. мај 1016) био је владар Дукље и
Србије од око 1000. до 1016. године, најистакнутије српске кнежевине тог доба.
Његова владавина одвијала се током дуготрајног рата између Византије и
Самуиловог царства. Био је у блиским односима са Византијом, што му није помогло
да сачува своју земљу од цара Самуила. Овај је освојио Дукљу 1009. или 1010, а
кнеза Владимира утамничио у Преспи, престоници свог царства у западној
Македонији. Према Љетопису Попа Дукљанина, Самуилова кћерка Теодора Косара је,
завољевши заробљеног кнеза, молила оца да је уда за њега. Цар је дао Косару за
жену Владимиру, а затим свог новопеченог зета вратио на дукљански престо да
влада као његов вазал.

Владимир је био познат као побожан, праведан и мирољубив владар. Није се
укључивао у велики рат, који је кулминирао 1014. византијском побједом над
Самуилом. Цар је недуго након тога преминуо, а по наређењу његовог синовца
Јована Владислава, који је преузео власт над царством 1015, Владимир је убијен
22. маја 1016. Одрубљена му је глава испред једне цркве у Преспи, гдје је и
сахрањен. Недуго потом признат је за свеца и мученика, са празником 22. маја; он
је први српски светац. Косара је пренијела његове мошти у манастиру Богородице
Крајинске, цркву близу његовог двора на југоистоку Дукље. Од 1381. мошти су
чуване у манастиру Светог Јована Владимира код Елбасана, а од око 1995. у
православној саборној цркви у Тирани. За свечев празник мошти се доносе у
манастир код Елбасана, гдје се на тај дан окупи велики број вјерника.

Реликвија везана за свеца је и крст за који се вјерује да га је држао у рукама
када су га погубили. Тај крст се традиционално чува у породици Андровић из Вељих
Микулића код Бара. Сваке године на Тројичин дан износи се пред литијом на врх
планине Румије. Свети Јован Владимир се сматра небеским заштитником града Бара.
Његово најстарије, данас изгубљено житије настало је у Дукљи вјероватно између
1075. и 1089; сачувано је у скраћеном облику у Љетописа Попа Дукљанина,
написаном на латинском. Грчко житије, засновано на усменим предањима, објављено
је 1690, а превод истог на црквенословенски, уз извјесне исправке, штампан је
1802. На иконама се светац обично представља као краљ у владарском руху са
круном на глави, са крстом у десној, а својом одрубљеном главом у лијевој руци.
Он је по предању сам донио своју главу на мјесто гдје је сахрањен.

Дукља је била раносредњовјековна српска кнежевина чија се територија већим
дијелом поклапала са данашњом Црном Гором. Моћ Дукље знатно се повећала након
распада државе српског кнеза Часлава, до којег је дошло по његовој смрти око
943. године. Обим Чаславове Србије није поуздано утврђен, али се зна да је
укључивала Рашку и Босну. Рашка је потпала под политичку доминацију Дукље, скупа
са сусједним српским кнежевинама Травунијом и Захумљем. Византинци су Дукљу
често називали Србијом.

Јован Владимир ступа на пријесто око 1000. године, наслиједивши још у дјечачком
узрасту свог оца Петрислава. Петрислав се сматра првим дукљанским владарем чије
се постојање може потврдити примарним историјским изворима, који такође
наговјештавају да је он био у блиским односима са Византијом. Дукља се састојала
од двије области, Зете на југу и Подгорја на сјеверу. По свој прилици,
Владимиров двор се налазио у жупи Облик (Obliqus) или близу ње. По локалном
предању Владимиров двор се налазио на брду Краљич код села Коштањица близу
Скадарског језера, у предјелу званом Крајина на југоистоку Црне Горе. У близини
Краљича налазе се остаци цркве Пречисте Крајинске, која је постојала већ у
Владимирово вријеме.

Његова владавина описана је у 36. поглављу Љетописа попа Дукљанина, који је,
према новијим истраживањима, завршен крајем 13. или почетком 14. вијека; кратко
34. и 35. поглавље баве се његовим оцем и стричевима. Док се претходни дијелови
љетописа темеље на усменим предајама и ауторовим домишљањима, те се углавном не
сматрају поузданим изворима за историју, поглавља од 34. до 36. су заснована на
једној старијој Вадимировој биографији, написаној у Дукљи вјероватно између
1075. и 1089. И љетопис и Јован Скилица, византијски историчар из 11. вијека,
описују Владимира као мудрог, побожног, праведног и мирољубивог владара.

Владимирово појављивање на историјској сцени дешава се током дуготрајног рата
између византијског цара Василија II (владао 976–1025) и цара Самуила
(980—1014). Чини се да је Василије II настојао да ангажује и друге балканске
владаре за борбу против Самуила, те да је из тог разлога одржавао контакте и са
дукљанским кнезом. Српско посланство, чији је долазак у Цариград око 992. године
забиљежен у једној повељи манастира Велика Лавра из 993, по свој прилици дошло
је Василију управо из Дукље.

Блиске везе са Византијом нису помогле кнезу Владимиру. Самуило је напао његову
земљу 1009. или 1010. у склопу похода усмјереног на византијску тему Драч, у
сусједству Дукље. Увидјевши да не може ништа огромној царској сили, Владимир се
повукао са војском и народом на утврђено брдо Облик, западно од Скадра. Према
Љетопису попа Дукљанина Владимир је тамо учинио чудо: брдо је било пуно змија
отровница, али када се он помолио Господу да спасе његов народ, њихов угриз је
постао безопасан.

Самуило је оставио један дио војске да опсједа Облик, док је са осталим четама
напао оближњи Улцињ који је припадао систему утврђења теме Драч. Владимир се
послије извјесног времена предао, што се у љетопису приписује његовој жељи да
избави свој народ од глади и мача. Одмах је послат у затвор у Преспу,
пријестоницу Самуилове државе у западној Македонији. Одуставши од опсаде Улциња,
цар је усмјерио своје снаге према Далмацији при чему је допро све до Задра
спаливши успут Котор и Дубровник, а у своју земљу се вратио преко Босне и Рашке.
Посљедица овог похода било је привремено Самуилово заузимање Дукље, Травуније,
Захумља, Босне и Рашке.

Самуилов поход може се сагледати у ширем геополитичком контексту. Византијски
цар Василије је 1004. или 1005. године повратио Драч од Самуила. На овај начин
је Византија преко теме Драч дошла у непосредан додир са Владимировом Дукљом, и
преко ње успоставила везу са темом Далмацијом. Ова византијска област се
састојала од обалних далматинских градова. Млеци су војно интервенисали 1000.
године да би заштитили те градове од напада Хрвата и Неретљана, након чега су
наметнули своју власт у Далмацији. Уз њихову помоћ за хрватског краља крунисао
се Светислав Суриња. Василије је Млецима, као својим савезницима и заступницима,
озваничио управу над Далмацијом 1004. или 1005. године. Тиме су Млеци,
далматински градови, Хрватска и Дукља груписани у компактан провизантијски блок,
који је имао директан контакт са Византијом преко теме Драч. Самуило је походом
од 1009/1010. разбио овај блок.

Према љетопису, док је Владимир окован венуо у преспанском затвору, молећи се
дању и ноћу, приказао му се анђео Господњи који му прорече како ће ускоро бити
ослобођен, али да ће касније умријети мученичком смрћу. Његова судбина у
заточеништву затим је описана у виду романтичне приповијести у којој на сцену
ступа Самуилова кћерка Теодора Косара. Њен сусрет са Владимиром испричан је у
љетопису на сљедећи начин:

Косара је затим усрдно молила оца да је уда за Владимира, а овај јој је без
одуговлачења изашао у сусрет. Цар је након кћеркине удаје вратио Дукљу свом
новом зету. У стварности, овај брак је могао бити резултат политичке процјене
Самуила, који је можда сматрао да ће му Владимир као зет бити вјернији вазал.
Ријешивши на овај начин питање Дукље, цар се могао боље концентрисати на
Македонију и Тесалију, гдје је било главно жариште његовог сукоба са Византијом.
У хроници се тврди да је Самуило повјерио Владимиру и цијелу драчку земљу.
Могуће је да је кнезу повјерена сјеверна област те територије, која је само
дјелимично била под царевом влашћу. Једна кратка напомена Јована Скилице о
Владимиру сугерише да је кнез на управу добио и дио Рашке, а можда и читаву ту
област. Његовом стрицу Драгимиру, владару Травуније и Захумља, који се пред
Самуиловом војском повукао на неку планину, цар је такође дозволио да настави
владати као његов вазал.

Након тога, како биљежи љетопис, „Владимир је тако живио са својом женом Косаром
у потпуној светости и чедности, љубећи Бога и служећи му и ноћу и дању, и владао
је својим народом који му је повјерен праведно и у страху од Бога.“ Ништа не
указује на то да је Владимир на било који начин учествовао у ратним напорима
свог таста. Вишедеценијски сукоб кулминирао је Самуиловим поразом од Византинаца
у бици на Беласици 1014, а цар умире 6. октобра исте године. Наслиједио га је
син Гаврило Радомир, чија је владавина била кратког вијека: убио га је 1015.
његов брат од стрица Јован Владислав, и преузео власт над царством; недуго потом
убио је и Радомирову жену. Владислав шаље гласнике Владимиру са захтјевом да
дође на царски двор у Преспу, али Косара одговара мужа од тог пута и сама одлази
тамо. Цар је прима са почастима те наново позива кнеза да дође, шаљући му златни
крст на коме се заклео да му ништа нажао неће учинити. Љетопис биљежи Владимиров
одговор на овај позив:

Два епископа и један пустињак дођоше дукљанском кнезу, предадоше му дрвени крст,
те потврдише да се на њему цар заклео да му никаква зла од њега неће бити.
Владимир пољуби крст и стави га у своја њедра, па с малом пратњом крену у
Преспу. Чим је стигао тамо уђе у једну цркву да се помоли Богу. Изашао је из
цркве држећи онај дрвени крст, а пред самим црквеним вратима га оборише војници
кривоклетног Владислава и одрубише му главу. Било је то 22. маја 1016. Скилицин
кратки извјештај о Владимировом убиству слаже се у главним цртама са Љетописом
попа Дукљанина. Мотив за ово убиство није сасвим јасан. Откад су поразили
Самуила 1014, Византинци су добијали битку за битком, па је Владислав вјероватно
сумњао или је био обавијештен да се Владимир спрема да обнови савезништво Дукље
са Византијом. Ово савезништво би било посебно неповољно за Владислава због
близине Дукље са Драчем, који је био циљ његових освајања.

Владислав је почетком 1018. водио неуспјешан напад на Драч, под чијим зидинама
је погинуо. Према љетопису, током опсаде Драча Владимир се појавио пред
Владиславом док је овај сједио за трпезом и вечерао. Кад је устао да бјежи
зовући војнике да га спасу, Владимир га је убио. Исте 1018. године је
византијска војска под вођством побједоносног цара Василија дефинитивно покорила
задње остатке Самуилове царевине. Пошто Владимир и Косара нису имали дјеце,
његов законити насљедник био је његов стриц Драгимир, травунијски кнез, који се
у првој половини 1018. упутио са војском у Дукљу да се устоличи као њен владар.
Кад је дошао у Котор, Которани су га на превару убили, а његови војници су се
вратили у Травунију. Дукља се не појављује поново у изворима до тридесетих
година 11. вијека. Неки историчари претпостављају да је око 1018. подложена
директној византијској управи, док други вјерују да је остављена под неким
домаћим владарем као вазална држава Византије.

Јован Владимир је сахрањен у Преспи, у оној истој цркви испред које је убијен.
Убрзо се прочуло да молитва код његовог гроба лијечи од разних слабости, и многи
почеше долазити тамо да се помоле. Недуго након смрти, Јован Владимир је признат
од Цркве за свеца и мученика, а за његов празник је одређен 22. мај. У то
вријеме свеци су признавани без неког посебног обреда канонизације. Владимир је
први владар неке српске државе који је уврштен међу свеце. Владари српске државе
која ће се ширити око Рашке, из лозе Немањића, скоро сви ће бити канонизовани —
почевши од утемељитеља династије, Стефана Немање.

Неколико година по Владимировој смрти, удовица Косара пренијела је његове мошти
из Преспе у Пречисту Крајинску, цркву близу његовог двора у Крајини. Народ је
почео масовно да походи ово светилиште. Косара се више није удавала; сахрањена
је, по властитој жељи, у Пречистој Крајинској подно мужевљевих ногу. Око 1215.
године — кад је Крајина била под влашћу рашког великог жупана Стефана
Првовјенчаног — мошти је вјероватно однијела из ове цркве у Драч војска епирског
деспота Михаила I. Овај је у то вријеме накратко заузео Скадар, који је од цркве
удаљен свега око 20 километара. Јован Владимир је поменут у једном грчком
црквеном тексту као светац заштитник Драча.

Драч је 1368. године од Анжујаца освојио албански великаш Карло Топија. Он је
1381. обновио у византијском стилу једну земљотресом порушену цркву у уској
долини рјечице Куше, притоке ријеке Шкумбин — близу локације на којој ће у 15.
вијеку бити подигнут град Елбасан у централној Албанији. Црква је посвећена
светом Јовану Владимиру, како је обзнањено у мермерном натпису на грчком,
српском и латинском језику, који је Топија поставио изнад јужног улаза цркве.
Свечеве мошти чуване су у дрвеном ћивоту, смјештеном у три метра високој едикули
у цркви.

Стојан Новаковић је тврдио да је Владимиров гроб од почетка био у цркви код
Елбасана. Он је претпоставио да се земљотрес који је порушио стару цркву догодио
током Топијине владавине, те да је Топија вратио мошти у обновљену цркву. Да је
Владимир претходно био сахрањен у Дукљу, по Новаковићу, „нашао би се било ко за
време потоњег српског господства да о њему што запише, или да га унесе међу
српске светитеље.“ Новаковић није разматрао претпоставку да су мошти биле
однесене из Дукље у Драч око 1215. Коментарисао је извјештај из љетописа по коме
је Косара однијела Владимирово тијело „на мјесто које се назива Крајина, гдје је
био његов двор“. Он се могао налазити на подручју Крајине у Дукљи прије него што
је Владимир пао у заробљеништво. Међутим, након женидбе са Косаром двор му је
могао бити близу Елбасана, у драчкој земљи коју му је повјерио Самуило. Сахрањен
је близу овог другог двора, који је у љетопису замијењен његовим првим,
крајинским двором.

Око цркве код Елбасана развио се православни манастир који ће у 18. вијеку
постати сједиште новоформиране драчке архиепископије. Григорије, драчки
архиепископ 1768–1772, написао је у овом манастиру такозвано Елбасанско
јеванђеље, најстарије дјело православне књижевности на албанском језику. У
новија времена, манастир је усљед неодржавања оронуо, а иза 1960. угашен је од
стране комунистичког режима у Албанији; ћивот са свечевим моштима је 1967.
склоњен у Цркву свете Марије у Елбасану. Манастир је у рушевном стању враћен
Цркви током 1990тих, а рестаурација његове цркве и конака завршена је 2005. Од
око 1995. мошти се чувају у саборној цркви у Тирани, а у манастир се враћају
само за свечев празник.

Сваке године на празник светог Јована Владимира, 4. јуна по новом календару,
велики број вјерника се окупља код манастира, којег Албанци колоквијално
називају Шин-Ђон. У јутро тога дана ћивот са свечевим моштима се поставља насред
цркве под балдахин и отвара. Након јутарње литургије свештеници обносе ћивот три
пут око цркве с појањем, док их окупљени народ прати држећи запаљене свијеће у
рукама. Ћивот се затим поставља пред цркву да би га вјерници цјеливали, при чему
им се дијели памук који је држан у ћивоту од прошлогодишњег празника. Бројне су
приче о исцјељењима болесних и бездјетних, како хришћана тако и муслимана, након
молитве код свечевих моштију.

Свети Јован Владимир сматра се небеским заштитником новог града Бара на
југоистоку Црне Горе, саграђеног на садашњој локацији 1976. године четири
километра од старог Бара, који је разорен у рату и напуштен 1878. За његов
празник улицама Бара пролази свечана литија уз црквене заставе и иконе, славећи
свеца. На централном градском тргу у Бару постављена је 2001. године бронзана
скулптура Краљ Јован Владимир висока 4 метра, рад академског вајара Ненада
Шошкића. Иако је Владимир био само кнез, назива се краљем у Љетопису попа
Дукљанина, као и у предању народа југоисточне Црне Горе; отуда је брдо за које
се тврди да је на њему био Владимиров двор названо Краљич.

Крст који је по предању онај на коме се Јован Владислав криво заклео, а Јован
Владимир био погубљен, традиционално се чува у породици Андровић из Вељих
Микулића код Бара. По Андровићима, тако је већ вијековима. Андровићи наводе да
је крст, од тисовог дрвета, окован у сребро у Венецији у вријеме кад је народ
барског краја све више прелазио на ислам (вјероватно крај XVI вијека). На путу
за Венецију и назад чувала га је велика пратња. Дужина му је 45 cm, ширина 38
cm, дебљина 2,5 cm, а на његовом доњем крају углављена је кугла од месинга у
коју се умеће штап кад се крст носи.

Руски истраживачи Иван Јастребов и Павле Ровински сматрају да се крст изворно
чувао у Пречистој Крајинској, цркви у којој су у почетку чуване и Владимирове
мошти. У јеку исламизације Крајине у 18. вијеку црква је срушена, а крст
уступљен народу Крајине. Сматран за заштитника племена и симбол богате љетине,
пажен је као највећа светиња и поред тога што су Крајињани прешли на ислам. По
истраживањима Јастребова и Ровинског, крст су једном приликом од њих отели
припадници сусједног племена Мркојевића. Кад су и ови прешли на ислам, повјерили
су крст на чување својим православним сусједима, породици Андровић.

Сваке године на Тројичин дан крст светог Јована Владимира се пред литијом износи
на врх планине Румије. Учесници у овој светковини окупљају се у Вељим Микулићима
дан раније у поподневним сатима. Изношењу крста претходи богослужење у Цркви
Светог Николе у Вељим Микулићима, које почиње у поноћ. Послије литургије креће
се у поход стрмом стазом ка 1593 метра високом врху Румије. На челу литије је
крст, кога носи члан породице Андровић, иза њега иде православни свештеник, па
онда остали. Међу походницима су традиционално и католици и муслимани тог краја.
Добро се пази да неко из колоне не иступи испред крста, јер се то сматра лошим
знаком. Учесници у поворци пјевају: „Крсте носим, Бога молим, Господи помилуј.“

Некада је уз крст ишао барјактар Мркојевића, муслиман, са барјаком у лијевој и
исуканим ножем у десној руци, спреман да брани крст ако би ико покушао да га
отме. Мркојевићи су се нарочито прибојавали да би то Крајињани могли учинити.
Крајем 19. вијека број муслимана који су учествовали у литији знатно се смањио,
као посљедица утицаја њихових вјерских и политичких старјешина. За вријеме
социјалистичке Југославије, литија није одржавана између 1959. и 1984. године.

По предању је на врху Румије некад била Црква свете Тројице, коју су срушили
Турци; по другој верзији црква се срушила јер су у њој „згријешили момак и
ђевојка“. Због тога је био обичај да походници на извјесној удаљености од врха
узму камен и носе га до одредишта. Вјеровало се, кад се скупи довољно камења,
црква ће се сама обновити. Црква свете Тројице стоји поново на врху Румије од
2005; освештала ју је Српска православна црква. Литија стиже на врх прије зоре,
а у моменту изласка сунца почиње јутарња литургија. Послије обављених молитви,
литија креће назад у Веље Микулиће, такође за крстом. Прије је био обичај да се
учесници окупе на једној заравни 300 метара од врха, гдје би провели неколико
сати у весељу и спортским надметањима, те би се заложили са заједничке трпезе.
Многи повратак искористе за сакупљање такозване траве од Румије (Onosma
visianii), чијем се коријену приписују разна љековита својства. По силаску са
планине закрштава се извор Питин, који је око пола километра удаљен од Цркве
Светог Николе, а литија затим обилази око цркве. Након завршетка литије,
наставља се народно весеље у Вељим Микулићима. До сљедећег Тројичин дана, крст
се чува на тајном мјесту. Некада су за њега знала само два најстарија мушка
члана породице Андровић, а од око 2000. Андровићи имају одбор задужен за чување
крста.

Најстарије сачувано житије светог Јована Владимира садржано је у 36. поглављу
Љетописа Попа Дукљанина. Ова на латинском написана хроника је, према новијим
истраживањима, завршена између 1299. и 1301. године у Бару, који је тада био под
влашћу српског краља Милутина Немањића. За аутора љетописа сматра се барски
надбискуп Рудгер, који је вјероватно био поријеклом Чех. Он је 36. поглавље
саставио као сажетак старијег Владимировог житија, написаног на латинском у
Дукљи највјероватније између 1075. и 1089. Ово је период кад су дукљански
владари из лозе Војислављевића настојали да од папе добију потврду своје
краљевске власти, и да уздигну Барску епископију на ранг архиепископије. Они су
кнеза Владимира представљали као светачког утемељитеља своје династије; према
љетопису, били су потомци његовог стрица Драгимира. Војислављевићи су успјели у
овим настојањима, иако Католичка црква није уврстила Владимира међу своје свеце.
Упркос својој хагиографској природи, 36. поглавље садржи доста поузданих
историјских података.

Грчко житије са службом светом Јовану Владимиру штампано је у Венецији 1690. у
облику књиге, која ће бити прештампана уз мање измјене 1774. и 1858. Житије и
службу написао је на основу усмених предања заступник охридског архиепископа
Германа, Козма, који је боравио у манастиру Светог Јована Владимира код
Елбасана. Козма ће 1694. бити рукоположен за митрополита Драча. Књиге са
свечевим житијем и службом штампане у Венецији раздјељиване су из манастира
другим православним црквама и појединцима. Служба је такође објављена 1741. у
Москопољу, цинцарском центру у југоисточној Албанији, у склопу једне компилације
посвећене свецима популарним у Албанији. Краће свечево житије, засновано на
Козмином тексту, укључено је у синаксар који је саставио Никодим Светогорац,
објављен у Венецији 1819. и Атини 1868. Козмин текст послужио је као основа за
црквенословенске службе штампане у Венецији 1802. и Београду 1861. Ова друга је
штампана у склопу трећег издања Србљака, зборника служби српским свецима, за
које се старао митрополит београдски Михаило.

У житију које је написао Козма, светац се назива „Јован из Владимира“; отац му
је био Немања (историјски, велики жупан Рашке 1166–1196), а дјед Симеон
(бугарски цар 893–927). Родитељи су га оженили кћерком Самуила, цара Бугарске и
Охрида. Наслиједио је оца као цар Албаније, Илирије и Далмације. Након што је
византијски цар Василије напао и поразио цара Самуила, цар Јован је поразио и
натјерао на повлачење Василија. Јован се такође борио против јеретика богумила и
месалијана. Од ране младости тежио је ка Божјем царству; молио се дању и ноћи,
те се уздржавао од брачне постеље. Жена му је била јеретик као и њен брат, кога
је подстицала да убије Јована. Једном приликом док је Јован јахао са шураком,
овај га изненада удари мачем, али га није могао посјећи. Тек кад му је Јован дао
свој мач, јеретик је успио да му одсијече главу. Јован је ухвати у ваздуху и
настави да јаше према цркви коју је саградио близу Елбасана, гдје се често
молио. Унио је главу у цркву и рекао: „Господе, у твоје руке предајем дух мој!“
Сахрањен је у тој цркви, која је од те 899. године поприште разних чудеса.
Свечева благотворна моћ описана је у житију на сљедећи начин:

Кондак који је уз друге молитвене пјесме записан у црквенословенској служби
светом Јовану Владимиру објављеној у Србљаку, слави свеца на овај начин:

Класични примјер иконографије светог Јована Владимира може се наћи у издању
његовог грчког житија из 1858. На илустрацији у тој књизи светац је приказан
како стоји под краљевском круном са двоструким љиљанским вијенцем, десном ногом
на мачу. У десној руци држи крст, скиптар и маслинову грану, а у лијевој своју
одрубљену главу под круном. Носи хермелинов огртач и хаљину са цвјетовима
окићену крупним драгим камењем окруженим бисерима. У грчком тексту испод
илустрације светац се назива Јован Владимир, благочастиви цар свеколике Албаније
и Бугарске, грациозни чудотворац великомученик, и истински мироточац. У житију
које је укључено у синаксар Никодима Светогорца, Јован Владимир је означен као
цар Срба (τῶν Σέρβων βασιλεύς).

Свечев лик осликан је у светогорским манастирима Хиландар, Зограф и Филотеј; у
бугарским манастирима Рила, Тројан и Лозен; у манастиру Свете Катарине на
Синају; и у манастиру Арденица на југозападу Албаније. Христофор Жефаровић,
сликар и графичар из Македоније, живописао је 1737. године цркву српског
манастира Бођани у Бачкој. Јована Владимира осликао је у реду са неколико других
светаца Срба, као младог човјека кратке браде са круном и скиптром. У истом реду
стоји још један светац са подручја данашње Црне Горе, Стефан Штиљановић.
Жефаровић је Јована Владимира уврстио међу владаре и свеце које је илустровао у
свом дјелу Стематографија, издатом у Бечу 1741. Сљедеће године је израдио
бакрорезну плочу са сценама Владимирових чуда, чији су графички отисци доспјели
до домова великог броја православних вјерника широм Балкана. Свечев култ његован
је у Македонији, нарочито током 18. вијека, када је Јован Владимир често
осликаван на фрескама и иконама македонских цркава.

Неколико легенди о Јовану Владимиру забиљежено је у западној Македонији. По
једној од њих, он је своју одсјечену главу донио у манастир Светог Јована
Бигорскиог код Дебра. Сјеверно од Охрида, у жупи Дебарца, налази се село
Песочани, а на једном шумовитом вису изнад села могу се видјети неке развалине
на локалитету званом Владимирово. Ту је по легенди Владимир рођен, и ту је донио
своју одрубљену главу. Близу Песочана налазе се остаци Цркве Светог Атанасија,
чији је ктитор наводно био Владимир. Дан уочи његовог празника сабирао се народ
код те порушене цркве, палио свијеће по њеним зидинама и молио се свецу.

Према легенди записаној у грчком житију светог Јована Владимира, он је подигао
цркву код Елбасана. Мјесто гдје ће је саградити, усред густе шуме, показано му
је од неког орла који је на глави носио као сунце сјајни крст. Своју одсјечену
главу донио је у ту цркву и у њој је сахрањен. Једном су ћивот са његовим
чудотворним моштима из цркве украли Франки. Ћивот се показао изузетно тешким, те
су га једва успјели пренијели до ријеке Шкумбин, у коју су га бацили да би га
спустили до мора. Ћивот се, међутим, вратио узводно у притоку Кушу ширећи
свјетлост око себе, те су га околни становници извадили из воде и са литијом
вратили у цркву.

Са Владимиром би могла имати везе легенда коју је Бранислав Нушић забиљежио у
Корчи, граду у југоисточној Албанији близу границе са Македонијом: „Више Корче,
на високом брегу, налази се нека развалина, биће стари град. Ту је седео неки
краљ, латинин, па је просио у цара, који је близу његове државе био, ћер, која
је била православне вере. Она је пристала да пође за њ, ама ако прво сазида
православну цркву. Он то учини, и сазида код Корче цркву Панагију. Девојка се
уда за њ, али га прво вече убије на спавању. Она оде после, па се покалуђери, а
његово тело негде однесу. Није тамо сахрањено.“ Македонски Словени са острва Аил
на Малом Преспанском језеру у Грчкој, причали су о неком цару званом Мирче који
је живио на њиховом острву. Убио га је братучед из зависти, а мошти су му
однесене „преко Охрида у Арнаутлук“.

Владимирово житије у Љетопису попа Дукљанина обрадио је Павле Ритер Витезовић у
књижици на латинском Vita et martyrium B. Vladimiri, Croatiae regis (Живот и
мучеништво блаженог Владимира, краља Хрватске), штампаној 1705. у Загребу.
Витезовић, који је тврдио да су сви Јужни Словени у ствари Хрвати, изразио је у
посвети књижице жаљење „што је легенда о св. Владимиру, краљу Црвене Хрватске,
остала пуку Бијеле Хрватске слабо позната, те га само грчка црква слави.“
Андрија Качић Миошић, инспирисан Владимировим житијем у љетопису, саставио је
„Писму од краља Владимира“ коју је уврстио у своје дјело Разговор угодни народа
словинскога, објављено средином 18. вијека. У њој је Качић у десетерцу опјевао
Владимирово тамновање, љубав између њега и Косаре, Самуилов благослов њиховог
брака и свадбу. У Будиму је 1829. објављена драма Владимир и Косара Лазе
Лазаревића. Истоимени либрето за оперу излази из пера Петра Прерадовића средином
19. вијека. Јован Владимир је присутан у трагедији Владислав Јована Стерије
Поповића. Стојан Новаковић пише о њему у свом дјелу Први основи словенске
књижевности међу балканским Словенима објављеном 1893.

У склопу збирке романсираних хроника Из књига староставних Стевана Сремца,
издате 1903, налази се и хроника „Владимир Дукљанин“. Из исте године је пјесма
„Владимир и Косара“ бугарског пјесника Кирила Христова. Кнез Никола га спомиње у
својој драми у стиховима Балканска царица, у пјесми „Похвала Зети“. У Београду
је 1925. издата Читанка о Светоме краљу Јовану Владимиру, коју је приредио
епископ Николај (Велимировић). Умјетнички лик Јован Владимира присутан је у
другом дијелу трилогије Самуил бугарског писца Димитра Талева, објављене 1965.
Опјевали су га и српски писци новије генерације Милован Витезовић и Момир
Војводић.



https://sr.wikipedia.org/wiki/%D0%A2%D0%B0%D1%98%D0%BB%D0%B0%D0%BD%D0%B4

Тајланд, службено Краљевина Тајланд је држава у југоисточној Азији. Пре 1939.
ова држава се звала Сијам. На југу излази на Тајландски залив, део Јужног
кинеског мора. Граничи се на западу са Мјанмаром, на северу и истоку са Лаосом,
на истоку са Камбоџом и на југу са Малезијом.

Планине заузимају северни и западни део земље (највиши врх је Интханон, 2.565
m). На североистоку се налази брежуљкасто узвишење Корат које река Меконг дели
од Лаоса. Средишњи део земље заузима широка долина реке Чао Праја. Долина
представља језгро тајландске државе; овде живи већина становништва. Тајланду
припада и северни део Малајског полуострва.

Прво домаће краљевство било је Сукотаи које се почетком 13. века осамосталило од
Кмерског царства. Теравада будизам проглашен је тада државном религијом. Од
средине 14. века до 1767. доминирало је краљевство Ајутаја, а након пораза од
бурманских снага тајландску државу је 1769. поново ујединио краљ Таксин. Његов
генерал Чакри преузео је престо 1782. и основао династију из које потиче и
данашњи краљ.

У доба колонијалних освајања европских сила у 19. веку Тајланд је успео очувати
независност, иако се обично сматрао делом британске интересне сфере. Након
државног удара 1932. постао је уставна монархија, а на власти су се углавном
смењивале војне владе. У доба Другог светског рата Тајланд је, настојећи
искористити слабост поражене Француске, године 1940. због граничних спорова
водио рат са вишијским снагама у Индокини. Сукоб је завршио тајландским поразом,
али је Тајланд убрзо постао јапански савезник, па је његова територија кориштена
у јапанским походима на Малају и Бурму. Након капитулације Јапана године 1945.
није окупиран због подршке САД којима је био потребан поуздани антикомунистички
савезник у југоисточној Азији. Након крвавих студентских немира 1970-их у
Тајланду су започеле реформе у смеру демократизације. Политички стабилна цивилна
влада формирана је 1992. Био је погођен Азијском финансијском кризом 1997.
Валута је девалвирала више од два пута.

Тајланд је свој савез са САД потврдио учешћем у Рату против тероризма, али је и
сам постао бојиште због исламистичке побуне на југу земље. Иако је успешно водио
економију земље дугогодишњега председника владе Таксина Шинаватру су оптужили за
подршку председнику Бушу, за неспособност да се обрачуна са герилом на југу и
посебно за утају новца. Војска је искористила његово одсуство из земље, па је
2006. извршен војни пуч, у коме је срушена влада Таксина Шинаватре. На власт је
дошла војна хунта, која је укинула устав и диктирала нови устав. Демократија је
поново успостављена крајем 2007. Стална политичка криза одржавала се у земљи све
до избора јула 2011. априла 2010 избили су велики насилни протести опозиције, у
којима је погинуло 87 људи, а рањеноо око 1.400 људи. Опозиција предвођена
Шинаватрином сестром Јинглак Шинаватром убедљиво је победила на изборима
одржаним јула 2011.

Већину становништва чине етнички Таи, чији је језик члан тајске језичке групе
(сродан језику лао) и који су углавном будисти. Осим њих, у земљи живи и велик
број Лаошана сконцентрисаних у североисточном делу земље. Бројна кинеска
заједница има велики утицај у привредном животу земље. На северу живе планински
народи, међу којима се истичу Хмонг и Карен.

Према последњем попису (2000) 95% Тајланђана су теравада будисти. Муслимани су
друга највећа верска група (4,6%). Неке провинције и градови имају већинско
муслиманско становништво нпр. Чампон. Хришћана (углавном католика) има око
0,75%.

У последње две деценије тајландска привреда је забележила једну од највећих
стопа раста на свету, са прекидом у доба азијске финансијске кризе 1997. – 1998.
Извоз индустријских производа, посебно електронике, одеће и обуће, возила,
намештаја, хране, пластике и играчака чини око 60% БДП-а. Због јакога извоза
Тајланд је брзо превладао економску кризу из 1998. Све је важнији и туризам. БДП
је у 2004. био 8.100 УСД по становнику, мерено по ППП-у.



https://sr.wikipedia.org/wiki/%D0%A0%D0%BE%D0%B4%D0%BE%D1%81

Родос (грчки грч. Ρόδος) највеће је и најважније острво у скупини Додеканеза на
југоистоку Грчке. Управно острво припада округу Родос у оквиру Периферији Јужни
Егеј, где са околним острвцима и хридима чини посебну општину. Главно место на
острву и управно средиште округа је град Родос.

Историјски гледајући, град је познат по Колосу са Родоса, једном од Седам
светских чуда. Средњовековни град Родос је под заштитом Свјетске баштине.

По античком миту острво је добило име по нимфи Роди, која је родила острво у
вези са Хелиосом, богом сунца. Име „Рода“ носи и врста хибискуса, која расте на
острву.

Родос је највеће од додеканешких осртва, и најисточније од великих грчких острва
у Егејском мору. Острво се налази свега 18 километара западно од југозападне
обале Турске, између грчког копна и острва Кипар. Површина острва је 1,4 хиљада
km², док је највећа дужина 77 km у правцу север-југ, а 30 km широк у правцу
исток-запад.

Обала Родоса је слабо разуђена, укупне дужине 220 km. На њој нема значајних
залива и полуострва. Унутрашњост острва је планинска и каменита. Плодније
равничарско тло налази се на источној страни острва и то је најгушће насељен део
острва.

Клима острва је средоземна са дугим, сушним летима и благим и кишовитим зимама.
Недостатак воде надокнађује се значајним количинама подземне воде, што је
посебно важно за острвску пољопривреду.

Флора и фауна су ближе повезане са турском флором и фауном него са грчком.
Унутрашњост острва је слабо насељена, прекривена шумом турског бора (Pinus
brutia) и обилним животињским светом укључујући и родошког јелена. У средишту
острва се налази долина Петалудес, или Долина лептирова, где се тиграсти
лептирови скупљају током лета. У непосредној близини је и планина Атавирос, на
којој је највиша тачка острва (1.215 m). Док су обале камените, постоје обрадиви
појаси где се узгаја лимун, винова лоза, поврће.

Родос је насељен још током неолита. У 16. веку п. н. е. долази до откривања
острва од стране Крићана. У 11. веку п. н. е. острво насељавају Дорци и под њима
почиње процват острва.

Током Персијског рата Родос се нашао на удару Персије, али се одбранио уз помоћ
Атине. Због тога је он 478, г, п. н. е. пришао Делском савезу и остао у њему до
404. п. н. е. Међутим, током Пелопонеског рата Родос је био неутралан. После
раскида са Атином Родос се потпуно осамосталио и потпуно ујединио. Постепено је
јачао и после смрти Александра Македонског Родос прераста у важно привредно и
културно средиште познатог дела света. Посебно је постао познат по као стециште
научника и уметника.

164. године. Родос је пао у руке старог Рима и ускоро постао место школовања
деце познатих и богатих Римљана. Вековима је Родос задржавао репутацију
„најнапреднијег“ града грчког простора. Поделом царства Родос је припао
Византији, у оквиру које ће остати до 672. године када су га окупирали Арабљани.
У 11. веку пшоново га ослобађају Византинци, али већ 1309. године Родос освајају
витезови Малтешког реда, у почетку познати као „Витезови са Родоса“. Многе
њихове грађевине, највише утврђења, сачуване су до дан-данас. Сва ова утврђења
нису помогла у одбрани острва против Сулејмана Величанственог 1522. године и
Родос постаје османски.

Под Турцима Родос је остао неколико векова чинећи један од најбогатијих делова
овог огромног царства. Иако су Грци са Родоса били активни током свих догађаја
на тадашњем грчком подручју они су се ослободили Османлија тек 1912. године.
Нажалост, тада су острво окупирали Италијани, који су били безобзирни према
острвском становништву и спроводили су оштре мере италијанзације. Ово је
изазвало назадовање острва и исељавање становништва. Тек после Другог светског
рата. Тада је постепено почео опоравак острва пре свега захваљујући развоју
туризма, данас преовлађујућег чиниоца острвске привреде.

Процењује се да Родос у 2004. године има 130.000 становника, од којих половина
живи стално у граду Родосу, главном економском и културном средишту. Последњих
година дошло је до наглог пораста становништва у вези са наглим развојем
туризма, који је покренуо и осталу привреду. Последњих година има и много
страних насељеника, како некадашњих туриста са Запада тако и досељеника-радника
са Истока.

Осим града Родос, вредне важна места и развијена туристичка одредишта су и села
Фалираки, Линдос, Архангелос, Афандоу, Коскиноу, Ембона и Трианта.

Данашња привреда Родоса је окренута туризму, главном извору прихода. И монге
друге гране, попту поморства и занатсва су се окренуле раду за туристичко
тржиште (туристичке туре, сувенири). Традицинална пољопривреда није више толико
значајна, али је развиојена. Доминирају маслина, винова лоза и јужно воће.

Главни аеродром је "Диагорас“ аеродром је један од најупосленијих у Грчкој. Он
се налази 14 km југозападно од града Родоса.



https://sr.wikipedia.org/wiki/%D0%9C%D0%B8%D1%98%D0%B0_%D0%90%D0%BB%D0%B5%D0%BA%D1%81%D0%B8%D1%9B

Милосав Мија Алексић (Горња Црнућа, 26. септембар 1923 — Београд, 12. март 1995)
је био српски позоришни, телевизијски и филмски глумац.

Алексић је рођен 1923. године у селу Горња Црнућа, код Горњег Милановца, од оца
Велимира и мајке Синђе. У октобру 1941. године, када је немачка војска предузела
масовно стрељање становништва у Крагујевцу, побегао је спасавајући голи живот.
По завршеној гимназији у Крагујевцу уписао је права.

Глумом се аматерски бавио још од гимназијских дана. Од ослобођења, па до 1948.
године био је члан Народног позоришта у Крагујевцу.

Био је члан Југословенског драмског и Народног позоришта у Београду. Члан
Југословенског драмског позоришта постаје 1951. и ради све до 1965. године, када
је прешао у Народно Позориште где је и окончао своју позоришну каријеру.

Играо је и у Позоришту „Атеље 212” и другим сценама. Од 1977. године имао је
статус слободног уметника.

Као и већина наших великих глумаца, сахрањен је у Алеји заслужних грађана на
Новом гробљу у Београду.

Аутентичан позоришни, филмски, естрадни и радио и телевизијски уметник широког
дијапазона, креатор смешнога протканог сетом, знао је да удахне живот и у
најнеуверљивије текстове. Често прекораван да без мере расипа свој талент,
Алексић ипак достиже сам врхунац глумачког стваралаштва не само у Нушићевим,
Гогољевим и Молијеровим комадима већ и у својим естрадним подухватима,
прокламирајући начело: Играј естраду као највећу комедију.

Највећу популарност стекао је у серијама педесетих и шездесетих година
двадесетог века, нпр. „Весело вече“ (радио) и серије које је режирао Радивоје
Лола Ђукић: „Огледало грађанина Покорног“, „Сервисна станица“, „Црни снег“,
„Музеј воштаних фигура“ (телевизија).

Играо је у више од две трећине свих екранизација Нушићевих дела, тако и своју
прву филмску улогу полицијског писара у кратком филму „Мува” (Б. Ћеловић, 1950);
следиле су улоге у филмовима.

Дугометражни филм | ТВ филм | ТВ серија | ТВ мини серија | ТВ кратки филм |
Кратки филм

ТВ филм | ТВ серија | ТВ документарна серија | ТВ мини документарна серија |
Кратки документарни филм | ТВ документарни филм

За своја позоришна остварења награђен Стеријином наградом за животно дело и
многим другим значајним признањима.

Културни центар Горњи Милановац је 2013. обимним програмом обележио 90 година од
рођења Мије Алексића.



https://sr.wikipedia.org/wiki/%D0%9C%D0%B8%D1%80%D0%B0_%D0%A1%D1%82%D1%83%D0%BF%D0%B8%D1%86%D0%B0

Мирослава Мира Ступица (Гњилане, 17. август 1923 — Београд, 19. август 2016)
била је српска позоришна, филмска, и телевизијска глумица.

Рођена је као најстарије дете Радомира Тодоровића из Орашца и Данице рођене
Станишић из Ливна. Њени родитељи су у то време као професори гимназије
службовали у Гњилану. Породица се касније преселила у Горњи Милановац где јој је
отац умро 1932. године. Мајка је потом добила посао у Аранђеловцу где се
породица преселила. Осим Мире имали су још два сина који су умрли као деца и још
најмлађег, касније познатог глумца Бору Тодоровића.

Била је прво удата за глумца Миливоја Поповића Мавида (1909—1994), а потом за
Бојана Ступицу (1910—1970). Као удовица поново се удала за политичара Цвијетина
Мијатовића, који је од 1974. до 1984. године био члан Председништва СФРЈ, а од
1980. до 1981. године председник овог Председништва. Из првог брака има ћерку
Милку-Мину, од које има унуку Миу и праунука Максима. Сестра је глумца Боре
Тодоровића, тетка глумцу Срђану Тодоровићу.

Најважнију улогу у њеној каријери има ступање у Југословенско драмско позориште
и сусрет са Бојаном Ступицом који има пресудан утицај на сазревање њеног
глумачког талента. Током дуге каријере остварила је бројне антологијске улоге,
посебно у делима Шоа, Брехта, Држића, Маринковића, Пирандела и Кохоута, што јој
је донело бројне награде и признања (међу осталим и Седмојулску награду СР
Србије). Остаће запажена њена глума у Госпођи министарки Бранислава Нушића.
Играла је, бројне главне улоге, и у Народном позоришту у Београду.

Филмску каријеру је започела у филму Бакоња фра Брне (1951) Ф. Ханжековића.
Главне ликове глумила је и у филмовима Јара господа (1953), У мрежи (1956) Б.
Ступице, Била сам јача (1953) Г. Гаврина, Стојан Мутикаша (1954) Ф. Ханжековића,
Делије (1968) М. Поповића, Крвава бајка (1969) Т. Јанковића, Доручак са ђаволом
(1971) М. Антића и Како умрети (1972) М. Стаменковића. Низ улога одиграла је и
на телевизији, где је посебно запажена као Кика Бибић у ТВ-серији Буквар. Добила
је награду Добричин прстен 1981, Статуету Јоаким Вујић 1985, Награду Павле
Вуисић 2007. и награду за животно дело фестивала „Дани Зорана Радмиловића“ 2013.

Њој у част приређена је изложба „Мира Ступица - глумица века“ у Музеју Народног
позоришта 23. септембра 2013. године.



