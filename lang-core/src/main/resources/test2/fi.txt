https://fi.wikipedia.org/wiki/Varsovan_liitto

Varsovan liitto, viralliselta nimeltään Sopimus ystävyydestä, yhteistyöstä ja
keskinäisestä avunannosta (myös Varsovan sopimus), oli sotilasliitto, jonka
itäblokin maat solmivat 14. toukokuuta 1955 Varsovassa Naton vastapainoksi ja
nimellisesti uudelleen aseistautuneen Saksan liittotasavallan muodostaman uhan
torjumiseksi. Perustaminen ajoitettiin kyseiseen ajankohtaan Saksan
liittotasavallan liityttyä edellisenä päivänä Natoon. Vuonna 1989 kommunististen
hallintojen sortuessa Itä-Euroopassa sotilasliiton merkitys väheni
muodolliseksi, kunnes viimein 1. heinäkuuta 1991 organisaatio lakkautettiin
virallisesti Prahassa.

Liittosopimuksen allekirjoittivat Albania, Bulgaria, Saksan demokraattinen
tasavalta, Neuvostoliitto, Puola, Romania, Tšekkoslovakia ja Unkari. Jugoslaviaa
lukuun ottamatta siis kaikki Euroopan sosialistiset maat liittyivät sopimukseen.
Tšekkoslovakian miehitys 1968 sai Albanian luopumaan lopullisesti Varsovan
liiton jäsenyydestä, joskin maa oli vetäytynyt ideologisten erimielisyyksien
vuoksi toiminnasta käytännössä jo vuonna 1961.

Samat maat olivat myös talousliiton, SEV:in jäseniä. Myöhemmin SEV:iin, mutta
eivät Varsovan liittoon, liittyivät myös muutamat Euroopan ulkopuoliset maat
(Mongolia, Kuuba ja Vietnam).

Sotilasliiton jäsenet sitoutuivat tarvittaessa puolustamaan toisiaan, mikäli
yksi tai useampi jäsenvaltio joutuisi hyökkäyksen kohteeksi. Varsovan liittoa
johdettiin suurelta osin Moskovasta ja sitä tukemassa olivat Puolaan, Unkariin,
Tšekkoslovakiaan ja Saksan demokraattiseen tasavaltaan sijoitetut
neuvostojoukot. Nämä joukot olivat olleet maissa jo toisen maailmansodan
päättymisestä asti miehitysjoukkoina. Romaniasta joukot vetäytyivät 1958,
Albaniassa tai Bulgariassa merkittäviä joukkoja ei ollut missään vaiheessa.
Neuvostoliitto huolehti myös jäsenmaiden armeijoiden varustamisesta.

Vuonna 1956 Unkari yritti julistautua irti liittosopimuksesta Unkarin
kansannousun yhteydessä, mutta neuvostojoukot miehittivät maan, kukistivat
kansannousun ja pakottivat Unkarin pysymään sotilasliiton jäsenenä. Vuonna 1968
Varsovan liiton joukot tukahduttivat Tšekkoslovakiassa syntyneen
demokratisoitumisprosessin (Prahan kevät) lähettämällä miehitysjoukkoja.

Naton kannalta Varsovan liittoon ja Neuvostoliittoon liittyi varsinkin se
uhkakuva, että ylivoimaisten maavoimiensa ansiosta Varsovan liitto olisi
hyökätessään pystynyt etenemään melko nopeasti Benelux-maihin saakka. Jos
Varsovan liitto olisi miehittänyt Berliinin ja Saksan liittotasavallan, se olisi
helposti voinut jatkaa etenemistään Ranskaan saakka. Puolasta löytyneet ja
julkistetut asiakirjat kuitenkin viittaavat siihen, ettei Varsovan liitto
tavoitellut Ranskan valloittamista, vaan jos se olisi saanut vallattua Saksan
kokonaan ja miehittänyt Benelux-maatkin edeten Englannin kanaalin rannikolle, se
olisi todennäköisesti neuvotellut Yhdysvaltain kanssa Ison-Britannian
tulevaisuudesta ja rauhasta.

Neuvostoliittolaisen kahden iskun doktriinin mukainen ensimmäinen 1 500 000
sotilaan aalto oli Saksan demokraattisessa tasavallassa, ja iskun läpimenon
varmistava toinen aalto olisi ollut noin 7 000 000 sotilaan vahvuisena Puolassa.
Näin Neuvostoliitto olisi onnistunut pitämään maasodan oman valtioalueensa
ulkopuolella.

Pohjois-Euroopassa Nato pyrki pitämään huolen siitä, että Pohjois-Norjaa olisi
tarvittaessa voitu puolustaa 60 000 hyökkäävää neuvostoliittolaista vastaan.
Tällaisella hyökkäyksellä Neuvostoliitto olisi voinut pyrkiä turvaamaan
Muurmanskin laivastotukikohdan toiminnan ja samalla Neuvostoliiton kyvyn
ydinvastaiskuun ydinsukellusvenein valtaamalla Pohjois- ja Keski-Norjan.

Varsovan liiton ja Naton selkkauksessa Suomi ei kenties olisi pystynyt tai
halunnut pitää neuvostojoukkoja poissa Suomen Lapista. Natolla oli tätä varten
nopean toiminnan pataljoona Keski-Euroopassa. Suomen puolueettomuuden
uskottavuuden parantamiseksi ryhdyttiin Lapin puolustusta vahvistamaan
perustamalla Sodankylään Jääkäriprikaati, Rovaniemelle Lapin lennosto ja
Rovaniemen ilmatorjuntapatteristo osoitukseksi siitä, että myös Lappia aiottiin
puolustaa.



https://fi.wikipedia.org/wiki/Radja_Nainggolan

Radja Nainggolan (s. 4. toukokuuta 1988 Antwerpen, Belgia) on belgialainen
jalkapalloilija, joka edustaa Serie A:ssa pelaavaa AS Romaa. Nainggolan on
pelipaikaltaan keskikenttäpelaaja ja hän kuuluu myös Belgian
jalkapallomaajoukkueeseen. Hänen isänsä, joka jätti perheen Radjan ollessa
pieni, oli taustaltaan indonesialainen.

Germinal Beerschotin kasvatti Nainggolan siirtyi juniorina vuonna 2005
italialaiseen Piacenzaan, jossa hän myös aloitti ammattilaisuransa vuonna 2006.
Joukkue pelasi tuolloin Serie B:ssä. Viiden Piacenza-kauden jälkeen Nainggolan
siirtyi Serie A:ssa pelanneeseen Cagliariin ensin lainasopimuksella, ja vuonna
2010 hän teki vuoteen 2016 asti ulottuvan sopimuksen sardinialaisseuran kanssa.
Cagliarissa Nainggolan oli yksi joukkueen avainpelaajista ja hän siirtyikin
Italian pääkaupungin Rooman suurseuraan AS Romaan tammikuussa 2014
lainasopimuksella. Puolen kauden jälkeen Roma osti Nainggolanin itselleen
kesällä 2014. Ensimmäisellä kokonaisella kaudellaan Romassa Nainggolan teki 35
ottelussa viisi maalia ja pelasi myös Mestarien liigaa.

Nuorten maajoukkueissa pelannut Nainggolan debytoi Belgian
jalkapallomaajoukkueessa toukokuussa 2009 Chileä vastaan. Maaliskuussa 2014,
vasta viidennessä maaottelussaan pelannut Nainggolan teki uransa ensimmäisen
maaottelumaalin Norsunluurannikon verkkoon 2-2 päättyneessä ottelussa.
Maajoukkueen päävalmentaja Marc Wilmots ei kuitenkaan valinnut Nainggolanian
lopulliselle 23 miehen listalle 2014 MM-kisoihin, joissa Belgia selviytyi
puolivälieriin.



https://fi.wikipedia.org/wiki/Putous

Putous on palkittu ja suosittu suomalainen viihdeohjelma, jota on esitetty
MTV3-kanavalla vuodesta 2010 alkaen. Se on saanut korkeita katsojalukuja, ja
vuonna 2013 se oli Suomen katsotuin viihdeohjelma.

Ohjelmassa näyttelijät esittävät erilaisia sketsejä puolentoista tunnin ajan
suorassa lähetyksessä. Osa sketseistä on nauhoitettu etukäteen.
Käsikirjoitettujen osioiden lisäksi näyttelijät joutuvat esiintymään
improvisoiden. Lisäksi olennainen osa ohjelmaa on tositelevisiota parodioiva
Vuoden sketsihahmo -kilpailu.

Putouksen kahdeksas ja toistaiseksi viimeisin tuotantokausi päättyi maaliskuussa
2017. Jokainen tuotantokausi sisältää kahdeksan jaksoa; lisäksi vuosina
2012–2014 on jokaisen tuotantokauden päätteeksi esitetty
Putous-UNICEF-hyväntekeväisyysjaksot.

Alkuperäiseen näyttelijäkokoonpanoon kuuluivat juontaja Jaakko Saariluoma sekä
näyttelijät Kari Hietalahti, Jukka Rasila, Elina Knihtilä, Pirjo Lonka, Aku
Hirviniemi, Krista Kosonen, Riku Nieminen ja Eero Ritala. Sarjan esiintyjät ovat
sittemmin vaihtuneet vuosien varrella runsaasti.

Sarjan ensimmäinen jakso esitettiin 9. tammikuuta 2010. Jaakko Saariluoma juonsi
kauden; kauden muut näyttelijät olivat Kari Hietalahti, Jukka Rasila, Elina
Knihtilä, Pirjo Lonka, Aku Hirviniemi, Krista Kosonen, Riku Nieminen ja Eero
Ritala. Ohjaajana ja pääkäsikirjoittajana toimi Jani Volanen.

Ohjelman suosiota kasvatti Vuoden sketsihahmo -kilpailu, jossa näyttelijät
loivat sketsihahmot, ja katsojat äänestivät joka viikko yhden hahmon pois
kilpailusta. Voittajaksi selviytyi 27. helmikuuta 2010 esitetyssä
finaalijaksossa Aku Hirviniemen esittämä Marja Tyrni.

Toisen tuotantokauden esittäminen alkoi 8. tammikuuta 2011. Edellisen kauden
näyttelijöistä Knihtilä, Hietalahti, Lonka ja Ritala eivät jatkaneet ohjelmassa.
Ville Myllyrinne aloitti ohjelman juontajana, ja Jaakko Saariluoma siirtyi
näyttelijöiden joukkoon. Saariluoma juonsi kuitenkin sketsihahmokilpailun. Muina
uusina näyttelijöinä sarjaan saapuivat Jussi Vatanen, Iina Kuustonen, Joanna
Haartti ja Ville Myllyrinne. Petteri Summanen tuli Putouksen ohjaajaksi Jani
Volasen tilalle.

Kauden päätösjakso esitettiin 26. helmikuuta 2011, jolloin sketsihahmokilpailun
voitti Riku Niemisen hahmo Munamies.

Kausi keräsi lähes kaksi kertaa enemmän katsojia edelliseen kauteen verrattuna.
Kauden viimeiset jaksot keräsivät reilusti yli miljoona katsojaa.

Kolmas tuotantokausi alkoi 7. tammikuuta 2012. Ville Myllyrinne ja Joanna
Haartti eivät jatkaneet ohjelmassa, ja heidän tilallaan aloittivat Armi Toivanen
ja Elena Leeve. Tällä kaudella oli kiertävä juontajuus, jossa näyttelijät
juonsivat ohjelman Näytön paikkaan asti, mutta Jaakko Saariluoma juonsi
sketsihahmokilpailun.

Sketsihahmokilpailun voitti Toivasen esittämä Leena Hefner o.s. Herppeenluoma.
Kausi päättyi 3. maaliskuuta 2012 esitettyyn
Putous-UNICEF-hyväntekeväisyysjaksoon.

Ennen kauden alkua esitettiin erikoisjakso Putous-hahmoset, missä he ovat nyt?,
jossa esiintyi edellisten tuotantokausien sketsihahmoja.

Neljännen tuotantokauden ensimmäinen jakso esitettiin 5. tammikuuta 2013.
Näyttelijäkokoonpano supistui kahdeksaan, kun Elena Leeve jäi pois. Kauden
pääkäsikirjoittajana toimi Miika Nousiainen. Jaakko Saariluoma palasi takaisin
juontajan rooliinsa.

Sketsihahmokilpailun voitti 23. helmikuuta 2013 käydyssä finaalissa Jussi
Vatasen esittämä Karim Z. Yskowicz. Viikkoa myöhemmin esitettiin vielä
hyväntekeväisyysjakso Putous-UNICEF.

Katsojaluvut pysyivät edelleen korkeina, ja Putous oli vuoden katsotuin
viihdeohjelma keräten keskimäärin noin 1,2 miljoonaa katsojaa per jakso.

Viides tuotantokausi alkoi 11. tammikuuta 2014. Ohjelmaa juonsi neljännellä
kaudella juontajan rooliin palannut Jaakko Saariluoma. Kaikki edellisen kauden
näyttelijät jatkoivat ohjelmassa. Kauden pääkäsikirjoittajana toimi Joonas
Nordman.

Sketsihahmokilpailun finaali käytiin 1. maaliskuuta 2014, jolloin voittajaksi
selvisi Jussi Vatasen esittämä Antsku. Vatasesta tuli ensimmäinen näyttelijä,
joka on voittanut kilpailun kaksi kertaa. Viikkoa myöhemmin esitettiin kahden
edellisen kauden tapaan Putous-UNICEF-hyväntekeväisyysjakso.

Viides kausi oli katsotumpi kuin edelliset kaudet, ja jaksot keräsivät jälleen
reilusti yli miljoona katsojaa. Mediassa kiinnostusta herätti kilpailun uusi
osio Putous-Idiots, jossa näyttelijät parodioivat tunnettuja suomalaisartisteja.

Kuudes tuotantokausi alkoi 11. lokakuuta 2014. Alun perin oli jo tiedossa, että
ainakaan Jaakko Saariluoma, Aku Hirviniemi, Krista Kosonen ja Armi Toivanen
eivät esiinny kuudennella kaudella. Lisäksi ohjelmaa kaikilla aiemmilla kausilla
tuottanut Tuomas Summanen ei jatkanut. Huhtikuussa 2014 MTV3 ilmoitti, että
syksyllä 2014 alkavalle kaudelle vaihtuvat kaikki ohjelman näyttelijät. Ohjelman
tuottajan mukaan on järkevämpää, että tuotantokaudella esiintyy täysin uusi
näyttelijäkokoonpano kuin että muutama vanha näyttelijä jatkaa. Ohjelman uusi
vastaava tuottaja on Pete Paavolainen. Vastaavana ohjaajana toimi Lauri Nurkse
ja käsikirjoittaja Melli Maikkula. Kuudennen kauden näyttelijät julkistettiin
15. syyskuuta 2014.

Uusina Putous-näyttelijöinä nähtiin Mari Perankoski, Antti Holma, Essi Hellén,
Joonas Nordman, Kari Ketonen, Niina Koponen, Ville Tiihonen ja Jenni Kokander
sekä ohjelman juontaja Heikki Paasonen.

Sketsihahmokilpailun voitti 29. marraskuuta 2014 käydyssä finaalissa Joonas
Nordmanin esittämä Salme Pasi.

MTV tiedotti 11. toukokuuta 2015 Putouksen jatkuvan jälleen syksyllä 2015.
Ohjelmaa juonsi kuudennella kaudella juontajana aloittanut Heikki Paasonen.
Kauden näyttelijät julkistettiin 23. syyskuuta 2015. Edellisen kauden
näyttelijöistä Antti Holman on jo kerrottu jättävän ohjelman. Kausi alkoi 24.
lokakuuta 2015.

Näyttelijöinä jatkoivat kuudennelle kaudella ohjelmaan liittyneet näyttelijät
Niina Koposta ja Antti Holmaa lukuun ottamatta. Viidennellä kaudella viimeksi
ohjelmassa esiintynyt Riku Nieminen palasi mukaan. Kauden pääkäsikirjoittajana
toimi John Lundsten ja vastaavana ohjaajana Teppo Airaksinen.

Sketsihahmokilpailun voitti 12. joulukuuta 2015 käydyssä finaalissa Joonas
Nordmanin esittämä Matti Pikkuvanhanen. Nordmanista tuli toinen näyttelijä, joka
on voittanut kilpailun kahdesti.

MTV tiedotti 11. lokakuuta 2016 Putouksen palaavan ruutuun keväällä 2017. Kausi
alkaa 21. tammikuuta 2017.

Kesken seitsemännen kauden Joonas Nordman ilmoitti jättävänsä Putouksen.
Myöhemmin ilmoitettiin Nordmanin toimivan ohjelman ohjaajana. Näyttelijät
julkistettiin 29. marraskuuta 2016.

Näyttelijöinä jatkoi seitsemänneltä kaudelta Jenni Kokander. Uusina
Putous-näyttelijöinä nähtiin Minka Kuustonen, Timo Lavikainen, Mikko
Penttilä, Kaisa Hela, Pilvi Hämäläinen ja Ernest Lawson sekä ohjelman juontaja
Roope Salminen. Kauden pääkäsikirjoittajana toimi Niklas Lindgren.

Kaudella nähtiin uusi osio Putous Junior, joka antoi kotisohvien lapsihahmoille
mahdollisuuden päästä mukaan ohjelman nettiin, yleisöön ja jopa suoraan
lähetykseen. 

Sketsihahmokilpailun voitti 11. maaliskuuta 2017 käydyssä finaalissa Pilvi
Hämäläisen esittämä Aina Inkeri Ankeinen.

Ohjelman keskeisin osio on Vuoden sketsihahmo -kilpailu. Sketsihahmokilpailuun
jokainen näyttelijä luo oman sketsihahmonsa, ja katsojat saavat äänestää omaa
suosikkiaan. Joka lähetyksessä yksi hahmo putoaa kilpailusta, ja finaalijaksossa
selviää kilpailun voittaja. Sketsihahmot suorittavat kauden aikana erilaisia
tehtäviä; he esittävät esimerkiksi musiikillisia numeroita tai esittelevät muita
erityistaitojaan.

Seitsemännelle kaudelle sketsihahmokilpailu uudistui siten, että kahden
ensimmäisenä pudonneen hahmon näyttelijät jatkavat kilpailussa uudella
kakkoshahmollaan.

Sketsihahmokilpailun piti alun perin olla parodia erilaisista
tosi-tv-ohjelmista, joissa pudotetaan kilpailijoita. Osa katsojista otti
kuitenkin kilpailun tosissaan, minkä myötä se laajeni ohjelmassa suurempaan
rooliin.

Tulikokeessa näyttelijät kilpailevat toisiaan vastaan yksilöinä tai joukkueissa
siitä, kuka saa immuniteetin eikä joudu Näytön paikkaan. Tulikokeen tehtävissä
näyttelijät joutuvat improvisoimaan annetun tehtävän; esimerkiksi keksimään
vitsejä, räppäämään tai laulamaan. Immuniteetin saajasta päättää studioyleisö;
viidennellä kaudella sen sijaan immuniteetin saajaa äänestettiin ainoastaan
internetissä mobiililaitteella mainostauon aikana.

Tuomiossa näyttelijät äänestävät toisiaan vastaan siitä, kuka joutuu Näytön
paikkaan. Immuniteetin saanutta ei voi äänestää.

Tuomiossa eniten ääniä saanut näyttelijä joutuu Näytön paikkaan, jossa hän
joutuu esittämään improvisoiden jonkin hänelle määrätyn tehtävän, joka saattaa
olla esimerkiksi laulutehtävä, sadun kertominen tai esitelmän pitäminen.
Kolmannella kaudella Näytön paikan jälkeen näyttelijä pääsi juontamaan ohjelman
(paitsi Vuoden sketsihahmo -osion) seuraavaan asti.

Putouksen viikkokatsaus on parodiallinen uutislähetys, jonka uutisankkureina
toimivat Kaisa Hela ja Ernest Lawson. Entiset ankkurit Aku Hirviniemi ja Krista
Kosonen olivat ankkureina ensimmäiseltä kaudelta aina viidenteen kauteen saakka.
Essi Hellén ja Ville Tiihonen ovat toimineet ankkureina kuudennella ja
seitsemännellä kaudella. Viikkokatsaus koostuu etukäteen kuvatuista
uutispätkistä, joissakin jaksoissa on nähty myös Viikkokatsauksen
erikoisraportteja, joissa otetaan suora yhteys kirjeenvaihtajaan. Sketsissä on
nähty myös studiovieraita.

Polttopiste oli ensimmäisellä kaudella nähty talk show -ohjelma, jota emmänöi
Pirjo Lonka. Jokaisessa jaksossa oli oma teemansa, jonka mukaan myös vieraat oli
valikoitu. Toisella kaudella nähtiin samantyylinen K-piste, jota juonsi Joanna
Haartti.

Putous-Idiots on viidennellä kaudella esitetty ohjelmaosio, jossa ohjelman
näyttelijät parodioivat tunnettuja suomalaisartisteja, muun muassa Paula
Koivuniemeä, Katri Helenaa ja Cheekiä.

Putous Junior on kahdeksannella kaudella esitetty osio, joka antaa kotisohvien
lapsihahmoille mahdollisuuden päästä mukaan ohjelman nettiin, yleisöön ja jopa
suoraan lähetykseen.

Putouksen kahdeksannella kaudella joka jaksossa on vieraillut joku tunnettu
koomikko "Tähtivieraana". Ensimmäisessä jaksossa nähtiin Jope Ruonansuu
imitoimassa Vesa-Matti Loiria Vara-Veskuna. Toisessa jaksossa nähtiin Jari Salmi
esittämässä Pulkkista Pulkkinen -tv-sarjasta. Kolmannessa jaksossa nähtiin
Krisse Salminen esittämässä Krisse -roolihahmoaan. Neljännessä jaksossa nähtiin
Eija Vilpas ja Riitta Havukainen esittämässä Pirreä ja Hansua Fakta homma
-tv-sarjasta. Viidennessä jaksossa nähtiin Riku Nieminen esittämässä Munamiestä.
Kuudennessa jaksossa nähtiin Miitta Sorvali esittämässä Tellervo von Appelgrenia
YleLeaks -tv-sarjasta. Seitsemännessä jaksossa nähtiin Jukka Puotila esittämässä
Sauli Niinistöä ja Kari Ketonen esittämässä Vladimir Putinia.

Putouksen ensimmäisen kauden 6. jakson Polttopiste-sketsissä "Mille saa nauraa
ja mikä on tabu?" vieraili yllätysvieraana näyttelijä Tommi Korpela.

Toisella kaudella sarjassa vieraili lukuisia julkisuuden henkilöitä.
Avausjaksossa nähtiin edellisen kauden näyttelijät Kari Hietalahti, Eero Ritala
ja äänessä Elina Knihtilä. Kauden neljännessä jaksossa vierailivat Anne
Kukkohovi, Sakari Majantie ja Rebecca Viitala Huippuemäntä hakusessa - sketsissä
ja Tiili - sketsissä Hjallis Harkimo sekä Mikael Granlund sketsihahmoinsertissä.
Anssi Kela esiintyi Iina Kuustosen kanssa duettona kauden kuudennen jakson
Näytön paikka -tehtäväosiossa. Sketsihahmojen kuorossa esiintyi yhtyeet
Seminaarinmäen mieslaulajat ja Rajaton kauden seitsemännessä jaksossa.
Sketsihahmoinsertissä vieraili jääkiekkojoukkue Jokerit ja Miss Suomi 2011
-finalistit kauden finaalijaksossa. Lisäksi ohjelman käsikirjoittaja ja ohjaaja
Petteri Summanen on esiintynyt nauhoitetuissa sketseissä sekä toimii ohjelmassa
voice overina.

Kolmannen tuotantokauden kolmannessa jaksossa vierailevia tähtiä sarjassa olivat
vuoden 2012 presidentinvaalien ehdokkaat Pekka Haavisto, Paavo Lipponen ja Paavo
Väyrynen. He toimivat vitsikilpailun tuomareina. Aku Hirviniemen näytön paikassa
28. tammikuuta 2012 esitetyssä jaksossa otettiin yhteyttä poliitikko Ilkka
Kanervaan, jolle Aku lausui syntymäpäivärunon. Lisäksi kolmannen kauden
neljännessä jaksossa ovat vierailleet Miss Suomi 2012 -finalistit, jotka
toimivat still-kuva -tulikokeen tuomareina. Laulaja Jukka Poika esiintyi Näytön
paikka -tehtäväosiossa duettona Iina Kuustosen kanssa kauden viidennessä
jaksossa. Seitsemännessä jaksossa sketsihahmojen musikaaleissa esiintyi laulaja
Robin, kansanedustaja Jani Toivola, laulaja-juontaja Mikko Kuustonen,
tanssijaryhmä Scandinavian Hunks, beatboxaaja Felix Zenger ja GG Caravan-yhtye.
Putouksen finaalissa nähtiin näyttelijä Martti Suosalo, laulaja Kaija Koo,
miekannielijä Jari Tapanainen ja sketsihahmoinsertissä näyttelijä Maria Sid sekä
ABBAn Benny Andersson ja Björn Ulvaeus.

Neljännen tuotantokauden ensimmäisen jakson tulikokeessa kilpailijat olivat
vitsibattlessa stand up -koomikoiden joukkuetta vastaan, johon kuuluivat Mika
Eirtovaara, Pirjo Heikkilä, Ilari Johansson, Marko Kämäräinen, Ismo Leikola,
Krisse Salminen ja Riku Suokas. Lisäksi ensimmäisellä kaudella mukana ollut Kari
"Hissu" Hietalahti tuli jakson alussa lavalle muiden näyttelijöiden kanssa.
Toisessa jaksossa vierailivat Neumann ja Eppu Salminen. Viidennessä jaksossa
vierailivat Jari Sarasvuo, Gebardi-yhtye sekä tanssinopettajat Sanna-Maria
Heikkilä, Disa Kortelainen, Kia Lehmuskoski, Susa Matson ja Matti Puro.
Inserttien voiceoverina toimi Jukka Puotila. Kuudennessa jaksossa
asuntokauppasketsissä vierailivat Hans Välimäki, Maija Vilkkumaa, Ben Zyskowicz,
Toni Nieminen, Jarkko Ruutu, Tommi Läntinen ja Jonne Aaron, jotka kuuluivat
asunnon vakiovarusteisiin. Seitsemännessä jaksossa vierailivat Teppo Ruohonen,
Petri Nygård ja Sami Pitkämö. Putouksen finaalissa vieraili Jope Ruonansuu.

Viidennen tuotantokauden ensimmäisessä jaksossa vierailivat imitaattori Jarkko
Tamminen presidentti Tarja Halosena ja ensimmäisellä tuotantokaudella mukana
ollut Kari "Hissu" Hietalahti laulaja Jesse Kaikurantana. Kolmannen jakson
yllätystehtävässä vieraili rap-artisti Elastinen. Samassa jaksossa
sketsihahmokilpailun Tartu Minniin -sketsissä nähtiin myös laulajat Robin, Jenni
Vartiainen, Anna Puu, Jouni Hynynen, Paula Vesala, Pauli Hanhiniemi, Sini
Sabotage ja Tuomari Nurmio. Viidennessä jaksossa vieraili ulkomaankauppa- ja
eurooppaministeri Alexander Stubb. Tanssii Hahmosten Kanssa -sketsissä
vierailivat tanssinopettajat Susa Matson ja Anttoni Kananen, mallit Lumi Rae ja
Suvi Koponen sekä rap-artistit Musta Barbaari ja Prinssi Jusuf. Bändinä soitti
Katja Lappi & Hairy Testicles sekä solistit Osmo Ikonen ja Mika "Tokela"
Tuokkola. Seitsemännen jakson Viikkokatsauksessa vieraili Ben Zyskowicz, Jäbä
Leissonin elämästä kertovassa sketsissä Mitä Jäbä duunaa toimi mainosäänenä Pasi
Ruohonen ja Jäbän muusikkona Tuukka Tuunanen. Ymmi ja 4 tai 5 minuuttia eli
miten se yhteiskunta pyörii -sketsissä vierailevina tähtinä olivat Alina
Toivanen, Annikki Hirviniemi, Lola Wallinkoski ja kehitysministeri Pekka
Haavisto. Finaalijaksossa nähtiin Antskun "ukkona" muusikko Veeti Kallio sekä
Tulikokeessa Diandra. Dueton Ymmin kanssa lauloi Jari Sillanpää, ja unkarilaista
tutkijaa esitti sarjan käsikirjoittaja, näyttelijä Joonas Nordman.
Unicef-erikoisjaksossa nähtiin Jorma Uotinen ja Axl Smith. Viikkokatsauksen
juonsi Aku Hirviniemen kanssa Arvi Lind. Sketsissä ""Kellä on köntsät housussa
ja missä on B-näyte" vieraili toistamiseen unkarilainen dosentti Perpää
Kyrseeseen, jota näytteli sarjan käsikirjoittaja ja näyttelijä Joonas Nordman.

Kuudennen tuotantokauden ensimmäisessä jaksossa vierailivat malli Sabina Särkkä
ja meteorologi Pekka Pouta. Toisessa jaksossa vierailivat laulajat Isac Elliot
ja Eini sekä Cristal Snow. Kolmannessa jaksossa vierailivat laulaja Janna
Hurmerinta ja näyttelijä Ulla Tapaninen. Neljännessä jaksossa vierailivat
laulaja Maukka Perusjätkä ja juontaja Kari Salmelainen. Viidennessä jaksossa
vierailivat näyttelijä Satu Silvo ja kokki Harri Syrjänen. Kuudennessa jaksossa
vierailivat koomikko-näyttelijä Pirkka-Pekka Petelius, laulaja Pepe Willberg,
rockyhtye Yö ja taikuri Keke Pulliainen sekä sketsiryhmä Justimusfilms.
Seitsemännessä jaksossa vierailivat Anne Kukkohovi, Susanna Laine, Vappu Pimiä,
Tommi Läntinen, Kike Elomaa, Johannes Brotherus ja lauluyhtye Rajaton. Putouksen
finaalissa vierailivat Heikki Silvennoinen, Krista Siegfrids, Musta Barbaari,
Jari Mentula, Mikko Lehtonen ja Santtu Karvonen.

Seitsemännen tuotantokauden aloitusjaksossa vieraili viidellä ensimmäisellä
tuotantokaudella mukana ollut Aku Hirviniemi. Toisessa jaksossa vieraili rap-duo
JVG. Kolmannessa jaksossa vierailivat Laura Voutilainen ja ensimmäisellä
tuotantokaudella mukana ollut Kari Hietalahti. Neljännessä jaksossa vierailivat
Mikael Jungner, Samu Haber, Kaisa Liski, Hjallis Harkimo, Dome Karukoski, Peter
Vesterbacka, Amanda Harkimo ja Sara Sieppi. Viidennessä jaksossa vierailivat Aki
Palsanmäki, Rakel Liekki ja Tiina Jylhä sekä showpainijat Michael Majalahti ja
Mikko Palanterä. Kuudennessa jaksossa vierailivat Noora Karma, Marko Björs,
Janne Kataja, Kimmo Blom, Annica Milán, Laura Pilvinen ja Jaana Åhl.
Seitsemännessä jaksossa vierailivat Ben Zyskowicz, Mikko Leppilampi, Timo
Lavikainen, Aki Riihilahti, Susanna Päivärinta, Amin Asikainen, Janna
Hurmerinta, Renne Korppila, Iida Ketola, Axl Smith, Jussi 69, Susanna Koski,
Susanna Laine, Antti Kaikkonen, Roope Salminen, Wallu Valpio sekä kuudennella
tuotantokaudella mukana ollut Niina Koponen. Finaalijaksossa vieralivat Matti
Vanhanen, Kari Vepsä, Jari Sillanpää, Aki Palsanmäki, Jari Mentula, Kaija Koo,
Antti Kaikkonen ja Mauri Pekkarinen.

Kahdeksannen tuotantokauden aloitusjaksossa vierailivat Sabina Särkkä ja Jope
Ruonansuu. Toisessa jaksossa vierailivat Pete Parkkonen ja Jari Salmi
Pulkkisena. Kolmannessa jaksossa vierailivat Krisse Salminen, Hans Välimäki,
Sara Chafak, Shirly Karvinen sekä a cappella-yhtye Fork. Neljännessä jaksossa
vierailivat Eija Vilpas ja Riitta Havukainen. Viidennessä jaksossa vierailivat
Aki Linnanahde, Minna Kuukka, Ilkka Kanerva, Kike Elomaa, Antti Kaikkonen, Li
Andersson, Eero Heinäluoma, Ville Niinistö ja viidellä ensimmäisellä sekä
seitsemännellä tuotantokaudella mukana ollut Riku Nieminen Munamiehenä.
Kuudennessa jaksossa vierailivat Pate Mustajärvi, Miitta Sorvali sekä Salatut
elämät -sarjan näyttelijät Esko Kovero, Tommi Taurula, Jaana Saarinen, Tero
Tiittanen, Oona Kare ja Irina Vartia. Seitsemännessä jaksossa vierailivat Kiira
Korpi, Ellinoora, Jenni Vartiainen, Jukka Puotila, Mikko Kuustonen, Amadeus
Lundberg, Kaija Koo sekä kuudennella ja seitsemännellä tuotantokaudella mukana
ollut Kari Ketonen. Kahdeksannessa jaksossa vierailivat Saana Akiola, Susa
Matson, Marko Keränen sekä Mikko Leppilampi

Sarjasta julkaistiin 29. huhtikuuta 2010 DVD, joka sisältää kaikki ensimmäisen
kauden jaksot sekä ennennäkemättömiä ekstroja. Sarjan toinen tuotantokausi
julkaistiin 12. toukokuuta 2011 ja kolmas tuotantokausi 14. kesäkuuta 2012.
Sarjan neljäs tuotantokausi julkaistiin 5. kesäkuuta 2013. Viides kausi
julkaistiin 7. toukokuuta 2014.

Kolmannen tuotantokauden pohjalta julkaistiin kokoelmalevy Putous 3. Lisäksi
putouksessa esiinteet sketsihahmot ovat julkaisseet omia levyjään, esimerkiksi
Marja Tyrni ja Munamies ovat julkaisseet useita albumeita.

Toistaiseksi formaatti on myyty kahteen maahan: vuonna 2014 Kiinaan ja vuonna
2016 Viroon. Kauppoja edelsivät useiden vuosien neuvottelut.

Virossa ohjelma tunnetaan nimellä Suur komöödiaõhtu (suom. Suuri komediailta),
ja sitä esittää Kanal 2. Ensimmäinen kausi nähtiin keväällä 2016, ja jatkoa
seurasi heti seuraavana syksynä.

Tuotantoyhtiön mukaan ulkomailla kiinnostusta on herättänyt erityisesti se,
miten improvisaatio on saatu toimimaan suuren yleisön ohjelmassa. Formaatista
kiinnostuneita maita on yhtiön mukaan ollut yli kymmenen.



https://fi.wikipedia.org/wiki/P._T._Barnum

Phineas Taylor Barnum (s. 5. heinäkuuta 1810 Bethelissä, Connecticutissa, k. 7.
huhtikuuta 1891) oli yhdysvaltalainen mies, joka perusti omaa nimeään kantaneen
tunnetun sirkuksen ja järjesti kummajaisnäytöksiä.

Barnum aloitti liiketoimensa kaupanpitäjänä ja arpajaisten järjestäjänä. Vuonna
1829 hän perusti kerran viikossa ilmestyneen sanomalehden The Herald of Freedom.
Muutaman oikeusjutun ja vankilatuomion jälkeen hän muutti New Yorkiin vuonna
1834. Vuonna 1835 hän perusti kummajaisnäytöksen. Hän osti vanhan, sokean ja
liikuntakyvyttömän entisen orjan Joice Hethin, jonka valehteli olevan yli
160-vuotias George Washingtonin entinen hoitaja. Heth kuoli vuonna 1836, mutta
Barnum jatkoi maan kiertämistä vuoteen 1839 saakka. Vuonna 1841 hän hankki
itselleen Scudder's American Museumin, mistä tuli erittäin suosittu. Museossa
oli näytteillä muun muassa erittäin pienikokoinen mies General Tom Thumb,
Feejeen merenneito, joka oli olevinaan eriskummallisen olennon muumioitunut
ruumis sekä maailman ensimmäiset tunnetut siamilaiset kaksoset Chang ja Eng
Bunker ja Zip the Pinhead, jolla oli erikoisen muotoinen pää. Vuonna 1843 Barnum
palkkasi joukkoonsa intiaani Do-Hum-Men.

Vuosina 1844—1845 Barnum kierteli Charles Strattonin kanssa Euroopassa ja tapasi
kuningatar Viktorian. Hän palkkasi matkallaan joukkoihinsa myös Jenny Lindin,
jonka kanssa aloitti Amerikan kiertueen vuonna 1850. Hän maksoi Lindille 1 000
dollaria illalta 150 vuorokauden ajan. Kiertue oli menestys molemmille.

Vuonna 1855 Barnum vetäytyi show-bisneksestä, mutta ei malttanut pysyä pitkään
poissa. Vuonna 1871 hän perusti uuden, kiertelevän kummajaisnäyttelyn ja
sirkuksen nimeltä P.T. Barnum's Grand Traveling Museum, Menagerie, Caravan, and
Circus. Kiertue kierteli maata eri nimillä, kunnes se vuonna 1881 yhdistyi James
Baileyn ja James L. Hutchinsonin sirkuksen kanssa. Vuosina 1885—1888 Baileyllä
ja Barnumilla oli välirikko, mutta sirkukset palasivat takaisin yhteen nimellä
Barnum & Bailey Greatest Show On Earth, myöhemmin Barnum & Bailey Circus.
Näytöksen vetonaula oli Barnumin vuonna 1882 Lontoon eläintarhasta ostama
afrikannorsu Jumbo.

Barnum kuoli 7. huhtikuuta 1891 ja hänet haudattiin Mountain Groven
hautausmaalle Bridgeportiin, Connecticutiin. 8. heinäkuuta 1907 hänen
sirkuksensa myytiin Ringlingin veljeksille 400 000 dollarin hintaan. Yhdistynyt
sirkus toimi nimellä Ringling Bros. and Barnum & Bailey Circus toukokuuhun 2017
saakka.



https://fi.wikipedia.org/wiki/Christian_Lorenz

Christian "Flake" Lorenz (s. 16. marraskuuta 1966 Itä-Berliini, Itä-Saksa) on
industrial metal -yhtye Rammsteinin kosketinsoittaja.

Lorenz aloitti pianotunnit 9-10-vuotiaana. Hän halusi tulla myös tohtoriksi,
mutta se ei ollut mahdollista, koska hän ei ollut käynyt armeijaa. Flake alkoi
soittaa 17-vuotiaana itäberliiniläisessä punk-yhtyeessä ja soitti Rammsteinista
tutun Paul Landersin kanssa Feeling B -nimisessä yhtyeessä kymmenen vuotta
vuodesta 1983 lähtien. Lisäksi hän on soittanut yhtyeissä Magdalene Keibel Combo
ja Frigitte Hodenhorst Mundschen.

Flake käyttää keikoilla Rolandin sähköpianon lisäksi kahta syntetisaattoria.
Toinen niistä on kiinnitetty suureen haitariin siten, että Flaken soittaessa
esimerkiksi "Reise, Reise" -kappaletta, näyttää siltä, että hän soittaisi pianon
sijasta oikeaa haitaria.

Lorenzia pidetään huumorintajuisena ja artikuloivana. Hän on amatöörimaalari ja
pitää muun muassa Puolasta sekä klassisista autoista. Hänellä on kolme vuotta
vanhempi veli sekä kolme lasta



https://fi.wikipedia.org/wiki/Sauli_Lehtonen

Sauli Tapani Lehtonen (10. huhtikuuta 1975 Pori – 9. syyskuuta 1995 Helsinki)
oli suomalainen iskelmä- ja tangolaulaja, joka kruunattiin kymmenenneksi
tangokuninkaaksi Seinäjoen tangomarkkinoilla vuonna 1994. Lehtonen oli tunnettu
siitä, että hän lauloi silmät suljettuina. Hän kuoli hirvikolarissa vuonna 1995.

Lehtosta pidettiin lahjakkaana ja luonnollisena laulajana, joka keskittyi ja
eläytyi voimakkaasti esiintyessään. Hän ehti tehdä vain yhden albumin, jonka
myynti on ylittänyt platinalevyyn oikeuttavan rajan. Lehtosen kuoleman jälkeen
ilmestyi lisäksi keskeneräiseksi jäänyt albumi, jota täydennettiin
konserttitaltioinneilla.

Sauli Tapani Lehtonen syntyi 10. huhtikuuta 1975 Porissa, josta muutti jo
lapsena Jyväskylään. Hänen äitinsä Sinikka Lehtonen oli ammatiltaan ompelija,
kunnes hänet työllistänyt yritys lopetettiin. Tämän jälkeen hän hoiti erästä
pyörätuolia käyttävää henkilöä seitsemän vuoden ajan. Sauli Lehtosen isä Heikki
Lehtonen oli ammatiltaan autoilija. Hän ajoi lähinnä kuorma-autoja ja rekkoja.

Lapsuutensa Sauli Lehtonen asui perheineen Palokassa Jyväskylän maalaiskunnassa.
Saulin isä on kertonut pojan olleen lapsena luonteeltaan vilkas ja puhelias.
Koulukavereidensa kanssa hän pelasi muun muassa jääkiekkoa, mutta vähitellen hän
kuitenkin innostui musiikista. Kiinnostuksen syntyyn vaikutti osaltaan myös
äidin tapa lauleskella pienelle lapselleen ja isän kitaransoitto.

Sauli Lehtonen innostui soittamaan vanhaa kitaraa, kävi pian alkeiskurssin
Palokassa ja pääsi lopulta opiskelemaan Jyväskylän musiikkiopistoon
kitaransoittoa. Hänellä oli nuorempana myös oma rockmusiikkia soittanut yhtye,
joka harjoitteli tavallisesti erään yhtyeeseen kuuluneen pojan autotallissa.
Saulin vanhemmat kuitenkin kehottivat häntä laulamaan jotain muuta kuin rockia,
jottei ääni menisi aivan pilalle. Isä sai Saulin innostumaan iskelmämusiikin
laulamisesta, ja vähitellen myös vanha tanssimusiikki alkoi vedota häneen. Sauli
oli nuorena myös innokas kirjoittamaan lauluja. Hän myös sävelsi kitaralla ja
sähköuruilla ja nauhoitti sävellyksiään nauhurillaan.

Teini-ikäisenä Sauli oli kesätöissä ja ansaitsi itse omat taskurahansa. Parin
kesän jälkeen hänelle oli kertynyt tarpeeksi rahaa omaan kevytmoottoripyörään,
jolla hän ajoi keikoille.

Peruskoulun jälkeen Sauli Lehtonen pääsi opiskelemaan julkishallintoa Jyväskylän
kauppaoppilaitokseen, josta hänen oli tarkoitus valmistua merkonomiksi. Vuonna
1994 hän sai opiskelupaikan Keski-Suomen konservatoriossa läpäistyään
pääsykokeet hyvin tuloksin. Hänen oli tarkoitus aloittaa opiskelu syksyllä.
Saman vuoden kevätpuolella hän oli kuitenkin jo kiinnostunut Tangomarkkinoista.

Vuonna 1994 Lehtonen päätti osallistua Seinäjoen Tangomarkkinoille. Aluksi hänen
suunnitelmissaan olivat vuoden 1995 kilpailut, mutta lopulta hän päätti
osallistua jo edeltävänä vuonna. Vanhemmat eivät kertomansa mukaan yllyttäneet
häntä osallistumaan kilpailuun, vaan hän osallistui omasta tahdostaan. Lehtonen
osallistui ensin alkukarsintoihin Laukaan Peurungassa ja selvisi jatkoon.
Raisiossa semifinalisteja säesti Finlanders-yhtye, jossa soittanut Henri Kulmala
kertoo huomanneensa Lehtosen lahjakkuuden, mistä syystä he ryhtyivät soittamaan
yhdessä ja harjoittelemaan finaalia varten. Kaiken kaikkiaan kilpailuun
osallistui 940 laulajaa.

Lehtonen herätti heti huomiota sekä yleisössä että tuomaristossa laulamalla
silmät kiinni. Tästä muodostui kohta hänen tunnusmerkkinsä. Hän itse kuitenkin
kertoi, ettei hän halunnut tavoitella huomiota vaan lieventää jännitystään.

Tangomarkkinoiden finaali järjestettiin lauantaina 9. heinäkuuta. Tapahtuman
avasi silloinen Suomen oikeusministeri Anneli Jäätteenmäki, juontajina toimivat
laulaja Arja Koriseva ja kirjailija-toimittaja Heikki Hietamies. Finaalissa
Lehtonen esitti kappaleet ”La Cumparsita” ja ”Kun yö on valoton”. Lehtosen
lisäksi finaalissa tangokuninkaan titteliä tavoittelivat Henri Hurme, Jari
Sillanpää, Hannu Kause ja Teemu Kokko. Ensimmäistä kertaa Tangomarkkinoilla kävi
niin, että vastuu tangokuninkaan valitsemisesta lankesi tuomariston
puheenjohtajalle, koska Lehtonen ja Henri Hurme saivat saman pistemäärän, 67
ääntä. Tuomarina toiminut Päiviö Pyysalo ratkaisi tilanteen Lehtosen hyväksi,
joten hänestä kruunattiin kymmenes tangokuningas. Pyysalo perusteli myöhemmin
valinneensa Lehtosen siksi, että hänen persoonassaan oli särmää ja hän uskoi
laulamiseensa voimakkaasti. Vaikka Hurme hävisi Lehtoselle täpärästi, heistä
tuli ystävät. Lehtosen rinnalle tangokuningattareksi valittiin 18-vuotias Tiina
Räsänen. Päiviö Pyysalon lisäksi tuomaristoon kuuluivat muun muassa Lasse
Lintala, Tamara Lund ja Erkki Liikanen.

Voittajille annettiin Tangomarkkinoiden kymmenvuotisen historian kunniaksi
kultaiset kruunut. Ne oli valmistanut lapualainen kultaseppä Jussi Ikola.
Aurinkoisessa säässä käytyä kilpailua seurasi paikan päällä yhteensä 106 000
katsojaa, mikä oli runsaat 30 000 enemmän kuin edellisenä vuonna. Tämä oli
ensimmäinen kerta, kun Tangomarkkinoilla ylitettiin 100 000 kävijän raja.

Ensimmäiset Lehtosen levyttämät kappaleet, ”Kun yö on valoton” ja
”Lauantai-illan tango”, julkaistiin albumilla Tangomarkkinat VII. Levylle on
koottu vuoden 1994 Tangomarkkinoiden finalistien levyttämiä kappaleita.

Tangomarkkinoiden voiton jälkeen Jyväskylän maalaiskunta onnitteli Lehtosta
antamalla hänelle viirin ja taulun. Jo seuraavalla viikolla hän pääsi MTV3:n
järjestämään tilaisuuteen Helsinkiin, jossa hänen esiintymistään yritettiin
hioa. Lehtonen kuitenkin kertoi siitä olleen enemmän haittaa kuin hyötyä, sillä
hän ei halunnut, että hänen persoonallista esiintymistapaansa muutettaisiin.
Lehtonen ei erityisesti halunnut julkisuuteen, mutta silti hän antoi lähes aina
pyydettäessä haastatteluja. Voiton myötä Lehtonen sai suosiota, ja hänellä oli
paljon esiintymisiä. Hän esiintyi muun muassa syyskuussa 1994 televisiosarjassa
Tuttu Juttu.

Henri Hurmeen ja hänen vaimonsa kautta Lehtonen tutustui Pirkko-Liisa
Myllyharjuun. Myllyharjusta tuli Lehtosen tyttöystävä, mutta heidän
seurustelunsa ehti kestää vain noin puoli vuotta. Lehtonen keikkaili tiheästi
taustayhtyeenään tanssiorkesteri "Hopeinen Q", jonka kanssa hän teki ensimmäisen
albuminsa Sauli Lehtonen & Hopeinen Q. Edel Records Finland Oy julkaisi albumin
Lehtosen kuninkuusvuotena 1994. Levyn paras listasijoitus oli 30. sija vuonna
1995 viikolla 39. Levy sisälsi 12 kappaletta, kuten ”Valtameressä on saari” ja
”Kun tanssit kanssani tangon”.

Vuoden 1995 tangomarkkinoiden aikoihin Lehtosesta ja Räsäsestä julkaistiin
reliefit Seinäjoen Urheilutalolla, jonne oli koottu myös aiempien vuosien
tangokuninkaallisten kuvat. Reliefit teki taiteilija Liisa Äärynen, kuten
aiempinakin vuosina. Lehtonen luovutti tittelinsä uudelle tangokuninkaalle Jari
Sillanpäälle heinäkuussa 1995. Sillanpää oli edellisenä vuonna valittu
tangoprinssiksi, kun Lehtosesta tuli kuningas.

Lehtonen alkoi tehdä uutta albumia Mun aika mennä on vuonna 1995, mutta sitä ei
ehditty saada valmiiksi hänen eläessään, vaan albumi julkaistiin vasta 1996.

Yhdeksi Lehtosen viimeisistä konserteista jäi Helsingin juhlaviikoilla Olavi
Virralle omistettu konsertti 4. syyskuuta 1995. Hän kuoli vain viisi päivää
konsertin jälkeen.

Sauli Lehtonen oli 8. syyskuuta 1995 isänsä ajamassa autossa matkalla
Helsingistä Korialle pienessä vesisateessa. Porvoon moottoritiellä Sipoon
Boxissa he törmäsivät hirveen noin kello 21.50. Onnettomuuspaikalle lähetettiin
hätäpuhelun jälkeen Sipoon pelastuslaitoksen yksiköt ja Medi-Heli. Sauli
Lehtonen kuoli saamiinsa vakaviin vammoihin aamuyöllä 9. syyskuuta Töölön
sairaalassa. Kuollessaan hän oli vasta 20-vuotias. Hänen isänsä selvisi
onnettomuudesta hengissä ja kertoi myöhemmin, ettei ole syyttänyt itseään, sillä
tapahtuneelle ei voinut yhtään mitään.

Onnettomuusiltana Sauli Lehtonen oli palaamassa MTV3:n jääkiekko-ohjelman
nauhoituksista. MTV3 näytti ohjelman televisiosta seuraavana päivänä, mutta
Lehtosen esiintymiset oli leikattu pois. Kanava muisti Lehtosta hiljaisella
hetkellä.

Kuolema uutisoitiin laajalti Suomessa, ja se oli monen lehden ykkösaihe. Muun
muassa aihetta käsitellyttä Ilta-Sanomia myytiin ennätysmäärä.

Lehtosen hautajaiset pidettiin Palokan kirkossa. Tiina Räsänen lauloi
muistotilaisuudessa Petri Laaksosen kirjoittaman kappaleen ”Täällä pohjantähden
alla”. Lehtonen haudattiin Jyväskylän maaseurakunnan Seppälänkankaan (nyk.
Lahjaharjun) hautausmaalle.

Mika Toivasen säveltämä ja Jorma Toiviaisen sanoittama ”Mun aika mennä on” jäi
Lehtosen viimeiseksi levytykseksi, mikä voi kuulostaa enteelliseltä, vaikka
laulu ei käsittelekään kuolemaa. Kappale oli tarkoitus nauhoittaa vielä
uudestaan, mutta Lehtonen ehti menehtyä ennen sitä. Kappale voitti
Tangomarkkinoiden sävellys- ja sanoituskilpailun vuonna 1995 ja Sauli Lehtonen
lauloi tuolloin tangon ensiesityksen.

Pauli Ruotsalainen maalasi Lehtosesta kuvan, joka oli tarkoitus laittaa
onnettomuuspaikalle muistomerkiksi. Teos jouduttiin kuitenkin poistamaan
turvallisuussyistä. Muistomerkistä syntyi paljon keskustelua, ja kansanedustaja
Raimo Vistbacka teki jopa hallitukselle aiheesta kirjallisen kysymyksen.
Uudenmaan tiepiirin olisi hänen mukaansa pitänyt vuokrata pieni alue, minne
muistomerkin olisi voinut turvallisesti asettaa. Puolisentoista vuotta myöhemmin
kiista päättyi, ja Ruotsalaisen teos lahjoitettiin Seinäjoelle Tango- ja
Viihdemusiikin Edistämisyhdistys ry:n Olavi Virta -museoon.

Vuonna 1996 julkaistiin keskeneräiseksi jäänyt albumi Mun aika mennä on. Albumi
sisältää kuusi studiossa nauhoitettua kappaletta sekä kaksitoista ennen
julkaisematonta taltiointia Lehtosen konserteista Auran Nuortentalossa ja
Uittamolla Turussa. Albumin paras listasijoitus on kymmenes sija vuoden 1996
viikolta 11. Lehtosen esikoisalbumi Sauli Lehtonen & Hopeinen Q myi platinaa,
siis yli 50 000 kappaletta samana vuonna. Platinalevy annettiin Lehtosen
vanhemmille Seinäjoella helmikuussa 1996. Albumia on myyty kaiken kaikkiaan
65 200 kappaletta.

Samana vuonna järjestettiin Lehtosen muistokonsertti, jonka liput myytiin
hetkessä loppuun. Tilaisuuteen saapui lisäksi runsaasti ihmisiä, joilla ei ollut
lippua. Mun aika mennä on -albumin myynti oli juuri ylittänyt 20 000 kappaleen
rajan, mistä syystä kultalevy luovutettiin tilaisuuden yhteydessä Lehtosen
vanhemmille.

Vuonna 2006 tangomarkkinoiden toimitusjohtaja Ari-Pekka Kuismin valitsi viisi
merkittävintä tangolaulajaa. Hän sijoitti Sauli Lehtosen ensimmäiseksi ennen
Jari Sillanpäätä, Eija Kantolaa, Marita Taavitsaista ja Tommi Soidinmäkeä.

Joulukuussa 1995 perustettiin nuorten laulajien opintoja ja koulutusta tukeva
Sauli Lehtosen muistorahasto. Idean isä oli Auraviihde Oy:n toimitusjohtaja
Seppo Kulmala, ja Lehtosen vanhemmat antoivat siihen luvan. Vuonna 1996
järjestetyn muistokonsertin tuotosta luovutettiin 45 000 Suomen markkaa Lehtosen
muistorahastoon, minkä jälkeen rahaston kokonaisrahamäärä oli yli 90 000
markkaa.

Rahasto palkitsi ensimmäisenä vuoden 1993 tangoprinsessan Heidi Kyrön 18.
helmikuuta 1997 Olavi Virran muistokonsertin yhteydessä. Kyrön stipendi oli
10 000 markan suuruinen. Muita palkittuja ovat muun muassa Anna Eriksson, joka
palkittiin vuonna 1999 niin ikään 10 000 markan kannustusstipendillä, ja
Etelä-Pohjanmaan musiikkiopiston rahasto ja Natalil Lintala, jotka saivat vuonna
2004 1 000 euron stipendin.

Sauli Lehtosen isä Heikki Lehtonen on kertonut, että Sauli oli pienenä varsin
vilkas ja puhelias. Teini-iässä hän oli ahkera ja ansaitsi omat rahansa
kesätöitä tekemällä. Kerrotaan myös, että hän oli tarpeen tullen melko utelias.

Lehtonen vaikutti ujolta, koska hän lauloi silmät kiinni, mutta tämä myös lisäsi
hänen lavakarismaansa. Päiviö Pyysalo on kuvaillut Lehtosta vaatimattomaksi,
hiljaiseksi, luonnolliseksi ja kunnianhimoiseksi. Vaatimattomuus näkyi muun
muassa siinä, että Lehtosella ei ollut erityistä tarvetta päästä julkisuuteen.

Kun Ari-Pekka Kuismin nimesi Lehtosen merkittävimmäksi suomalaiseksi
tangolaulajaksi, hän antoi perusteeksi Lehtosen äänen, nuoren iän ja
dramaattisen kuoleman. Raision silloinen kunnanjohtaja Kari Karjalainen kuvaili
vuonna 2006 Lehtosta vaatimattomaksi laulajaksi, joka sai ihmisten päät
kääntymään ja puheensorinan hiljentymään. Lehtosen tulkinnassa oli lisäksi
mukana "sielu", joka on Karjalaisen mielestä tangon tärkein elementti.

Lehtosen levyttämiä kappaleita on julkaistu kolmekymmentä. Osa on nimenomaan
Lehtoselle sävellettyjä kappaleita, kuten ”Lauantai-illan tango” ja ”Mun aika
mennä on”. Osa taas on muiden artistien aiemmin tunnetuksi tekemiä kappaleita,
kuten ”Kun yö on valoton” ja ”Hopeinen kuu”. Lehtosen ohjelmistossa oli paljon
Olavi Virran kappaleita. Seppo Kulmala on kertonut, että Lehtonen keräili
tunnettujen laulajien – kuten Olavi Virran ja Henry Theelin – levyjä. Niistä hän
etsiskeli omiin konsertteihinsa sopivia kappaleita.



https://fi.wikipedia.org/wiki/Mestarien_liiga

Mestarien liiga (engl. UEFA Champions League) on Euroopan jalkapalloliiton
järjestämä vuosittainen jalkapallokilpailu Euroopan eri maiden korkeimpien
sarjatasojen parhaimmille joukkueille. Liigaa on pelattu kaudesta 1992–1993
lähtien syksyllä alkavana ja yleensä toukokuussa päättyvänä. Mestarien liigan
edeltäjä oli kaudesta 1955–1956 pelattu Euroopan Cup. Kilpailu aloitettiin
kahdeksan joukkueen voimin, ja sitä laajennettiin sittemmin 16 seuran
laajuiseksi.

Mestarien liigan voittaja edustaa Eurooppaa seurajoukkueiden
maailmanmestaruuskilpailuissa. Aiemmin kilpailun voittaja osallistui
Intercontinental Cupiin. Voittaja pelaa myös UEFA Super Cupin.

Kaikkien UEFA:an kuuluvien maiden sarjavoittajat pääsevät vähintään karsimaan
Mestarien liigaan, kun karsijanpaikka myönnettiin 2007 myös Andorralle ja San
Marinolle, joilla sitä ei aiemmin ollut. Liechtensteinista osanottajaa ei ole,
koska maassa ei pelata lainkaan sarjaa, vaan ainoastaan cup.

Sarjaan ottaa tätä nykyä osaa yhteensä 32 joukkuetta, jotka jaetaan kahdeksaan
neljän joukkueen lohkoon. Lohkoissa pelataan kaksinkertainen runkosarja, eli
kuusi ottelua per joukkue. Kaksi parasta joukkuetta jatkavat
pudotuspelivaiheeseen. Kolmansiksi sijoittuneet joukkueet pääsevät mukaan
Eurooppa-liigan kolmannelle kierrokselle ja viimeisiksi sijoittuneet joukkueet
putoavat pois.

16 pudotuspelivaiheeseen pääsevää joukkuetta jaetaan pareihin arpomalla, jonka
jälkeen aina finaaliin saakka pelataan cup-muotoisesti. Kukin pari pelaa
keskenään kaksi ottelua (kotiottelu ja vierasottelu), joissa maalieron
perusteella parempi joukkue pääsee jatkoon. Maalieron ollessa tasan, ratkaisee
niin sanottu vierasmaalisääntö eli joukkue, joka on tehnyt enemmän
vierasottelussa maaleja voittaa. Mikäli tällä ei saada eroa, pelataan jatkoaika
ja vielä tarvittaessa rangaistuspotkukilpailu.

1950-luvun alkuvuosina jalkapallon pelaaminen keinovalaistuksessa oli
harvinaista herkkua. Kesällä 1953 ensimmäiset keinovalaisimet asennettiin
Wolverhampton Wanderersin kotistadionille Molineuxille. Ensimmäistä kertaa
keinovalaisua testattiin, kun Wolverhampton pelasi ystävyysottelun Etelä-Afrikan
parhaista pelaajista koottua miehistöä vastaan. Seuraavina kuukausina Wolves
pelasi ystävyysotteluiden sarjan kohdaten muita ulkomaalaisia seurajoukkueita:
ensin argentiinalaisen Racing Clubin ja sen jälkeen Moskovan Spartakin sekä
unkarilaisen Honvédin. Viimeksi mainitun ottelun BBC televisioi suorana
lähetyksenä. Honvedin joukkueessa oli monia unkarilaisia jalkapalloilijoita,
jotka olivat kahdesti nöyryyttäneet Englannin maajoukkuetta.

Wolves voitti ottelun 3–2, ja tämän johdosta heidän managerinsa Stan Cullis
julisti joukkueensa olevan ”maailman mestareita”. Tämä oli viimeinen kiihoke
L'Équipe-lehden toimittajalle Gabriel Hanotille, joka oli jo pitkän aikaa
kampanjoinut keinovalaistuksessa pelattavasta eurooppalaisten seurajoukkueiden
turnauksesta.

Keväällä 1955 UEFA päättikin Hanotin haaveileman kaltaisen seurajoukkueiden
kilpailun järjestämisestä seuraavalla kaudella.

Ensimmäiset viisi Euroopan cupia olivat Real Madridin suvereenia hallintaa.
1950-luvun lopulla Manchester United ja jotkin Italian joukkueet kykenivät
hieman panemaan kapuloita "kuninkaallisten" rattaisiin, mutta vuoden 1958
Münchenin lento-onnettomuus sekä Realin vallankumouksellinen pelityyli takasivat
sen, ettei heille löytynyt kunnon vastusta missään vaiheessa.

Real Madridin ylivoiman aikakausi kulminoitui vuonna 1960 Glasgow'n Hampden
Parkilla pelattuun Euroopan cupin loppuotteluun, jossa Real Madrid voitti
Eintracht Frankfurtin numeroin 7–3 BBC:n ja muiden Euroopan televisioyhtiöiden
kameroiden sekä 135 000 paikalla olleen katsojan edessä.

Real Madridin taival päättyi Euroopan cupissa 1961 ensimmäiselle kierrokselle
heidän hävittyään veriviholliselleen Barcelonalle. Barça etenikin aina Bernin
Wankdorf Stadionilla pelattuun loppuotteluun saakka, jossa se kuitenkin hävisi
lissabonilaiselle Benficalle maalein 3–2. Seuraavalla kaudella mosambikilaisen
Mario Colunan kipparoima ja "Mustan helmen", Eusébion riveihinsä saanut Benfica
uusi Euroopan cup -voittonsa kukistamalla Amsterdamin olympiastadionilla
pelatussa finaalissa Real Madridin 5–3.

Benfica pääsi loppuotteluun myös seuraavana vuonna, mutta hävisi Milanille
maalein 2–1. Seuraavina kahtena vuotena voiton vei toinen milanolainen joukkue
Internazionale, joka vuosina 1964 ja 1965 peittosi loppuotteluissa Real Madridin
ja Benfican. Vuoden 1965 Euroopan cup on kuitenkin jäänyt enemmän historiaan
Interin 3–0-kotivoittoon Liverpoolia vastaan päättyneestä välieräottelusta ja
sen ympärillä liikkuneista lahjontaepäilyistä.

Interin voittokulku päättyi vuoden 1966 välierissä sen hävittyä Real Madridille,
joka otti jo historiansa kuudennen Euroopan cupin voiton kukistettuaan
Brysselissä pelatussa loppuottelussa belgradilaisen Partizanin numeroin 2–1.
Tällä kertaa Realin kokoonpano koostui täysin espanjalaisista pelaajista, kun
vielä 1950-luvun taianomaisessa joukkueessa oli pelannut ulkomaalaisia tähtiä
kuten Alfredo Di Stéfano ja Ferenc Puskás. Ainoa pelaaja, joka oli ollut
voitamassa kaikkia kuutta Euroopan cup -mestaruutta, oli Francisco Gento.

Vuonna 1967 Celticista tuli koko Britteinsaarten ensimmäinen Euroopan cupin
voittaja, kun se voitti Lissabonin läheisyydessä sijaitsevalla Estádio
Nacionalilla pelatussa loppuottelussa Interin lukemin 2–1 kaikkien
ennakko-odotusten vastaisesti. Huomionarvoista on, että kaikki Celticin
joukkueen, joka myöhemmin tunnettiin nimellä Lisbon Lions ("Lissabonin
leijonat"), pelaajat olivat syntyneet korkeintaan 40 kilometrin päässä seuran
kotistadionilta Glasgow'n Celtic Parkilta.

Vuonna 1968 Manchester Unitedista tuli ensimmäinen Euroopan cupin voittanut
englantilaisjoukkue, kun se voitti Lontoon Wembleyllä Benficaa vastaan pelatun
jatkoajalle menneen loppuottelun numeroin 4–1. Vaikka Manchester United tekikin
jatkoajalla kolme maalia, olisi Benfica voittanut ottelun ellei Eusebio olisi
tuhrinut avopaikkaa aivan varsinaisen peliajan viime sekunneilla.

Seuraavaksi eurokenttien aikakauden ykkösjoukkueeksi nousi amsterdamilainen
Ajax, joka vielä vuonna 1969 joutui nöyrtymään loppuottelussa Milanille 4–1, ja
seuraavana vuonna näki verivihollisensa Feyenoordin vievän voittokannun
kotiinsa. Kuitenkin tämän jälkeen Ajaxin Johan Cruijffin, Barry Hulshoffin, Ruud
Krolin, Johan Neeskensin, Arie Haanin, Gerrie Mührenin ja Piet Keizerin
harjoittama, valmentaja Rinus Michelsin alankomaalaisen jalkapalloilun
tavaramerkiksi myöhemmin noussut totaalinen jalkapallo (total voetbal) dominoi
Euroopan kenttiä peräti kolmen peräkkäisen vuoden ajan kukistaen loppuotteluissa
niin ateenalaisen Panathinaikosin, Interin kuin Juventuksenkin.

Ajax oli eurokentillä voittamaton joukkue, kunnes aiemmin Michelsin siirryttyä
Barcelonaan vuonna 1973 Cruijff seurasi perässä. Myöhemmin miehistöltään
vanhentunut Ajax menetti riveistään vielä Neeskensin.

Ajaxin jälkeen 1970-luvun puolivälin paikkeilla Euroopan ykkösseurajoukkueen
paikan otti baijerilainen Bayern München. Bayern voitti Euroopan cupin kolmesti
peräkkäin. Loppuotteluissa kaatuivat Atlético Madrid (uusintaottelussa), Leeds
ja Saint-Étienne. Miehistössä pelasivat muiden muassa Franz Beckenbauer, Sepp
Maier, Gerd Müller, Uli Hoeness sekä Paul Breitner. Bayern oli kehittänyt
totaalisesta jalkapallosta oman, kurinalaisemman ja kovemman versionsa. Nämä
jäivätkin Bayernin viimeisiksi voitoiksi Euroopan cupissa.

Vuosien 1977–1984 kahdeksasta Euroopan cupista peräti seitsemän meni
englantilaisjoukkueille. Vuonna 1977 Liverpool aloitti englantilaisten
seurajoukkueiden kuuden vuoden mittaisen voittokulun. 1977 Liverpool voitti
finaalissa Borussia Mönchengladbachin, ja toisti temppunsa myös seuraavana
vuonna voittaen loppuottelussa tällä kertaa Belgian mestarin Club Bruggen.

Vuonna 1979 Liverpool hävisi Euroopan cupin ensimmäisellä kierroksella toiselle
englantilaisjoukkuelle Nottingham Forestille, joka selvitti tiensä peräti
Münchenin olympiastadionilla pelattuun loppuotteluun. Finaalissa vastaan asettui
Malmö, joka joutui taipumaan Nottinghamille maalein 1–0. Liverpoolin tapaan
Nottingham uusi Euroopan Cup -mestaruutensa seuraavana vuonna voittamalla
Madridin Santiago Bernabéulla pelatussa finaalikamppailussa hampurilaisen
Hamburgin.

Vuonna 1981 Liverpool teki paluun eurokenttien huippukastiin voittamalla
Pariisissa pelatussa loppuottelussa Real Madridin. Voitto oli Liverpoolin
Euroopan cup -historian kolmas. Seuraavana vuonna englantilaisjoukkueiden
voittokulkua jatkoi Aston Villa, joka peittosi Rotterdamissa pelatussa
loppuottelussa Bayern Münchenin.

Vuonna 1983 käytiin seitsemään vuoteen ensimmäinen Euroopan cupin finaali, jossa
kumpikaan joukkueista ei ollut Englannista. Hamburg voitti Juventuksen 1–0.
Seuraavana vuonna Liverpool palasi kuitenkin jälleen entistä kovempana, ja vei
cupin nimiinsä rangaistuslaukauskilpailulla ratkaistussa finaalissa Romaa
vastaan joukkueen kotistadionilla Stadio Olimpicolla.

Vuonna 1985 Brysselin Heysel-stadionilla pelatussa loppuottelussa kohtasivat
Juventus ja Liverpool. Juventus voitti ottelun maalein 1–0, mutta suurin huomio
kiinnittyi 39 ihmisen hengen vaatineeseen mellakkaan, joka alkoi Liverpoolin
fanaattisten kannattajien hyökättyä Juventus-fanien kimppuun. Tämän seurauksena
englantilaisjoukkueet suljettiin eurocup-peleistä viideksi vuodeksi, ja
Liverpool kuuden vuoden ajaksi. (Katso: Heysel-stadionin onnettomuus)
Britanniasta olivat mukana siis vain skotlantilaiset, walesilaiset ja
pohjoisirlantilaiset seurat.

Vuoden 1986 loppuottelussa kohtasivat Steaua Bukarest Romaniasta ja Barcelona.
Sánchez Pizjuánilla Sevillassa pelatun, varsinaisen peliajan jälkeen
maalittomaan tasapeliin päättyneen kamppailun vei rangaistuspotkukilpailussa
nimiinsä Steaua.

Vuonna 1987 Porto voitti cupin ensimmäisenä portugalilaisjoukkueena yli 25
vuoteen. Finaalissa kaatui Bayern München maalein 2–1. Seuraavana vuonna
finaalissa olivat vastakkain PSV ja Benfica. Ratkaisu venyi jälleen
rangaistuspotkukilpailuun, jonka voitti PSV.

20 vuoden tauon jälkeen Euroopan cupin voittajaksi palasi Milan, joka kaatoi
Steaua Bukarestin Barcelonan Camp Noulla lukemin 4–0. Milan uusi cup-voittonsa
myös seuraavalla kaudella, jolloin finaalissa kaatui Benfica. Vuoden 1991
Punaisen Tähden ja Marseillen välinen loppuottelu päättyi jälleen maalittomaan
tasapeliin. Rangaistuspotkukilpailussa voiton vei jugoslavialaisjoukkue, vain
vähän ennen kuin liittovaltio alkoi hajota pienemmiksi valtioiksi. Samalle
kaudelle englantilaisjoukkueiden viiden vuoden panna oli umpeutunut, mutta
hallitseva Englannin liigan mestari Liverpool ei voinut osallistua kilpailuun
sille erityisesti asetetun lisärangaistuksen (yksi vuosi) vuoksi.

Viimeinen Euroopan cup pelattiin kaudella 1991–1992. Wembleyllä pelatussa
loppuottelussa Barcelona voitti jatkoajalla Sampdorian 1–0.

Vuonna 2010 loppuottelu pelattiin ensimmäisen kerran lauantaina, kun
finaalipäivä siihen asti oli ollut keskiviikko.

Turnauksen historian aikana loppuottelu on pelattu yhteensä kuusi kertaa samasta
maasta tulevien joukkueiden välillä: espanjalaisten välillä vuosina 2000, 2014
ja 2016, italialaisten vuonna 2003, englantilaisten vuonna 2008 ja saksalaisten
vuonna 2013.

Päivitetty 7. joulukuuta 2016. Taulukossa ei huomioida kilpailun
karsintavaihessa tehtyjä maaleja. Aktiiviset pelaajat tummennettu.

Päivitetty 7. joulukuuta 2016. Taulukossa ei huomioida kilpailun
karsintavaihessa pelattuja otteluita. Aktiiviset pelaajat tummennettu.



https://fi.wikipedia.org/wiki/Falafel

Falafel (arabiaksi: فلافل, falāfil; hepreaksi: פלאפל, falafel) on Lähi-idästä
kotoisin oleva härkäpavuista tai kikherneistä valmistettu friteerattu pyörykkä.
Ruokalaji on lähtöisin Egyptistä, mutta suosittu myös monissa muissa Lähi-idän
maissa, kuten Israelissa, Libanonissa ja Palestiinassa missä se on likimain
kansallisruokaa, sekä näiden lisäksi se on virallisesti Syyrian kansallisruoka.
Falafel on pikaruokana merkittävä kasvisruoka, myös Suomessa.

Falafelin valmistuksessa käytetään tyypillisesti papujen ja kikherneiden lisäksi
sipulia, persiljaa, mausteita ja suolaa. Joskus pyöryköiden pinnalle lisätään
seesaminsiemeniä. Variaatioita on runsaasti. Ainekset jauhetaan hienoksi
tahnaksi ja tahnasta tehdään pyöryköitä, jotka uppopaistetaan rasvassa.

Falafel tarjotaan tyypillisesti pitaleipään käärittynä ja erilaisten
lisukkeiden, kuten salaatin, tahini-kastikkeen ja tulisen kastikkeen kera.
Falafel-pyöryköitä voidaan tarjota myös riisin tai ranskalaisten perunoiden
kera.

Suomessa falafel kuuluu usein kebab-ravintolan valikoimaan ja on erityisesti
kasvissyöjien suosiossa. Se maistuu voimakkaasti roomankuminalta ja
korianterilta, mutta ei ole niin tulinen kuin monet muut kebab-ravintoloiden
ruokalajit.



https://fi.wikipedia.org/wiki/Luettelo_televisiosarjan_Simpsonit_jaksoista

Tämä on luettelo kaikista televisiossa esitetyistä Simpsonit-jaksoista. Jaksot
ovat tuotantokausikohtaisessa luettelossa Yhdysvaltain alkuperäisessä
esitysjärjestyksessä.

Millään tuotantokaudella jaksot eivät ole täysin tuotantokauden koodin (esim. 1.
tuotantokaudella 7G) mukaisessa järjestyksessä. Suomessa Kolmoskanava (vuoteen
1992 asti) ja myöhemmin MTV3 esitti ensiesityksissään tuotantokaudet 1–8
tuotantokoodin mukaisessa järjestyksessä, joka ei vastannut Yhdysvaltain
alkuperäistä esitysjärjestystä. Myöhemmissä uusinnoissa jaksot ovat kuitenkin
esitetty oikeassa järjestyksessä.

The Tracey Ullman Show´ssa esitetyt Simpsons-lyhytfilmit ovat sivulla
Simpsoneiden lyhytfilmit.

Kauhujen talo (engl. Treehouse of Horror) -perinne alkoi toisella
tuotantokaudella. Kauhujen talo on sijoitettu (yleensä tuotantokauden alkuun)
siten, että se esitetään USA:ssa halloweenia edeltävänä iltana. Suomessa näin ei
ole toimittu esitysajankohtia suunniteltaessa, tosin Kauhujen talo 4 esitettiin
Halloweenin tienoilla 5. marraskuuta 1994. Toistaiseksi jokaisella
tuotantokaudella, lukuun ottamatta ensimmäistä, on ollut yksi kauhujen talo
-jakso, joka koostuu uusimmilla tuotantokausilla kolmesta eri kauhutarinasta,
joissa tapahtuu kaikkea mahdollista yliluonnollisista roboteista kloonien
hyökkäykseen. Lisäksi jaksot ovat usein väkivaltaisia (esim. Kauhujen talo V:ssä
Homer yritti murhata perheensä, ja tappoi Willien). Jaksojen nimisuomennos
vaihteli ensimmäisissä jaksoissa, aluksi se oli Kauhujuttu, sitten Painajaisia
ja vielä sen jälkeen Kauhuja kerrassaan. Tämän jälkeen on siirrytty Kauhujen
talo, osa xx -nimeen, tosin alkuperäisten jaksojen tapa merkitä numero
roomalaisilla numeroilla on Suomessa ollut käytössä vain silloin tällöin.
Uusinta jaksoa ei vielä ole näytetty Suomessa.



https://fi.wikipedia.org/wiki/Jari_Yliaho

Jari Veli Yliaho (s. 9. joulukuuta 1957 Virrat) on suomalainen kitaristi, joka
on tullut tunnetuksi Juice Leskinen Slam, Juice Leskinen Grand Slam sekä
Siberia-yhtyeistä.

Yliaho soitti vuosina 1974–1979 Virroilta kotoisin olevassa Donna-yhtyeessä,
josta toinen kitaristi Petteri Salminen oli lähtenyt liittyäkseen Juice Leskisen
Juice-yhtyeeseen vuonna 1975. Salmisen tilalle tuli Tapio Manninen.

Vuonna 1979 Salminen oli jättämässä Juice Leskinen Slam -yhtyeen ja Yliahoa
pyydettiin Salmisen tilalle. Yliaho liittyi bändiin ja molemmat (Yliaho &
Salminen) soittavatkin kitaroita Juice Leskinen Slamin -levyllä XV yö (Tauko
III). Yliaho ja Salminen soittavat yhdessä esim. kappaleen "Rock 'n Roll 'n
Blues 'n Jazz" kitarasoolon. Salmisen väistyttyä kokoonpanosta Yliaho jäi Slamin
pääasialliseksi kitaristiksi ja taustalaulajaksi. Yliaho soitti kokoonpanossa
syksyn 1981 loppuun, jolloin Juice Leskinen Slam hajosi.

Slamin hajottua Yliaho perusti yhdessä Donnan rumpalin Paavo Kaiholan ja basisti
Jari Loisan kanssa Suomen The Policeksikin kutsutun Siberia-yhtyeen. Yhtye
julkaisi vuosina 1981–1985 kaksi albumia, joista toinen - Valkoinen vankila -
oli hitti. Jostain syystä Yliaho sai kuitenkin yhtyeestä tarpeekseen ja liittyi
Juice Leskinen Grand Slamiin Sakari Kuosmasen tilalle. Itse asiassa Yliaho
liittyi Grand Slamiin, koska kitaristi Hannu Puntti Valtonen oli valittu
opiskelijaksi teatterikorkeakouluun. Yliaho soitti muun muassa Grand Slamin
vuonna 1986 ilmestyneellä Yölento LP:llä ja vuonna 1991 ilmestyneellä Grand
Slamin "comeback"-levyllä Taivaan kappaleita.



https://fi.wikipedia.org/wiki/Budapest

Budapest (unkarilaisittain ['budɒpɛʃt]  kuuntele ääntämys?) on Unkarin
pääkaupunki. Tonava virtaa kaupungin halki ja jakaa sen kahteen osaan: läntiseen
Budaan ja itäiseen Pestiin. Budan puolella on korkeita kukkuloita, mutta Pest on
alavaa tasankoa.

Budapestin kaupunkikuvaa hallitsevat metsäiset Budan kukkulat, Tonava ja sen
sillat, Margitinsaari ja Pestin puoleinen joenranta. Kukkuloista ovat
vaikuttavimpia Gellértinvuori ja Linnavuori, jonka huipulla on Budan linna ja
keskiaikainen kaupunginosa. Pestin puolen nähtävyyksiä ovat Parlamenttitalo,
Pyhän Tapanin kirkko ja Andrássy út -katu. Tonavan rannat, Linnavuori ja
Andrássy út on valittu Unescon maailmanperintöluetteloon.

Roomalaisten aikaan nykyisen Budapestin seudulla oli Aquincumin kaupunki.
Unkarilaisten maahantulon jälkeen nykyisen Óbudan eli ”vanhan Budan” alueelle
kehittyi yksi Unkarin ensimmäisistä kaupungeista, ja Pestiin rakennettiin
ensimmäinen kirkko 1046. Mongolien hyökkäyksen jälkeen kuningas Béla IV perusti
Budan vuonna 1242. Buda oli Unkarin kuningaskunnan pääkaupunki, kunnes se joutui
turkkilaisten valtaan vuosiksi 1541–1686.

Vuonna 1872 Buda, Pest ja Óbuda yhdistettiin Budapestin kaupungiksi. Se kehittyi
nopeasti, ja 1900-luvun vaihteessa se oli väkiluvultaan Euroopan kuudenneksi
suurin. Budapestin nykyinen kaupunkikuva, kuten suuret bulevardit ja
kertaustyyliset rakennukset, on peräisin tältä ajalta. Kaupunki kärsi pahoin
sekä toisessa maailmansodassa että Unkarin kansannousussa 1956.

1990-luvulta lähtien väestö on muuttanut yhä enemmän metropolialueelle ja
kaupungin väkiluku on laskenut. Vuonna 2010 Budapestissä oli 1 721 556 asukasta,
ja vuonna 2001 koko metropolialueen väkiluku oli 2 434 603. Kaupunki on
kuitenkin säilyttänyt asemansa Unkarin merkittävimpänä taloudellisena ja
kulttuurisena keskuksena. Vuonna 2002 yli kolmasosa Unkarin
bruttokansantuotteesta syntyi Budapestissä. Kaupungissa on arvioitu käyvän yli
2,5 miljoonaa matkailijaa vuodessa.

Budapest sijaitsee Karpaattien altaan keskellä strategisesti tärkeässä paikassa,
jossa Transdanubian ja Alföldin välinen vanha kulkureitti ylittää Tonavan.
Tonavassa on tällä kohdalla saaria, joten sen poikki on ollut helppo kulkea.
Suurimmat saaret pohjoisesta lukien ovat Hajógyárisaari, Margitinsaari ja
Csepelsaari. Csepelsaaresta Budapestin kaupunkiin kuuluu vain pohjoiskärki.

Kaupungin pinta-ala on 525 km2, ja sen alueen pituus on pohjois-eteläsuunnassa
noin 25 km ja itä-länsisuunnassa noin 29 km.

Budapestille on luonteenomaista suuret maantieteelliset vastakohdat: Buda on
rakennettu Tonavan länsirannan korkeille rinteille, mutta Pest sijaitsee joen
toisella puolella alavalla hiekkatasangolla. Tonavan tulvat olivat Pestissä
yleisiä ennen kuin joki säännösteltiin 1800-luvulla. Kaupungin alueesta noin
puolet on rakennettua maata.

Budapestin länsiosassa kohoavat Budan kukkulat. Kaupungin korkein kohta on
János-hegyn huippu 529 metriä merenpinnan yläpuolella, ja muita korkeita
kukkuloita ovat Hármashatár-hegy (497 metriä) ja Széchenyi-hegy (471 metriä).
Budan kukkuloilla maaperä on enimmäkseen dolomiittia ja kalkkikiveä. Alueella on
huomattavan paljon luolia, jotka ovat syntyneet karstimaan muodostumisen
yhteydessä, kun vesi on syövyttänyt kallioperää. Suurin osa lähes 100 luolasta
on vain muutaman metrin syvyisiä, mutta muutamissa luolissa onkaloiden
yhteispituus on yli neljä kilometriä. Tunnetuimpia ovat Pálvölgyin ja
Szemlőhegyn luolat. Linnavuoren sisällä on laaja, osittain keinotekoinen
luolasto, jota on käytetty myös sotilaallisiin tarkoituksiin.

Budapestissa on myös runsaasti kuumia lähteitä, ja monien yhteyteen on
perustettu kylpylöitä. Kun vesi tihkuu syvälle maankuoreen, se lämpenee,
laajenee ja nousee ylös maankuoren halkeamia pitkin. Veden lämpötila ja sen
sisältämät mineraalit vaihtelevat Budapestin eri alueilla. Gellértin kylpylässä
veden lämpötila on 45 astetta, mutta pohjoisempana Csillaghegyssä se on vain 21
astetta.

Budapestin pohjoispuolella sijaitsee 600 km2:n laajuinen Tonavan-Ipolyn
kansallispuisto (Duna-Ipoly Nemzeti Park), joka ulottuu osittain myös kaupungin
alueelle. Siihen kuuluu esimerkiksi Szemlőhegyn luola ja János-hegyn ja
Hármashatár-hegyn kukkulat. Budan kukkuloilla suojeltua aluetta on yli 100 km2.
Alueella on useita kasvilajeja, jotka elävät vain Karpaattien altaassa, osa
ainoastaan Budassa.

Budapestissa vallitsee väli-ilmasto, johon vaikuttaa Alföldin ilmasto jyrkkine
lämpötilaeroineen ja Transdanubian leudompi ilmasto runsaine sateineen. Talvella
voi sataa paljon lunta ja lämpötila voi laskea alle −15 asteen, mutta kesällä
helleaallot ja kosteus voivat tehdä ilman painostavaksi. Talvi vaihtuu kesäksi
ja päinvastoin usein melko nopeasti, joten kevät ja syksy eivät ole yhtä
selvästi määriteltäviä vuodenaikoja kuin esimerkiksi Länsi-Euroopassa. Tonava
jäätyy usein kokonaan kylminä jaksoina, ja jäälautat haittaavat vesiliikennettä
joulukuusta maaliskuuhun.

Budapestin kaupunkikuvaa hallitsevat metsäiset Budan kukkulat, Tonava ja sen
sillat, Margitinsaari ja Pestin puoleinen joenranta. Kukkuloista ovat
vaikuttavimpia jyrkkäseinäinen Gellértinvuori, joka kohoaa lähes pystysuoraan
joen rannasta, ja sen pohjoispuolella pitkänomainen Linnavuori. Tonavan rannat,
Linnavuori ja Andrássy út -katu on valittu Unescon maailmanperintöluetteloon.
Unescon kuvauksen mukaan Budapestissä on yksi maailman vaikuttavimmista
kaupunkimaisemista.

Gellértinvuori on yksi kaupungin parhaista näköalapaikoista. Sen huipulla on
vuoden 1848 vallankumouksen jälkeen rakennettu linnake Citadella ja sen edessä
Vapaudenpatsas. Aikaisemmin patsaan ympärillä oli jyhkeät neuvostosotilaiden
pronssipatsaat sen kunniaksi, että puna-armeija valtasi Budapestin 1945.
Järjestelmänvaihdoksen jälkeen Vapaudenpatsas jätettiin paikoilleen, mutta
neuvostosotilaiden patsaat ja kaatuneiden nimet poistettiin. Patsas näkyy
kaikkialle kaupunkiin, ja se on tullut osaksi kaupunkikuvaa jopa niin, että
varsinkin ulkomailla sitä pidetään Budapestin symbolina.

Gellértinvuoren pohjoispuolella on Linnavuori, jonka huipulla on Budan linna ja
Budan vanha, keskiaikainen kaupunginosa. Budan linnan vanhimmat osat ovat
1200-luvulta, mutta se on sen jälkeen tuhottu ja rakennettu monta kertaa.
Nykyisen, lähinnä uusbarokkisen hahmonsa se sai 1800-luvun lopulla. Linna
tuhoutui pahoin toisessa maailmansodassa, ja sen restaurointi saatiin päätökseen
1970-luvun puolivälissä. Nykyään linnassa toimii Unkarin kansalliskirjasto,
Budapestin historian museo ja Unkarin kansallisgalleria.

Muita Linnavuoren nähtävyyksiä ovat keskiaikainen Matiaksenkirkko ja sen
edustalle myöhemmin rakennettu Kalastajanlinnake. Matiaksenkirkko on saanut
nimensä kuningas Matias Corvinuksen mukaan. Hänet kruunattiin siellä, ja
Corvinuksen suvun tunnus korppi näkyy kirkon seinällä Unkarin vaakunassa.
Matiaksenkirkko on toiminut monien Unkarin kuninkaiden kruunajaiskirkkona.
Paikalla oli kirkko jo 1200-luvulla, mutta se on rakennettu uudelleen useita
kertoja. Vuosina 1874–1896 se restauroitiin kokonaan uusgoottilaiseen tyyliin.

Matiaksenkirkon taakse, kaupunginmuurin raunioiden päälle rakennettiin vuosina
1901–1905 seitsentorninen, uusromanttinen rakennelma, jota kutsutaan
Kalastajalinnakkeeksi. Siitä on tullut yksi kaupungin maamerkeistä, ja se on
vaikuttava näky etenkin valaistuna Tonavan puolelta katsottuna. Linnakkeen
edustajalla on kuningas Tapani Pyhän ratsastajapatsas. Paikalla sijaitsi
keskiajalla kalatori, ja kalastajien tehtävänä oli puolustaa tätä
kaupunginmuurin osaa.

Budapestin sydämessä keskellä Tonavaa on Margitinsaari, joka on kahden ja puolen
kilometrin pituinen ja keskikohdaltaan runsaat puoli kilometriä leveä. Se on
suosittu vapaa-ajanviettopaikka. Margitinsaari on saanut nimensä prinsessa
Margaretista, joka eli siellä dominikaanien luostarissa 1200-luvulla. 1700-luvun
lopulla Margitinsaaresta tuli ensin aristokraattien ja myöhemmin ylemmän
keskiluokan kesäpaikka, kunnes se siirtyi kaupungin omistukseen 1908. Saarella
on muun muassa kirkkojen ja luostareiden raunioita, uimahalli, valtionoopperan
ulkoilmanäyttämö ja kaksi hotellia. Siellä on myös kuumia lähteitä, joista
virtaa vettä ulkouimalaan ja kylpylä-hotelliin.

Linnavuorta vastapäätä, Tonavan Pestin-puoleisella rannalla on näkyvällä
paikalla koristeellinen Parlamenttitalo (Országház). Se rakennettiin vuosina
1885–1902. Vaikka Parlamenttitalo onkin tyyliltään lähinnä uusgotiikkaa, siinä
on myös renessanssin ja barokin piirteitä. Parlamenttitalon pituus on 268 metriä
ja sen kupolin korkeus 96 metriä. Ulkoseinät on koristeltu Unkarin
hallitsijoiden ja sotilasjohtajien patsain. Alempana joenvarressa on
uusrenessanssityylinen Unkarin tiedeakatemian talo (1862–1864),
kansallisromanttiseen tyyliin rakennettu konserttisali Vigadó (1859–1864) ja
kaksi häiritsevästi silmiinpistävää modernia hotellia. Niistä Marriott on
rakennettu 1969 ja Intercontinental 1980-luvun alussa. Joenrantaa kulkee
kävelykatu Korzó.

Pestin sydän on Belvárosin kaupunginosa, epäsäännöllinen viisikulmio, jonka
pisin sivu kulkee Tonavan suuntaisesti. Belvárosissa kulkee Váci utca, kapea
kävelykatu, joka on Budapestin suosituinta ostosaluetta. Belvárosin
seurakuntakirkko on Pestin vanhin rakennus, vaikka se onkin rakennettu uudelleen
barokkityyliin 1700-luvulla, kuten monet muutkin Pestin ja Budan kirkot. Pestin
kaksi kehäkatua muodostavat samankeskiset puoliympyrät Belvárosin ympärille:
Sisempi Kiskörút (Pieni kehäkatu) kulkee entisen kaupunginmuurin paikalla, ja
ulompi Nagykörút (Suuri kehäkatu) on rakennettu Tonavan kuivuneen sivuhaaran
paikalle.

Belvárosin pohjoispuolella sijaitsee Pyhän Tapanin kirkko (unk. Szent
István-bazilika), Budapestin suurin kirkko. Se on rakennettu vuosina 1851–1906.
Kirkko on nimetty Tapani I:n, Unkarin ensimmäisen kuninkaan mukaan, ja siellä
säilytetään pyhäinjäännöstä, jonka uskotaan olevan Tapani I:n oikea käsi.
Arkkitehtonisesti kirkko yhdistelee uusklassismin ja uusrenessanssin
tyylisuuntia..

Budapestin kauneimpana katuna pidetty Andrássy út kulkee viivasuoraan Pestin
keskustasta, Pyhän Tapanin kirkon läheltä Kaupunginpuistoon (Városliget).
Andrássy útin varrella on monia arkkitehtonisesti merkittäviä rakennuksia, kuten
uusrenessanssityylinen Unkarin valtionooppera (1875–1884) ja Baletti-instituutti
(1883). Kadun päässä on Sankarien aukio (Hősök tére) ja Millennium-muistomerkki,
joka on pystytetty unkarilaisten maahantulon 1000-vuotisjuhlien kunniaksi vuonna
1896. Muistomerkissä on puoliympyrän muotoinen pylväsrivistö, johon on
pystytetty Unkarin kuninkaita ja kansallisia johtajia kuvaavat patsaat.
Muistomerkin keskuspylväs on 36 metrin korkuinen, ja sen huipulla oleva patsas
kuvaa arkkienkeli Gabrielia, joka johtaa unkarilaiset maahansa.
Kaupunginpuistossa on muun muassa eläintarha, huvipuisto, sirkus ja
kasvitieteellinen puutarha. Siellä on myös tekolampi, joka jäädytetään talvella
luisteluradaksi.

Nykyisen Budapestin seudulle saapui kelttiläisiä heimoja 200-luvulla eaa. Yksi
näistä heimoista oli eraviskit, joiden linnoitus ja tärkein asumus (oppidum)
sijaitsi Gellértinvuorella. Vuoteen 89 mennessä roomalaiset perustivat alueelle
linnoituksen, josta kehittyi Aquincumin kaupunki. Unkarilaiset saapuivat
alueelle 800-luvun lopulla, ja yksi Unkarin ensimmäisistä kaupungeista kehittyi
nykyisen Óbudan alueelle. Pestiin rakennettiin ensimmäinen kirkko 1046. Óbudan
kehitys pysähtyi mongolien hyökkäykseen 1241–1242. Mongolien vetäydyttyä Béla IV
perusti Budan kaupungin nykyiselle Linnavuorelle. 1400-luvun alussa kuningas
Sigismund rakensi kuninkaanlinnan Linnavuoren eteläkärkeen, ja Buda ja Pest
nousivat Unkarin tärkeimmiksi kaupungeiksi. Kuningas Matiaksen aikana Buda oli
Alppien pohjoispuolisen renessanssin keskus.

Turkkilaiset valtasivat Budan ensimmäisen kerran Mohácsin taistelun jälkeen
vuonna 1526, mutta miehittivät sen pysyvästi vasta 1541. Kaupunki oli
turkkilaisten halussa 140 vuotta, kunnes paavi Innocentius XI:n organisoima
ristiretkeläisarmeija valtasi sen syyskuussa 1686. Unkari joutui Habsburgien
valtaan.

1700-luvulla Unkarin hallinto- ja kulttuurikeskus oli Pozsony (Bratislava). Se
toimi eräänlaisena Unkarin pääkaupunkina, kunnes tärkeimmät virastot siirrettiin
Budaan vuonna 1785. 1800-luvun reformikaudella Budan ja Pestin välille
rakennettiin ensimmäinen pysyvä silta, Széchenyin ketjusilta, ja Tonavan säätely
aloitettiin. Pestissä käynnistettiin monia suuria julkisia rakennushankkeita,
kuten Kansallisteatteri, Tiedeakatemia ja Kansallismuseo.

Vallankumoussodassa itävaltalaiset miehittivät Budan ja Pestin, mutta
unkarilaiset valloittivat ne takaisin keväällä 1849. Elokuussa 1849 unkarilaiset
joutuivat kuitenkin antautumaan. Sitä ennen keisarin tykistö oli ampunut hajalle
Pestin rannan palatsit ja virastotalot.

Keisari Frans Joosef allekirjoitti vuoden 1872 lopulla asetuksen, jolla Buda,
Pest ja Óbuda yhdistettiin yhdeksi kaupungiksi nimeltään Budapest. Yhdistämisen
jälkeen kaupunki alkoi kehittyä nopeasti. Kauppa ja teollisuus lähtivät nousuun
ja tehtaita perustettiin. Vuosisadan vaihteessa Budapest oli maailman johtava
myllykeskus, ja Csepelsaarelle muodostui Unkarin merkittävin teollisuuskeskus,
jossa valmistettiin mm. aseita kaksoisvaltakunnan armeijalle. Suurimmat tehtaat
syntyivät metalliteollisuuden, laivan- ja koneenrakennuksen ja sähkötekniikan
aloille. Suurin oli Ganzin sähkötekniikan tehdas, missä oli vuosisadan
vaihteessa 1 200 työntekijää.

1900-luvun vaihteessa Budapest oli väkiluvultaan Euroopan kuudenneksi suurin
kaupunki. Budapestin nykyinen kaupunkikuva, kuten suuret bulevardit ja
kertaustyyliset rakennukset, on peräisin yhdistymisen jälkeiseltä kulta-ajalta.
Aikakauden huipentuma oli kuusi kuukautta kestänyt Millennium-maailmannäyttely,
joka järjestettiin vuonna 1896 unkarilaisten maahantulon 1000-vuotisjuhlan
kunniaksi.

Kulta-aika päättyi ensimmäiseen maailmansotaan, joka syttyi heinäkuussa 1914.
Syksyllä 1918 Budapestissa syntyi suuria mielenosoituksia. Kansallisneuvosto
julisti Unkarin itsenäiseksi tasavallaksi, ja tammikuussa 1919 se valitsi Mihály
Károlyin presidentiksi. Maaliskuussa vallankumouksellinen sotilasneuvosto
julisti Unkarin neuvostotasavallaksi. Neuvostovalta sortui, kun Romanian joukot
valtasivat Budapestin elokuussa. Marraskuussa 1919 unkarilaiset Kansallisen
armeijan joukot marssivat kaupunkiin amiraali Miklós Horthyn johdolla.
Maaliskuun 1. päivänä 1920 parlamentti valitsi Horthyn Unkarin valtionhoitajaksi
käyttämään kuninkaalle kuuluvia oikeuksia. Trianonin sopimuksen jälkeen Unkari
menetti paljon alueitaan, ja Budapestiin muutti yli 300 000 ihmistä Romaniaan,
Tšekkoslovakiaan ja Jugoslaviaan liitetyiltä alueilta.

Toisessa maailmansodassa Unkari ajautui natsi-Saksan liittolaiseksi. Saksalaiset
miehittivät Unkarin maaliskuussa 1944, ja lokakuussa valtaan nousi fasistinen
nuoliristi-puolue. Budapestissa murhattiin tuhansia juutalaisia, ja työkykyiset
lähetettiin marraskuussa 1944 kuolemanmarssille rakentamaan panssariesteitä
Wienin edustalle. Kaupungista käytiin ankaria, viikkokausia kestäneitä
taisteluita tammi-helmikuussa 1945. Kun puna-armeija valtasi Pestin, saksalaiset
vetäytyivät Budan puolelle ja räjäyttivät Tonavan sillat. Taistelujen lopulta
tauottua noin 20 000 siviiliä oli saanut surmansa ja kolme neljäsosaa kaupungin
asuintaloista, historiallisista rakennuksista ja kirkoista oli tuhoutunut tai
vakavasti vaurioitunut.

Sodan jälkeen Unkari joutui Neuvostoliiton etupiiriin, ja sinne luotiin
sosialistinen järjestelmä. Vuonna 1948 alkoi tuotantovälineiden kansallistaminen
ja maan nopea teollistaminen maatalouden kustannuksella. On arvioitu, että
neljäsosa Budapestin aikuisväestöstä joutui oikeustoimien tai poliisikuulustelun
kohteeksi ja kaupungista karkotettiin 20 000 ihmistä.

Vuonna 1950 muodostettiin ”Suur-Budapest”, kun Budapestin alueeseen liitettiin
16 kylää ja 7 kaupunkia. Kaupungin piirien määrä nousi 14:stä 22:een, pinta-ala
lähes kaksinkertaistui ja väkiluku nousi 60 prosenttia. Liitoksen tavoitteet
olivat poliittiset: sen tarkoituksena oli saavuttaa ”oikea” suhde älymystön,
työläisten ja talonpoikien välillä ja taata kommunisteille voitto seuraavissa
vaaleissa. Kaupunkiin liitettyjä alueita alettiin kehittää suunnitellusti vasta
1960-luvulla.

Unkarin kansannousu alkoi Budapestissä 23. lokakuuta 1956. Mielenosoittajat
joutuivat pian aseellisiin taisteluihin sisäministeriön ja turvallisuuspalvelun
joukkojen kanssa. Salaisen poliisin miehiä jahdattiin ja hakattiin kuoliaiksi.
Venäläiset panssarijoukot hyökkäsivät kaupunkiin, mutta eivät saaneet sitä
hallintaansa. Niitä heitettiin parvekkeilta ja ikkunoista polttopulloilla.
Panssarit ampuivat tykkitulta asuinrakennuksiin, joissa olettivat sala-ampujien
piileksivän, ja aiheuttivat näin suuria tuhoja ja runsaasti siviiliuhreja. Imre
Nagy muodosti uuden hallituksen, ja venäläiset vetäytyivät Budapestista 30.
lokakuuta.

János Kádár muodosti kuitenkin Szolnokissa uuden hallituksen 4. marraskuuta, ja
samana aamuna puna-armeijan panssarivaunut hyökkäsivät Budapestiin.
Katutaistelut loppuivat varsin pian, vaikka hajanaista vastarintaa esiintyikin
useiden päivien, jopa viikkojen ajan. Luodinreikiä ja sirpaleiden jälkiä voi
nähdä yhä Pestin vanhemmissa osissa. Kansannousun aikana ja sen jälkeen
kaupungista pakeni ulkomaille 92 000 ihmistä.

1970-luvulla Unkari oli huomattavasti muita neuvostoblokin valtioita edellä
elintasossa, liikkumisen vapaudessa ja mahdollisuudessa kritisoida hallitusta.
Tilanne alkoi kuitenkin paheta 1980-luvulla, eikä järjestelmä selvinnyt
sellaisista ongelmista kuin työttömyydestä, inflaatiosta ja ulkomaisesta
lainasta. Toukokuussa 1988 Kádár pakotettiin eroamaan ja maahan perustettiin
uusia puolueita. Kesäkuussa 1989 noin 250 000 ihmistä osallistui Budapestissä
Imre Nagyn ja muiden kansannousun uhrien muistotilaisuuksiin. Sankarien aukiolla
järjestettiin näyttävä surujuhla, jossa sosialistista järjestelmää vaadittiin
ottamaan vastuu tapahtuneista vääryyksistä ja oikeudenloukkauksista. Keväällä
1990 järjestettiin ensimmäiset vapaat vaalit, ja viimeiset neuvostojoukot
vetäytyivät Unkarista kesäkuussa 1991.

Tie markkinatalouteen ei ole kuitenkaan ollut helppo, ja ajoittain
väkivaltaisetkin mielenosoitukset ovat olleet yleinen näky Budapestin kadulla.
Radikaali oikeistolais-nationalistinen puolue Jobbik ja sen univormuihin
pukeutunut sotilaallinen siipi Magyar Gárda (Unkarin kaarti) ovat olleet monien
mielenosoitusten ja mellakoiden keskipisteessä. Vuoden 2006 protestien aikaan
kaupungissa oli laajoja mellakoita ja mielenosoittajat valtasivat
televisiotalon.

Budapest on Unkarin pääkaupunki ja Pestin läänin (unk. megye) pääkaupunki. Se ei
kuitenkaan kuulu hallinnollisesti Pestin lääniin vaan muodostaa oman alueensa.
Budapest ja Pestin lääni muodostavat yhdessä Keski-Unkarin suuralueen
(Közep-Magyarország régio). Lisäksi on erikseen määritelty myös Budapestin
metropolialue (Budapesti Agglomeráció), mutta sillä ei ole omaa hallintoa.

Kaupunki on jaettu 23 piiriin (kerület), joista kuusi on Budan puolella, 16
Pestissä ja yksi Csepelsaarella. Eri piirien pinta-alat ja asukasluvut
vaihtelevat suuresti: Esimerkiksi Linnavuoren käsittävä I piiri ja Pestin
ydinkeskustan käsittävä V piiri ovat vain 2–3 neliökilometrin laajuisia, kun
suurimmat piirit ovat kymmenen kertaa suurempia. I piirissä on 25 000 ja V:ssä
27 000 asukasta, mutta esimerkiksi Óbudan ja Békásmegyerin käsittävässä III
piirissä on 123 000 asukasta ja Kelenföldin käsittävässä XI piirissä 140 000
asukasta.

Budapestissa on erikoinen kaksinkertainen hallintojärjestelmä. Sekä Budapestin
kaupungilla että jokaisella piirillä on oma hallintonsa, vaaleilla valitut
pormestarit ja valtuustot. Budapestin kaupunginvaltuustossa (Fővárosi Közgyűlés)
on 66 jäsentä. Kaupunginvaltuusto ja piirien valtuustot (testület) ovat
tasavertaisia, eikä niiden välillä ole hierarkkista suhdetta. Piirien hallinto
huolehtii yleensä paikallisista tehtävistä, kun taas sellaiset asiat, joilla on
kansallista merkitystä tai jotka koskevat useita piirejä, kuuluvat
kaupunginhallinnolle.

Budapestin kaupungin pormestari on István Tarlós. Tarlós on sitoutumaton
konservatiivipoliitikko, joka johti konservatiivisen Fideszin ja
kristillisdemokraattisen KDNP:n yhteenliittymää Budapestissa ennen valintaansa
pormestariksi lokakuussa 2010.

Budapest kasvoi Unkarin tärkeimmäksi teollisuuskeskukseksi 1800-luvun lopussa.
Teollisuustuotanto rajoittui aluksi raaka-aineiden, etenkin elintarvikkeiden
jalostukseen. Niitä seurasivat metalli- ja konepajateollisuus ja sen jälkeen
ase- ja sähköteollisuus, mutta kevyt teollisuus kehittyi vasta ensimmäisen
maailmansodan jälkeen. Unkarin teollisuus keskittyi voimakkaasti Budapestiin,
mihin vaikutti kaupungin sijainti Tonavan varrella, keskitetty rautatieverkosto,
ulkomaisen pääoman virta ja Budapestin pankkien johtava asema. Epätasapaino
pääkaupungin ja muun maan välillä kärjistyi keskusjohtoisen suunnitelmatalouden
aikana vuodesta 1945 aina 1980-luvun loppuun.

1990-luvulla teollisuustuotanto pieneni Budapestissä enemmän kuin maassa
keskimäärin. Tämä johtui siitä, että pääkaupungissa oli paljon suuria
teollisuuslaitoksia, jotka olivat tehneet tuotteita sosialististen SEV-maiden
markkinoille. Kun nämä markkinat romahtivat, teollisuuslaitokset menivät
vararikkoon ja monet yritykset lakkautettiin. 1990-luvun jälkipuolella
teollisuus elpyi jonkin verran ja kolme teollisuussektoria kasvoi voimakkaasti:
koneiden valmistus, elintarviketeollisuus ja sähköntuotanto.

Liike-elämä on yhä keskittynyt Pestin sisäkaupunkiin, missä toimivat tärkeimmät
pankit ja useimmat ulkomaalaiset kauppayhtiöt. Kuluttajapalveluiden
epätasapainoa on korjattu rakentamalla suuria ostoskeskuksia muun muassa
Óbudaan, Lágymányosiin ja Újpestiin. Taloudelliset uudistukset vuodesta 1968
alkaen ovat luoneet yksityissektorin vähittäiskauppaan ja palveluihin. Sekä
julkinen että yksityinen sektori ovat hyötyneet yhä merkittävämmäksi kasvaneesta
matkailualasta. Kaupungissa on arvioitu käyvän yli 2,5 miljoonaa matkailijaa
vuodessa.

Vuonna 2002 yli kolmasosa (35,1 %) Unkarin bruttokansantuotteesta syntyi
Budapestissä, ja kansantuotteen arvo henkeä kohti oli 104,3 % korkeampi kuin
Unkarissa keskimäärin. Vuoden 2001 väestönlaskennassa 42 % budapestiläistä oli
työllisiä ja 2,8 % (50 000 henkeä) työttömiä. Työssäolevista 0,5 % työskenteli
maa- ja metsätalouden, 21,3 % teollisuuden ja rakentamisen ja 78,2 % palveluiden
alalla.

Liikenne on ollut avainasemassa Budapestin kehityksessä. Se on tunnettu Tonavan
ylityskohta, jossa valtaväylät ovat aina kohdanneet, ja siitä on tullut Unkarin
runkoteiden ja tärkeimpien rautateiden solmukohta. Unkarin viidestä
moottoritiestä ja neljästä valtatiestä kahdeksan alkaa Budapestistä.

Budapestin paikallisliikennettä hoitaa BKV (Budapesti Közlekedési Zrt.), joka on
perustettu vuonna 1968 ja yksityistettiin vuonna 1996. Yhtiö kuljettaa
vuosittain noin 1,3 miljardia matkustajaa. BKV liikennöi busseja, raitiovaunuja,
metroa, paikallisjunia ja johdinautoja. Lisäksi se huolehtii Tonavan
lauttaliikenteestä, Linnavuoren funikulaarista ja Budan kukkuloille kulkevasta
hammasradasta. BKV on tuottanut viime vuosina tappiota, ja vuonna 2011 sen
budjetin alijäämä oli yli 100 miljoonaa euroa.

Bussilinjoja on yli 180, johdinautolinjoja neljätoista ja raitiovaunulinjoja
kolmisenkymmentä. Paikallisjunat (HÉV) liikennöivät lähikaupunkeihin: pohjoiseen
Szentendreen, itään Gödöllőhön ja etelään Ráckeveen Csepelsaarelle.

Budapestin metrossa on kolme linjaa, jotka kaikki risteävät Deák térin asemalla:
M1 (keltainen), M2 (sininen) ja M3 (punainen). Ensimmäinen metrolinja avattiin
unkarilaisten maahantulon tuhatvuotisjuhliin 1896. Se oli Manner-Euroopan
ensimmäinen metro. Toinen, itä-länsisuuntainen linja avattiin kahdessa osassa
vuosina 1970 ja 1972. Kolmas, pohjois-etelä-suuntainen linja avattiin useassa
osassa vuosina 1976−1990. Vuonna 2003 tehtiin päätös neljännen metrolinjan
rakentamisesta kahdessa vaiheessa. Joulukuussa 2010 ilmoitettiin, että kaupunki
keskittyy saattamaan linjan ensimmäisen vaiheen valmiiksi ja toisen vaiheen
rahoitus on vielä avoin.

Budapestin autoliikennettä on pidetty hitaana, ruuhkaisena ja vaikeana etenkin
turisteille, jotka eivät tunne kaupunkia. Vuonna 2005 kaupungissa oli 357
henkilöautoa tuhatta asukasta kohti. Vuosina 1994–2005 henkilöautojen määrä
nousi 7 % ja linja-autoilla tehtävien matkojen määrä väheni 25 %. Budapestin
ympärille on rakenteilla kehätie (M0), jonka tarkoitus on vähentää kaupungin
kautta kulkevaa läpikulkuliikennettä. Tiestä on jo valmiina eteläinen osa, joka
yhdistää moottoritiet M1, M7, M6 ja M5 sekä valtatien 4, sekä itäinen osa, joka
yhdistää moottoritie M3:n ja valtatie 2:n. Kehätien loppuun rakentaminen ei
kuitenkaan ole lähiaikojen suunnitelmissa ympäristöongelmien vuoksi.

Budapestissä on Unkarin suurin linja-autoterminaali. Kaikki kansainväliset
yhteydet ja myös osa kotimaisista linjoista (etenkin Unkarin keski- ja
pohjoisosiin) lähtevät Népligetin linja-autoasemalta. Stadionokin
linja-autoasemalta lähtee busseja itään ja Etele térin asemalta
Lounais-Unkariin.

Budapestissä on kolme päärautatieasemaa: Nyugati ("Läntinen") ja Keleti
("Itäinen") Pestissä sekä Déli ("Eteläinen") Budassa. Nyugatin asemalta lähtee
junia itään, kuten Debreceniin, mutta myös Tonavan mutkaan, Visegrádiin ja
Esztergomiin. Suurin osa kansainvälisestä liikenteestä lähtee Keletin asemalta.
Délin asemalta junat lähtevät etelään, esimerkiksi Balatonille, ja länteen
Transdanubiaan.

Budan kukkuloilla kulkee 12 kilometrin pituinen Lasten rautatie (Gyermekvasút),
jonka henkilökuntana toimivat, kuljettajia lukuun ottamatta, 10–14-vuotiaat
lapset.

Budapestin Ferenc Lisztin kansainvälinen lentoasema on Unkarin merkittävin
lentoasema. Se sijaitsee 16 kilometriä kaakkoon kaupungin keskustasta.
Lentoasema tunnettiin aikaisemmin Ferihegyn nimellä, mutta se sai uuden nimensä
maaliskuussa 2011 säveltäjä Franz Lisztin syntymän 200-vuotisjuhlan kunniaksi.
Vuonna 2010 sen kautta kulki 8,2 miljoonaa matkustajaa. Vuonna 2011
lentoasemalle liikennöi lähes 40 lentoyhtiöitä, joista lentojen määrän
perusteella suurimmat olivat Malév, Wizz Air, Easyjet ja tilauslentoyhtiö Travel
Service. Malév lopetti toimintansa helmikuussa 2012.

Ferenc Lisztin lentoasemalla on kolme terminaalia: halpalentoyhtiöt käyttävät
terminaali 1:tä, terminaali 2A palvelee Schengen-alueen sisäisten lentojen
matkustajia ja terminaali 2B muiden kansainvälisten lentojen matkustajia.

Lisäksi Budan kukkuloilla on pieni Hármashatárhegyn lentokenttä, joka on
paikallisen ilmailuseuran käytössä. Kentälle ei ole yleistä liikennettä.

Kesäaikaan Budapestistä pääsee kantosiipialuksella Bratislavaan ja Wieniin.
Kansainvälistä rahtiliikennettä hoitaa Csepelin vapaasatama, joka sijaitsee
Csepelsaarella viisi kilometriä kaupungin keskustasta alavirtaan. Vuonna 2007
sataman kautta kulki yli 270 tonnia rahtia. Budapestissä toimii myös
kansainvälisen Tonava-komission päämaja. Komission tehtävä on hallinnoida ja
kehittää Tonavan liikennettä.

Budapestin kaupungin alueella kulkee Tonavan yli yhdeksän maantietiesiltaa:
pohjoisesta etelään lukien Megyerin silta (2008), Árpádin silta (1950), Margitin
silta (1876), Ketjusilta (1849), Elisabetin silta (1903, 1964), Vapaudensilta
(1896), Petőfin silta (1937), Rákóczin silta (1995) ja Ferenc Deákin silta
(1990). Kehätie M0 kulkee Megyerin ja Ferenc Deákin siltojen kautta. Lisäksi
Tonavan yli kulkee kaksi rautatiesiltaa, joista eteläinen on rakennettu 1877 ja
pohjoinen 1896. Ketjusilta on Budapestin silloista vanhin ja tunnetuin, ja se
oli aikoinaan vasta toinen Tonavan yli rakennettu pysyvä silta. Sitä pidetään
koko Budapestin symbolina. Saksalaiset räjäyttivät kaikki Budapestin sillat
vuonna 1945, mutta niistä tuhoutui korjauskelvottomaksi ainoastaan Elisabetin
silta, jonka tilalle rakennettiin uusi vuonna 1964.

Budapestissä asuu lähes kymmenen kertaa enemmän ihmisiä kuin Unkarin toiseksi
suurimmassa kaupungissa. Väkiluku on kasvanut erittäin nopeasti: se oli
1830-luvulla noin 100 000 mutta nousi miljoonaan 1900-luvun alussa. Luonnollinen
väestönkasvu ei ole ollut koskaan merkittävää, vaan väkiluku on noussut
muuttoliikkeen myötä. 1900-luvun lopussa väkiluvun kasvu hidastui, ja väestö on
alkanut muuttaa keskustasta kaupungin laidoille ja lähikuntiin. Kasvavia
asuinalueita ovat olleet Kelenföld etelässä, Rákoskeresztúr idässä ja Óbuda,
Békásmegyer ja Újpalota pohjoisessa. Vuonna 1980 kaupungin väkiluku oli
2 059 000 henkeä mutta vuonna 2010 enää 1 722 000. 1990-luvulla Budapestin
väkiluku väheni 15 %, ja sitä ympäröivien alueiden väkiluku kasvoi 20 %.

Nykyään Budapest on kokonaan unkarinkielinen, mitä se ei ole ollut koskaan
aikaisemmin. 1800-luvun alussa Pestin hallinto oli saksalaisten porvarien
käsissä, vesiliikennettä hallitsivat serbit ja kauppaa enimmäkseen
”kreikkalaiset” (joiden joukossa oli muitakin Balkanin kansoja). Kaupunkiin
muutti lännestä saksalaisia teollisuustyöläisiä ja idästä suuret määrät
juutalaisia. Vuonna 1900 lähes neljännes asukkaista oli juutalaisia, mutta
juutalaisyhteisö tuhoutui suurimmaksi osaksi toisessa maailmansodassa. Sodan
jälkeen Budapestistä on tullut kulttuurisesti homogeeninen.

Vuoden 2001 väestönlaskennassa Budapestin asukkaista valtaosa ilmoitti
äidinkielekseen unkarin. Saksan- ja romaninkielisiä oli kumpiakin yli 3 000 ja
muiden kielten puhujia vähemmän. Toisaalta yli 100 000 ihmistä ei ilmoittanut
äidinkieltään. Etniseltä identiteetiltään 18 000 ihmistä ilmoitti olevansa
saksalaisia, 14 000 romaneita ja 5 000 slovakkeja. Uskonnoltaan 46 %
budapestiläisistä ilmoitti olevansa katolisia ja 13 % kalvinisteja. Mihinkään
uskontokuntaan kuulumattomia oli 20 %, ja 15 % kieltäytyi vastaamasta.

Sosiaaliset erot ovat olleet aina Budapestille tyypillisiä. Aikaisemmin
kaupungissa näkyi jyrkkä vastakohtaisuus kaupungin keskustassa palatseissaan
asuvien aristokraattien ja laitakaupungin slummialueiden ja väliaikaisten
parakkiasutusten välillä. Toisen maailmansodan jälkeen nämä erot hävisivät
suurimmaksi osaksi, mutta asuntopula on jäänyt pysyväksi. Asukkaiden enemmistö
elää yhä suhteellisen pienissä asunnoissa. Nykyään uuden keskiluokan pramea
elämäntyyli muodostaa vastakohdan ankeille lähiöille ja niiden jättimäisille
kerrostaloille. Itsemurhaluvut ovat hälyttävän korkeita, ja kunnollisten
asuntojen puute on yhä paha sosiaalinen ongelma. Ilmansaasteiden, etenkin
pölyhiukkasten määrä kohoaa Budapestissä usein terveydelle vaaralliselle
tasolle. Esimerkiksi marraskuussa 2011 kaupunginvaltuusto antoi saastehälytyksen
ilman korkean pölypitoisuuden ja tuulen vähäisyyden vuoksi, ja kaupungin
keskusta suljettiin eniten päästöjä aiheuttavalta liikenteeltä.

Vuonna 2001 yhdessä asunnossa asui Budapestissä keskimäärin 2,32 henkeä ja
asuntojen keskimääräinen koko oli 63 m2. Väestön keski-ikä oli 41,5 vuotta
(2001), ja keskimääräinen eliniänodote oli naisilla 77,2 ja miehillä 70,2 vuotta
(2003)

Vuoden 2001 väestölaskennan mukaan 94  % yli 15-vuotiaista budapestiläisistä oli
käynyt vähintään 8-vuotisen peruskoulun ja 59 % yli 18-vuotiaista oli
suorittanut vähintään toisen asteen tutkinnon. Korkeakoulututkinto oli 24 %:lla
yli 25-vuotiaista. Kaupungissa oli 401 peruskoulua, 178 lukiota ja 186
ammattioppilaitosta vuonna 2002.

Unkarin tärkeimmät oppilaitokset ovat keskittyneet Budapestiin, ja sen
yliopistot ja korkeakoulut vetävät puoleensa suurimman osan maan parhaista
opiskelijoista. Lisäksi Unkarin tiedeakatemia ja valtaosa maan
tutkimuslaitoksista toimii Budapestissa. Vuonna 2011 Budapestissä toimii 16
yliopistoa (egyetem): kymmenen julkista ja kuusi yksityistä. Lisäksi kaupungissa
toimii 19 korkeakoulua (főiskóla). Budapestin ja koko Unkarin suurin yliopisto
on Eötvös Loránd -yliopisto ELTE; sillä on johtoasema luonnontieteissä,
oikeustieteessä ja humanistisissa tieteissä. Muita yliopistoja ovat muun muassa
Budapestin tekniikan ja taloustieteiden yliopisto BME, talous- ja
hallintotieteellinen Corvinus-yliopisto ja lääketieteellinen
Semmelweis-yliopisto.

Budapestin vedenottamot sijaitsevat Szentendrensaarella pohjoisessa ja
Csepelsaarella etelässä. Vesi saadaan infiltraation avulla suodattamalla Tonavan
vettä maakerrosten läpi. Kaupungissa on kaksi suurta vedenpuhdistamoa, ja vuonna
2007 Budapestin jätevesistä puhdistettiin 51 %. Kaupungin viemäriverkon
kattavuus on 92 %.

Yhdyskuntajätettä kerätään kaupungissa noin neljä miljoonaa kuutiometriä
vuodessa. Siitä poltetaan noin 60 % ja loput kuljetetaan kaatopaikoille
kaupungin ulkopuolelle. Vielä 1990-luvulla Budapestissa oli neljä kaatopaikkaa,
mutta ne on kaikki suljettu.

Budapestin arkkitehtuurille antaa leimansa se, että kaupunki kasvoi voimakkaasti
1800-luvun lopussa, jolloin suosiossa olivat näyttävät kertaustyylit.
Kaupunkikuva on sangen yhtenäinen, varsinkin Pestissä, joka on rakennettu
suureksi osaksi vuosien 1880 ja 1900 välillä. Vaikka Budapest kärsi pahoin
toisessa maailmansodassa ja monet vanhat rakennukset pääsivät rappeutumaan
kansantasavallan aikana, Budapestiä pidetään yhtenä Euroopan arkkitehtonisesti
viehättävämmistä kaupungeista.

Monet Budapestin rakennukset ovat eklektisiä, eri kertaustyylien sekoituksia.
Kertaustyylien ajan huomattavin arkkitehti Budapestissä oli Miklós Ybl, joka on
suunnitellut mm. Valtionoopperan ja Kansalliskirjaston. Kertaustyyleihin voidaan
laskea myös romantiikaksi, orientalismiksi tai uusbysanttilaisuudeksi kutsuttu
tyylisuunta, joka haki innoituksensa unkarilaisten myyttisestä, itäisestä
menneisyydestä. Tämän tyylisuunnan edustajia ovat mm. Dohány-kadun synagoga ja
Pestin Vigadó. Kertaustyylejä ei ole aina arvostettu, mutta nykyään niitä
pidetään Budapestin arkkitehtuurin arvokkaimpana puolena.

Unkarin jugend-ajan merkittävin arkkitehti oli Ödön Lechner, jonka on sanottu
merkitsevän Budapestille samaa kuin Gaudí Barcelonalle. Lechnerin suunnittelemia
merkittäviä rakennuksia Budapestissa ovat Taideteollisuusmuseo, Geologian
instituutti ja entisen Postisäästöpankin rakennus Hold utcalla. Jälkimmäistä
pidetään Lechnerin mestariteoksena, ja se on yksi Budapestin vaikuttavimpia
rakennuksia.

Budapestissa on useita suuria taidemuseoita, kuten Unkarin kansallisgalleria,
Kuvataiteiden museo, Taidehalli ja Ludwig-museo.

Unkarin Kansallisgalleria sijaitsee Budan linnassa. Kansallisgalleria esittelee
unkarilaista taidetta varhaiskeskiajalta nykyaikaan asti, ja sen kokoelmaan
kuuluu lähes 100 000 teosta ja esinettä. Siellä on muun muassa keskiaikaista
goottilaista kivi- ja puuesineistöä, 1700-luvun barokkitaidetta, 1800-luvun
kultakauden maalaustaidetta sekä mitaleita ja pienveistoksia.

Kuvataiteiden museo ja Taidehalli on rakennettu Sankarien aukion reunoille.
Kummatkin edustavat uusklassista tyyliä, ja ne on suunnitellut arkkitehti Albert
Schickedanz. Kuvataidemuseon kokoelmissa ovat esillä lähes kaikki suuret
kansainväliset maalarit keskiajasta nykypäivään, kuten Giotto, Leonardo, Rafael,
Rembrandt, Tiepolo, Ribera, Pieter Brueghel ja van Dyck. Huomattavin on
espanjalaisen maalaustaiteen kokoelma, jossa on Murillon, El Grecon ja Goyan
maalauksia. Museossa on myös muinaisen Egyptin ja antiikin Rooman ja Kreikan
taiteen kokoelmat. Kuvataidemuseota vastapäätä sijaitsee Taidehalli, joka on
Unkarin suurin näyttelytila. Siellä pidetään enimmäkseen vaihtuvia näyttelyitä
ja järjestetään myös taidemessuja ja kulttuuritapahtumia.

Ludwig-museo on vuodesta 2005 sijainnut uudessa Taidepalatsissa, Rákóczin sillan
Pestin-puoleisessa päässä. Museo esittelee modernia ja nykytaidetta. Sen
pysyvissä kokoelmissa on muun muassa amerikkalaista pop-taidetta, kuten Andy
Warholin, Claes Oldenburgin ja Robert Rauschenbergin töitä. Museo keskittyy Itä-
ja Keski-Euroopan taiteeseen, erityisesti Unkarin taiteeseen 1960-luvulta tähän
päivään.

Unkarin valtionooppera on toiminut Budapestissä nykyisessä rakennuksessa
vuodesta 1884. Sen johtajia ovat olleet muun muassa Ferenc Erkel, Gustav Mahler
ja Otto Klemperer. Budapestissa on myös Unkarin merkittävin musiikkialan
korkeakoulu, Ferenc Lisztin musiikkiakatemia. Siellä ovat opiskelleet ja
opettaneet monet Unkarin musiikin merkkihenkilöt, kuten Ernő Dohnányi, Béla
Bartók ja Zoltán Kodály. Akatemia on myös suosittu konserttipaikka. Kaupungissa
toimivia klassisen musiikin orkestereita ovat muun muassa Budapestin
festivaaliorkesteri ja Unkarin radion sinfoniaorkesteri, josta käytetään Unkarin
ulkopuolella nimeä Budapestin sinfoniaorkesteri.

Budapestin suurimpia ja arvostetuimpia kulttuuritapahtumia on vuosittain
maaliskuussa järjestettävä Budapestin kevätfestivaali. Vuonna 2011 festivaali
pidettiin 31. kerran, ja siihen kuului yli 200 ooppera-, konsertti-, baletti- ja
teatteriesitystä. Populaarimusiikkia esittelee Sziget-festivaali, jota on
pidetty Hajógyárisaarella joka elokuu vuodesta 1993. Vuonna 2011 viikon
kestäneillä festivaaleilla kävi lähes 400 000 katsojaa.

Budapestissä on paljon kylpylöitä, jotka saavat vetensä kuumista lähteistä.
Monien maanalaisten kuumien lähteiden vesi sisältää radiumia ja muita
mineraaleja, ja niillä uskotaan olevan terveellisiä vaikutuksia.
Kylpyläkulttuuri on peräisin jo turkkilaisvallan ajoilta. Kuuluisimpia ovat
Gellértin ja Széchenyin kylpylät, joissa käy runsaasti ihmisiä sekä kesä- että
talviaikaan. Gellértin kylpylä on Budapestin arvostetuin. Se sijaitsee
Gellértinvuoren juurella Budassa, ja se on rakennettu vuonna 1918. Sen pääsali
on rakennettu jugend-tyyliin, siinä on lasikupoli ja uima-allasta reunastavat
roomalaistyyliset pylväät. Széchenyin kylpylä sijaitsee Kaupunginpuistossa
Pestissä. Se on Budapestin suurin kylpylä, ja sen lähteet ovat kaupungin
syvimmät ja kuumimmat. Lähteet löydettiin 1879, ja kylpylä on rakennettu vuonna
1913 uusbarokin tyyliin. Királyn kylpylä on peräisin turkkilaisajalta
1500-luvulta, ja se on säilyttänyt alkuperäisen tyylinsä kupoleineen ja
kahdeksankulmaisine altaineen.

Unkarin mediaa on pidetty hyvin pääkaupunkikeskeisenä. Esimerkiksi kaikki
Unkarin tärkeät valtakunnalliset päivälehdet ilmestyvät Budapestissä:
oikeistolaiset Magyar Hírlap ja Magyar Nemzet, sosialistinen Népszabadság ja
sosiaalidemokraattinen Népszava. Muita Budapestissa ilmestyviä sanomalehtiä ovat
paikallislehti Metro Budapest, englanninkieliset Budapest Sun ja Budapest
Business Journal ja saksankielinen Budapester Zeitung.

Unkarin julkisen palvelun radioyhtiö Magyar Rádió (MR) ja televisioyhtiö Magyar
Televízió (MTV) toimivat nekin Budapestissä. Radiotalo on Bródy Sándor -kadulla,
lähellä Kansallismuseota. Sen luona tapahtuivat vuoden 1956 kansannousun
ensimmäiset väkivaltaiset yhteenotot, kun mielenosoittajat yrittivät tunkeutua
rakennukseen. Televisioyhtiö MTV toimi pitkään entisessä pörssitalossa lähellä
Parlamenttitaloa, mutta nykyään se on muuttanut uuteen toimitaloon III
kaupunginosaan.

Budapestissa pitävät päämajaansa myös kaupalliset televisioyhtiöt Duna TV ja Hír
TV.

Unkarin suosituin urheilulaji on jalkapallo, ja maan menestyneimmät joukkueet
ovat kotoisin Budapestista. Budapestin maineikkain jalkapalloseura on
Ferencváros, ja muita tunnettuja seuroja ovat Újpest ja Honvéd. Kaupungin
jalkapallostadioneista suurin on Ferenc Puskásin stadion, joka on Unkarin
jalkapallomaajoukkueen kotikenttä. Myös vesipallo on Unkarissa suosittua, ja
maajoukkue voitti kultaa vuoden 2008 olympialaisissa. Maajoukkue harjoittelee
Margitinsaarella Alfréd Hajósin uimastadionilla. Sekä Újpestillä että
Ferencvárosilla on oma vesipallojoukkueensa.

Budapestin ja koko Unkarin suurimpia urheilutapahtumia on Formula 1 -sarjan
Unkarin Grand Prix, joka on järjestetty vuodesta 1986. Kilpailu ajetaan
heinä-elokuun vaihteessa Hungaroringin radalla Mogyoródissa, 19 kilometrin
päässä Budapestin keskustasta.



https://fi.wikipedia.org/wiki/M/S_Estonia

M/S Estonia (aiemmilta nimiltään Viking Sally, Silja Star ja Wasa King) oli
vuonna 1980 käyttöönotettu, Itämerellä liikennöinyt matkustaja-autolautta, joka
upposi myrskyssä 28. syyskuuta 1994. Onnettomuudessa menehtyi 852 henkeä.

Alus valmistui keväällä 1980 saksalaiselta Meyer Werftin telakalta
Papenburgissa, ja aloitti samana vuonna liikenteen Viking Sally -nimisenä Viking
Linen väreissä Turku–Tukholma-reitillä. Estonian rakenne muistuttaa M/S Diana
II:n (nyk. M/S Bluefort) rakennetta, mutta laivat eivät ole varsinaisia
sisaraluksia lukuun ottamatta pääkannen alapuolista osaa. Laiva vaihtoi useita
kertoja omistajaa ja nimeä. Viimeiseksi, vuoden 1993 alusta alkaen, se kuului
virolais-ruotsalaiselle Estline-varustamolle ja liikennöi nimellä Estonia
Tallinnan ja Tukholman välillä.

Estonia upposi 28. syyskuuta 1994 vastaisena yönä Itämerellä kansainvälisellä
vesialueella, noin 40 kilometriä Utöstä eteläkaakkoon. Kyseessä oli yksi
suurimmista rauhanajan merionnettomuuksista 1900-luvun Euroopassa.

Estonian autokansi oli läpiajettava. Autokansi oli jaettu kahtia keskilaipiolla
pituussuunnassa. Keulaportti oli visiirityyppinen, ja autolautan perässä oli
kaksoisperäportit.

M/S Viking Sally luovutettiin Viking Linen toiselle suomalaiselle
osakasvarustamolle, Rederi AB Sallylle, kesäliikenteen alkuun 1980. Se oli
valmistettu saksalaisen Jos L. Meyerin telakalla numerolla 590. Valmistuttuaan
alus asetettiin liikenteeseen Turku–Maarianhamina–Tukholma-reitille, jolla se
palveli aina vuoteen 1990 asti.

Rederi AB Sally oli luopunut Viking Linen liikennöinnistä 1980-luvun
loppupuoliskolla, jolloin aluksen hoito siirtyi Rederi AB Slitelle. Liikennöinti
jatkui edelleen Viking Linen alaisuudessa. Alus myytiin vuonna 1988
suomalaiselle laivanvarustamo Effoalle mutta aikarahdattiin edelleen Rederi AB
Slitelle käytettäväksi Viking Linen liikenteessä.

Keväällä 1990 Viking Sally nimettiin uudelleen Silja Stariksi, ja se aloitti
liikenteen Silja Linen alaisuudessa Turku–Maarianhamina–Tukholma-välillä. Silja
Starin liikenne jatkui vuoden 1990 loppupuoliskolle asti, minkä jälkeen Silja
Linen muut alusjärjestelyt korvasivat sen.

Vuoden 1991 alkupuolella alus uudelleennimettiin Wasa Kingiksi, ja se asetettiin
Wasa Linesin liikenteeseen Vaasa–Uumaja/Sundsvall-välille.

Vuoden 1993 alussa Wasa King myytiin pois Suomesta käytettäväksi Estlinen
liikenteeseen Tallinna–Tukholma-reitillä. Alus nimettiin uudelleen Estoniaksi.

Matkustaja-autolautta Estonia upposi 28. syyskuuta 1994 kello 1.50 reitillään
Tallinnasta Tukholmaan. Arvioitu saapumisaika Tukholmaan oli 9.30, mutta
virallisen onnettomuustutkintaraportin mukaan noin kello 1.15 Turun saariston
eteläpuolella keulavisiiri repeytyi irti laivasta aaltojen voimasta ja vettä
alkoi tulvia autokannelle. Tämän vuoksi laiva kallistui aluksi noin 15 astetta
ja pian sen jälkeen 30–40 astetta oikealle. Estonia lähetti hätäkutsuja kello
1.24–1.27 välillä, minkä jälkeen yhteys alukseen katkesi, ja alus alkoi nopeasti
kallistua ja upota. Kallistuman vuoksi vettä tulvi sisään myös aaltojen
rikkomista ovista ja ikkunoista kansilla 3–5, ja tämän jälkeen alusta ei olisi
voitu enää pelastaa. Aluksen uppoaminen oli nopeaa ja väistämätöntä.

Aluksella oli onnettomuushetkellä 989 ihmistä, joista 852 menehtyi. Suurin osa
uhreista oli ruotsalaisia ja virolaisia. Miehistö oli virolais-ruotsalaista,
mutta joukossa oli myös venäläisiä, latvialaisia ja ukrainalaisia. Hylyn
sijaintipaikka on noin 22 meripeninkulmaa (40 kilometriä) Utön saarelta
etelälounaaseen. Hylky lepää noin 80 metrin syvyydessä.

Estonian korvasi onnettomuuden jälkiseurauksena Estline-yhtiön
Tallinna–Tukholma-reitillä M/S Regina Baltica.



https://fi.wikipedia.org/wiki/Suomen_kartoitus

Suomen kartoitus kattaa sekä Suomesta nykyaikana julkaistut kartat että Suomen
kartoituksen historian.

Painettuja karttoja Suomesta julkaisevat 2000-luvulla mm. Maanmittauslaitos,
Merenkulkulaitos, Geologian tutkimuskeskus, kunnat ja kaupungit sekä yksityiset
kartantuottajat, joista suurin on nykyään Affectoon kuuluva Karttakeskus.

Maanmittauslaitoksen painettuja karttoja ovat peruskartta, maastokartta ja
yleiskartta. Näistä tarkin on Suomen koko alueesta laadittu peruskartta. Aiemmin
sitä julkaistiin mittakaavassa 1:20 000 lehtinä, joiden koko oli 10 x 10 km,
mutta nykyään uudet lehdet ovat mittakaavassa 1:25 000 ja kattavat 12 x 24 km
suuruisen alueen. Peruskarttoja on julkaistu Suomessa 1940-luvulta alkaen ja
uusia painoksia kustakin lehdestä julkaistaan enemmän tai vähemmän säännöllisin
väliajoin. Muualla paitsi kaavoitetuilla alueilla peruskarttaan on yleensä
merkitty myös kiinteistöjen rajat. Astetta yleistetympiä Maastokarttoja
julkaistaan koko Suomesta mittakaavassa 1:50000. Aiemmin niiden lehtikoko oli 30
x 40 km, mutta nykyinen lehtikoko on 24 x 48 km. Yleiskartan mittakaava on 1:500
000 ja siinä Suomi jakautuu kuuteen karttalehteen.

Muita Suomen karttoja ovat esimerkiksi tiekartat. Niitä on saatavilla sekä
taitettuina tiekarttoina että karttakirjoina. GT-karttoja mittakaavassa 1:250
000 julkaistaan säännöllisin välein 18 lehtenä eri osista maata sekä koko maan
kattavana karttakirjana. Lisäksi on erimittakaavaisia koko Suomen tai
kaupunkiseutujen karttoja.

Suomen Maantieteellisen Seuran julkaisema Suomen kartasto ilmestyi ensimmäisen
kerran vuonna 1899. Myöhemmin siitä on toimitettu viisi uutta laitosta, viimeksi
kuudes laitos 1999.

Kaupungeista ja monien maalaiskuntienkin suurimmista taajamista julkaistaan
kaupunkikarttoja, joihin on merkitty katujen nimet. Niitä on monilta
paikkakunnilta myös puhelinluetteloissa. Lisäksi kunnat julkaisevat nykyään
osoitekarttoja myös haja-asutusalueilta.

1900-luvun loppupuolelle asti kartat valmistettiin käsin piirtämällä, mutta
nykyään käytännössä kaikki painettavat kartat tuotetaan digitaalisena
paikkatietona. Tällöin painetut kartat muodostavat enää osan kaikesta
paikkatiedosta, josta suuri osa on käytössä suoraan digitaalisessa muodossa.
Maanmittauslaitoksen tärkeimpiä paikkatietotuotteita ovat muun muassa
Peruskarttarasteri 1:20 000 ja vektorimuotoinen Maastotietokanta 1:5000. Muuta
paikkatietoaineistoa tuotetaan eri teemoista, kuten merikartat
(Merenkulkulaitos), geologia (Geologian tutkimuskeskus), ympäristö (Valtion
ympäristöhallinto), tiestö (Tiehallinto) jne. Eri tuottajien
paikkatietoaineistoihin voi tutustua esimerkiksi Maanmittauslaitoksen
Paikkatietoikkuna-palvelussa.

Vuosina 1841-1873 julkaistu Suomen yleiskartta 1:400 000 laadittiin Murdochin
ensimmäiseen projektioon, joka on kartioprojektio. Venäläiset topografikarttat
mittakaavassa 1:42 000 laadittiin polyedriprojektion kaltaiseen projektioon,
jonka tarkkaa matemaattista perustaa ei tunneta. Itsenäistymisen jälkeiset
suomalaiset maastokartat laadittiin aluksi polyedriprojektioon.

Vuonna 1927 ryhdyttiin polyedriprojektion sijaan käyttämään
Gauss-Krüger-projektiota. Vuodesta 1970 tuli käyttöön
Kartastokoordinaattijärjestelmä KKJ, jonka senkin projektio oli Gauss-Krüger.
Perus- ja maastokartat laadittiin tähän projektioon vuoteen 2005 asti. Perus- ja
maastokartat laadittiin kolmen asteen levyisissä projektiokaistoissa.
Pienimittakaavaisempien karttojen osalta ratkaisut vaihtelivat. Esimerkiksi
Suomen Tiekartta laadittiin aluksi siten, että itäisten lehtien keskimeridiaani
oli 27 astetta itäistä pituutta ja läntisten lehtien 24 astetta. Vuonna 1980
siirryttiin kaikilla lehdillä käyttämään keskimeridiaanina 27 astetta.

GPS-paikannuksen yleistyessä on ollut tarve laatia kartat WGS84-järjestelmän
kanssa yhteensopivaksi. Vuodesta 2005 alkaen on maastokartat julkaistu
EUREF-FIN-koordinaattijärjestelmässä ja ETRS-TM35FIN-projektiossa, joka on
UTM-projektion muunnos.

Internetissä olevia karttapalveluita ovat muun muassa Maanmittauslaitoksen
karttapaikka, vanhoja painettuja perus- ja topografikarttalehtiä sisältävä
Vanhat painetut kartat -portaali, kansallinen paikkatietoportaali
Paikkatietoikkuna ja Geologian tutkimuskeskuksen Geokartta.

Kaupallisilta palveluntarjoajilta löytyy lisäksi monia koko Suomen kattavia
osoite-, reitti- ja opaskarttapalveluita. Kansainvälisiä vastineita, jotka
kattavat myös Suomen, näille ovat muun muassa HERE, Bing Maps, Google Maps ja
Google Earth. Wikipedian kaltaista avointa sisältöä edustaa OpenStreetMap, jossa
niin ikään on aineistoja myös Suomesta.

Eräs vapaasti verkosta saatavilla oleva kartta on sisäasiainministeriön
hätäkeskuslaitoksen koordinaattipalvelun kartta, jonka avulla pitäisi pystyä
laatimaan hälytysohjeeseen koordinaatit avun osoittamiseksi oikeaan
kohteeseensa.

Vanhimpia tunnettuja karttoja, jossa Suomi esiintyy, ovat Claudius Clavuksen
Pohjois-Euroopan kartta vuodelta 1427 ja Olaus Magnuksen 1500-luvulla laatima
Carta marina. Siinä esiintyy jo monia nykyisinkin tunnettuja paikannimiä, mutta
Suomi oli huomattavasti vääristyneen muotoinen, ikään kuin pitkä ja kapea
niemimaa, jota eri puolilta rajoittivat lähes yhdensuuntaisiksi merkityt Suomen-
ja Pohjanlahti. Seuraavalla vuosisadalla Suomen rannikot saivat kartoissa jo
lähes oikean muotonsa, mutta sisämaa oli pitkään vielä puutteellisesti
kartoitettu.

Maanmittaustoimitusten kartoista vanhimpia ovat 1640–1690-luvuilla kylittäin
tehdyt maakirjakartat ja verollepanokartat, joita on osana Jyväskylän yliopiston
historian oppiaineen hankkeita julkaistu Virtuaaliyliopiston 1600-luvun
maakirjakarttojen verkkopalvelussa, Jyväskylän yliopiston julkaisuarkistossa
sekä viimeksi Heikki Rantatupa Historialliset kartat -verkkopalvelussa.
Maakirjakarttoja on kuitenkin tehty vain osasta kyliä ja pitäjiä.

1700-luvun lopussa ja 1800-luvun alussa, osassa Suomea myöhemmin, tehtiin
kylittäin ja jakokunnittain isonjaon karttoja, jotka yleensä antavat erittäin
tarkan ja monipuolisen kuvan kartoitusajankohtansa maisemasta ja maankäytöstä ja
sisältävät runsaasti myös muun muassa paikannimiä. Karttojen suuren määrän takia
isonjaon karttoja ei vielä vuonna 2010 ollut runsaasti internetissä, mutta
Maanmittauslaitoksen arkistossa Jyväskylässä niiden digitointi on käynnissä ja
osa kartoista on jo selattavissa Maanmittauslaitoksen viranomaisjärjestelmässä.
Samoin isonjaon karttojen Kansallisarkistossa säilytettävien uudistusten
digitointi on alkanut, ja karttojen julkaisu Kansallisarkiston
digitaaliarkistossa internetissä on jo alkanut. Niinpä lähivuosina karttoja
saataneenkin internetiin merkittäviä määriä.

Kaikista maanmittaustoimitusten kartoista on kaksi sarjaa. Niin sanottujen
konseptien säilytyspaikkana on pääsääntöisesti Maanmittauslaitoksen arkisto
Jyväskylässä, ja osan, lähinnä vanhimpien karttojen Maakunta-arkistot. Karttojen
puhtaaksi piirretyt kopiot eli uudistukset ovat kansallisarkistossa Helsingissä,
ja niitä koskeva uudistushakemisto sisältyy Kansallisarkiston
digitaaliarkistoon, jonne myös itse karttojen tallentaminen aloitettiin vuoden
2010 aikana. Kunnoltaan konseptit ovat vaihtelevia, joskus erittäin huonoja,
mutta voivat olla tietosisällöltään uudistuksia täydellisempiä. Uudistukset ovat
yleensä hyväkuntoisia, mutta niiden tietosisältö voi joskus olla pelkistetympi
kuin konsepteissa.

Jo osa sotilaskartoista 1700- ja 1800-luvuilla tehtiin lehtijakoisina. Tällaisia
olivat muun muassa ruotsalaisen upseerin Carl Nathanael af Klerckerin johdolla
tehdyt Ruotsin armeijan rekognosointikartat 1700-luvun lopulta ja 1800-luvun
alusta, joita on julkaistu Suomessa kirjana nimellä Kuninkaan kartaston Suomesta
1776-1805 vuonna 1989, Venäjän armeijan valmistamat Suomen sotilastopografiset
kartat eli ns. Kalmbergin kartat 1:100 000 1850-luvulta, joita on 2000-luvulla
julkaistu Internetissä Jyväskylän yliopiston julkaisuarkistossa ja Heikki
Rantatupa Historialliset kartat -verkkopalvelussa, sekä Venäjän armeijan
1800-luvun lopulla ja 1900-luvun alussa Suomesta eversti Alexander Järnefeltin
johdolla tekemät niin sanotut venäläiset topografikartat 1:21 000 ja 1:42 000,
joita on 2000-luvulla julkaistu Internetissä Kansallisarkiston
digitaaliarkistossa.

1900-luvulla sekä sotilas- että siviilikäyttöön tuotettuja lehtijakoisia
karttoja Suomessa olivat 1910-50-luvuilla tehdyt Suomen taloudellinen kartta
1:100 000, pitäjänkartta 1:20 000 sekä topografiset kartat 1:20 000 ja 1:100
000. 1940-luvulta alkaen pitäjänkartat ja topografikartat korvattiin
Peruskartalla 1:20 000 Maanmittauslaitoksen topografisen toimiston johtajan
Mauno Kajamaan johdolla. 2000-luvulla peruskartan lehtijako muuttui
koordinaattijärjestelmän ja karttaprojektion muutoksen myötä ja mittakaavaksi
tuli 1:25 000. 1900-luvun vanhemmista lehtijakoisista kartoista karttoja
luovutetun karjalan alueelta 1930-luvulta on 2000-luvulla julkaistu Internetissä
maanmittauslaitoksen Karjalan kartat -verkkopalvelussa.

2000-luvulla historiallisia karttoja on myös saatettu digitaaliseen muotoon ja
julkaistu internetissä. Internetissä niitä on joko digitaalisia kuvatiedostoja
sisältävinä verkkopalveluina, joissa voi olla hakumahdollisuus esimerkiksi
tekijän, valmistumisvuoden tai paikkakunnan mukaan, tai jonkin verran myös
varsinaisina karttapalveluina, joissa historiallisia karttoja on viety
paikkatietomuotoon. Historiallisia karttoja kuvatiedostoina sisältävät muun
muassa Kansallisarkiston digitaaliarkisto ja Jyväskylän yliopiston ylläpitämät
Jyväskylän yliopiston julkaisuarkisto ja Heikki Rantatupa Historialliset kartat
-palvelu. Paikkatietomuodossa historiallisia karttoja on jonkin verran muun
muassa Lounais-Suomen alueellisen paikkatietokeskuksen Lounaispaikan
karttapalvelussa sekä Maanmittauslaitoksen Karjalan kartat -karttapalvelussa.



https://fi.wikipedia.org/wiki/Mustikka

Mustikka (Vaccinium myrtillus) on puolukoiden (Vaccinium) sukuun kuuluva
kanervakasvi (Ericaceae), joka tuottaa syötäviä marjoja. Mustikka kasvaa
tuoreissa kangasmetsissä ja muissa kosteissa metsissä Euroopan, Aasian ja
Pohjois-Amerikan pohjoisosissa.

Mustikka on normaalisti 10–50 cm korkea, tunturinummilla vain parisenttinenkin,
kesävihanta varpu, joka pudottaa soikeat lehtensä talveksi. Se kukkii
toukokuusta heinäkuuhun. Kukat ovat ruukkumaisia, terälehdet ovat kasvaneet
melkein kärkeen asti yhteen kelloksi, jonka aukosta pistää ulos yksivartaloinen
emiö. Heteitä on neljä tai kahdeksan. Kukan väri on vaaleanvihertävä tai
punertava.

Mustikka marjoo heinäkuusta jopa lokakuulle kasvupaikasta riippuen. Marjominen
riippuu suuresti sääolosuhteista: pölyttäjistä sekä alkukesän pakkasista.
Pölytyksen suorittavat pääasiassa hyönteiset, mutta mustikka voi myös
itsepölyttyä. Pölyttäjien määrä vaikuttaa suuresti satoon: kontukimalaisten
pölyttämillä marjamailla sato on jopa 12-kertainen verrattuna alueisiin, joista
kimalaiset puuttuvat.

Mustikan sininen väri johtuu vahakerroksesta. Marjat ovat tavallisesti
harmaansinisen vahan peittämiä, mutta toisinaan näkee myös tummia vahattomia
marjoja, joita mustan värinsä vuoksi kutsutaan terva- tai voimustikoiksi.
Vahapeite voidaan myös pyyhkiä pois, jolloin tuloksena on tervamustikkaa
vastaava musta marja. Marjoissa voi olla jopa 40 siementä, mutta keskimäärin
vain puolet näistä ovat elinkelpoisia. Suuren osan marjoista syövät linnut ja
nisäkkäät, joiden ruoansulatuselimistöstä ei selviä elinkelpoisia siemeniä.
Mustikka lisääntyykin pääasiassa suvuttomasti maarönsyjen avulla.

Juolukkaa (Vaccinium uliginosum) voidaan pitää mustikan matkijana, sillä kasvit
muistuttavat huomattavasti toisiaan.

Mustikka kasvaa tuoreissa kangasmetsissä, lehtomaisissa metsissä, korvissa ja
kasvualue kattaa koko Suomen. Se viihtyy kosteassa maaperässä ja sietää hyvin
varjoa. Pohjoisessa lajia tavataan myös kuivissa kangasmetsissä ja
tunturikankailla. Yleisesti Suomessa kasvavana lajina se on monen
metsätyyppiopin mukaisen metsien kasvupaikkatyypin tunnuslaji.

Mustikkaa on viljalti Pohjois-Euroopan ja Aasian boreaalisella ja etenkin
subarktisella vyöhykkeellä. Mustikkaa tavataan myös Pohjois-Amerikassa, mutta se
ei ole siellä alkuperäinen laji. Monet metsämustikkana myytävät tuotteet
sisältävät pensasmustikkaa. Englanniksi eroa on koetettu selventää
lanseeraamalla nimitys "bilberry" perinteisen "blueberry"-nimen rinnalle, ja
suomeksi puhutaan "metsämustikasta" erona pensasmustikkaan.

Mustikan marjoissa on hyvin vähän hedelmähappoja. Sen sijaan niissä on runsaasti
A- ja B-vitamiinia, mangaania, kuituja sekä flavonoideja. Mustikka sisältää myös
fenoliyhdisteitä, kuten ellagitanniineja, kversetiinia ja klorogeenihappoa.
Mustikat ovat myös hyviä C-vitamiinin, magnesiumin ja kalsiumin lähteitä..
Mustikan marjoista valmistettavia perinteisiä ruokia Suomessa ovat muun muassa
mustikkapiirakka sekä mustikkakeitto, ja perinteisesti mustikoista on
valmistettu myös hilloa. Mustikoista valmistettavia Suomen maakuntien
perinneruokia ovat muun muassa mustikkapöperö Hämeessä, mustikkakukko Savossa ja
mustikkamöllö Karjalassa.

Suomessa mustikka on toiseksi tärkein kaupallinen luonnonmarja, jota poimitaan
vuosittain 150−250 miljoonaa kiloa. Tästä määrästä päätyy kauppaan noin 1−3
miljoonaa kiloa, vuonna 2015 jopa 7,2 miljoonaa kiloa.

Mustikanlehti on oivallinen teeaines. Myös kanalintujen pienet poikaset syövät
mustikan nuoria lehtiä.

Tummansinisenä marjana mustikat sisältävät merkittäviä määriä
antosyaani-väriaineita, joiden käytön on kokeissa havaittu pienentävän useiden
sairauksien, kuten sydän- ja verisuonisairauksien, silmäsairauksien ja syövän
riskejä.

Laboratoriokokeet ovat osoittaneet että mustikan syöminen saattaa estää tai
parantaa silmäsairauksia, kuten silmänpohjan rappeumaa, mutta tätä terapeuttista
käyttöä ei ole tutkittu kliinisesti, vaan suositukset perustuvat laboratorio- ja
elinkokeisiin.

Eläintutkimuksista on saatu runsaasti lupaavaa näyttöä mustikan antosyaanien
mahdollisuuksista ehkäistä muistihäiriöitä ja muita ikääntymiseen liittyviä
toimintahäiriöitä. Mustikan yhteyttä muistiin ja muihin kognitiivisiin
toimintoihin on tutkittu 16 000 yli 70-vuotiasta naista kattaneessa
tutkimuksessa: pensasmustikoita vähintään kerran viikossa syöneillä naisilla
kognitiivinen ikääntyminen oli viivästynyt 2−2,5 vuodella verrattuna niihin,
jotka söivät niitä harvemmin kuin kerran kuukaudessa. Pienessä kliinisessä
tutkimuksessa oli mukana yhdeksän keskimäärin 76-vuotiasta henkilöä, joilla oli
ikääntymiseen liittyvää lievää muistin heikentymistä ja siten suurentunut
Alzheimerin taudin riski. Osallistujat joivat 12 viikon ajan mustikkatäysmehua
(villi kanadalainen pensasmustikka) 4,4−6,2 dl päivässä. Seitsemän henkilön
vertailuryhmä sai juomaa, jossa ei ollut mustikkaa eikä muitakaan polyfenolien
lähteitä. Mustikkamehu paransi tuloksia muistitesteissä ja alensi glukoosi- ja
insuliinipitoisuuksia. Lisäksi tutkimuksessa saatiin viitteitä masennusoireiden
vähenemisestä.

Antosyaanien lisäksi mustikoissa on protoantosyanideja, flavonoleja ja
tanniineja, jotka toimivat antioksidantteina, ja niiden on havaittu
laboratoriokokeissa vähentävän tulehduksia (inflammaatio).

Mustikkaa on perinteisesti pidetty hämäränäköä parantavana, tarinan mukaan
toisessa maailmansodassa RAF:n brittilentäjät söivät mustikkahilloa
parantaakseen yönäköään pimeälentoja varten. Vuonna 2000 Yhdysvaltain laivaston
tekemässä tutkimuksessa ei kuitenkaan löytynyt tällaista vaikutusta.
Brittilentäjien tarinan alkuperää ei ole pystytty selvittämään.

Kuivatut mustikat sisältävät runsaasti parkkihappoa, jota on hyödynnetty
lääketieteessä. Parkkihaposta johtuen mustikalla on ripulia hillitsevä vaikutus.
Toisaalta suuri määrä tuoreita mustikoita kerralla nautittuna voi aiheuttaa
ripulia.

Mustikoiden syömisen jälkeen ulosteen väri voi muuttua tummaksi tai lähes
mustaksi. Tästä ei tarvitse huolestua, jos tietää äskettäin nauttineensa
mustikoita. Muussa tapauksessa kyseessä voi olla vaarallinen veriuloste.

Mustikan väriaineet ovat kemiallinen happamuuden osoitin eli pH-indikaattori.
Mustikkaa käytetään myös kasvivärjäyksessä, esimerkiksi lihan leimauksessa.
Mustikasta tehdään myös marjaviiniä.

Mustikka on jo makunsa, värinsä ja muiden ominaisuuksiensa vuoksi Suomen
tärkeimpiä luonnonvientituotteita. Mustikkaa voi Suomessa poimia verottomasti
myyntiin. Mustikanpoimintaan on kehitetty erilaisia keruuvälineitä kuten
poimureita ja haravia. Puutarhoissa kasvatettava pensasmustikka on eri laji,
useimmiten Pohjois-Amerikasta kotoisin oleva Vaccinium corymbosum.



https://fi.wikipedia.org/wiki/Lisa_Marie_Presley

Lisa Marie Presley (s. 1. helmikuuta 1968 Memphis, Tennessee) on
yhdysvaltalainen laulaja. Hän on Elvis Presleyn ainoa lapsi.

Lisa Marie Presley syntyi 1. helmikuuta 1968 Elvis Presleyn ja Priscilla
Presleyn perheeseen. Pariskunta oli avioitunut päivälleen yhdeksän kuukautta
aikaisemmin Las Vegasissa hotelli Aladdinissa.

Presleyn vanhemmat erosivat virallisesti vuonna 1973. Lisa Marie muutti äitinsä
mukana pois Gracelandista, joka on kuitenkin hänelle enemmän koti kuin mikään
muu paikka. Priscilla ja Elvis vuorottelivat tasaisesti Lisa Marien hoitamisessa
aina Elviksen kuolemaan 16. elokuuta 1977 asti. Lisa Marie oli toisinaan isänsä
mukana hänen konserttikiertueillaan.

3. lokakuuta 1988 Lisa Marie avioitui laulaja Danny Keoughin kanssa. Parille
syntyi kaksi lasta; Danielle Riley Keough (29. toukokuuta 1989) ja Benjamin
Storm Keough (21. lokakuuta 1992). Tytär Riley on toiminut mallina ja esiintynyt
elokuvissa. Poika Benjamin nousi otsikoihin lokakuussa 2009 solmittuaan viisi
albumia kattavan levytyssopimuksen, josta nettoaa lähes 3,5 miljoonaa euroa.
Keoghista Lisa Marie erosi vuonna 1994.

26. toukokuuta 1994 hän avioitui laulaja Michael Jacksonin kanssa neljän
kuukauden seurustelun jälkeen. Heidän liittonsa kesti 18. tammikuuta 1996 asti.
Sen jälkeen he viettivät neljä vuotta yhdessä ja erossa, kunnes lopullisesti
erosivat vuonna 2000. Presley kommentoi heidän suhdettaan Jacksonin kuoleman
jälkeen.

Jacksonin jälkeen hän avioitui näyttelijä Nicolas Cagen kanssa 10. elokuuta
2002. Suureksi Elvis-faniksi jo aiemmin osoittautuneen Cagen ja Presleyn
avioliitto kesti 16. toukokuuta 2004 asti.

Lisa Marie Presley avioitui nykyisen aviomiehensä, kitaristi-musiikkituottajan
Michael Lockwoodin kanssa 22. tammikuuta 2006 Kiotossa, Japanissa. Hän synnytti
7. lokakuuta 2008 kaksostytöt. Presleyn suvussa on monia kaksosia: muun muassa
Elvis oli kaksonen, mutta hänen veljensä menehtyi synnytyksessä. Myös Priscilla
Presleyn pikkuveljet ovat kaksosia.

Presley ja Lockwood muuttivat Englannin maaseudulle vuonna 2010. Samoihin
aikoihin Presleyn uutisoitiin mahdollisesti lähteneen scientologia-kirkosta.
Presley haki eroa Lockwoodista 13. kesäkuuta 2016.

Lisa Marie Presley on levyttänyt kolme pitkäsoittoa, joista kaksi ensimmäistä
nousi Billboardin TOP10-listoille. Ensimmäistä albumia myytiin kultalevyyn
oikeutettu määrä USAssa. Näyttelijättärenä hänet on nähty Starring-elokuvassa
(2003). Hän on esiintynyt monissa televisio-ohjelmissa, pääasiassa puhumassa
isästään Elvis Presleystä.

Nykyään Lisa Marie toimii Elvis Presley Enterprises, Inc -yhtiön pääomistajana,
joka omistaa muun muassa Gracelandin. Hän myi vuonna 2005 suuren osuuden
Elvis-tuotemerkistä, kuten valokuvaoikeudet, hieman yli 100 miljoonan dollarin
hintaan.



https://fi.wikipedia.org/wiki/Laajalahti_(Espoo)

Laajalahti (ruots. Bredvik) on Espoon kaupunginosa, joka kuuluu yhdessä
Westendin, Tapiolan, Pohjois-Tapiolan, Otaniemen, Niittykummun, Mankkaan ja
Haukilahden kanssa Suur-Tapiolan alueeseen. Se on saanut nimensä samannimisestä
lahdesta, jonka länsirannalla se sijaitsee. Laajalahti jakautuu kolmeen
osa-alueeseen; Laajarantaan, Lupauksenvuoreen ja Ruukinrantaan.

Laajalahti on merenläheinen alue, joka on tunnettu erityisesti hyvistä
lintuvesistään. Laajalahden Natura 2000 -alueeseen kuuluu 192 hehtaarin
laajuinen matala, avara ja ruovikkoinen merenlahti. Avovesialueen ja ruovikon
lisäksi siihen rajautuu tulvametsiä, lehtokasvillisuutta, entistä peltoa ja
pensaikkoa.

Laajalahti on luokiteltu kansainvälisesti tärkeäksi lintualueeksi. Siellä
pesivät muun muassa ruisrääkkä ja luhtahuitti; muuttoaikaan siellä levähtävät
runsaslukuisina kaulushaikara, laulujoutsen, pikkujoutsen ja uivelo.

Länsi-Laajalahdessa, golfkentän läheisyydessä sijaitsee noin kahden hehtaarin
laajuinen maakunnallisesti arvokas Muolaansuo. Luonnontilaisena säilynyt neva on
osa laajaa Mankkaan Turvesuota. Muolaansuolla on pieninä laikkuina useita
suotyyppejä: erilaisia rämeitä, korpia ja nevoja. Pääkaupunkiseudulla
ainutlaatuisella suolla kasvaa useita huomionarvoisia kasveja, mm. tupasluikkaa.
Turvesuolla sijaitsee myös Suomen ainoa tunnettu turvetorvijäkälän esiintymä.
Turvetorvijäkälä on luonnonsuojelulailla erityisesti suojeltava laji. Sen 1,9
hehtaarin laajuinen esiintymispaikka on rajattu Uudenmaan ympäristökeskuksen
päätöksellä vuonna 2004. Pieni osa esiintymästä suojeltiin luonnonmuistomerkkinä
jo vuonna 1993.

Varhaisin varma merkki ihmisen oleskelusta Laajalahden alueella ovat
röykkiöhaudat. Haudat on tehty pronssikaudella noin 3000 vuotta sitten. Nämä ns.
hiidenkiukaat ovat olleet lähellä silloista merenrantaa. Laajalahden Turvesuon
itälaidalla olevan kumpareen huipulla on röykkiöhauta. Aikoinaan meri näkyi
tältä kumpareelta. Varhaisesta asutuksesta kertovat myös kampakeraamiset löydöt
muinaisen meren rannoilta. Ensimmäinen kylä syntyi Laajalahteen, Elfvikin
niemelle 1400-luvulla. Kylässä oli jo tuolloin useita taloja. Molempien kylien
elinkeinona oli kalastus. Alueella harjoitettiin lisäksi pienimuotoista viljelyä
ja karjankasvatusta. Bredvikin kylä autioitui 1600-luvun nälkävuosina tai
isonvihan aikaan. Vuoden 1801 kartassa kylä on jälleen mukana. Siellä oli taas
melko runsaasti taloja.

Laajalahden alueelta löytyy useita ensimmäisen maailmansodan aikaisia
linnoitusrakennelmia, jotka kuuluivat Helsingin maa- ja merilinnoitukseen.
Suurin säilynyt tukikohta XXXI:1-2, 4-5 sijaitsee Turvesuontien pohjoispuolella
Laajalahdessa. Kohteessa on yhteensä noin 1,3 kilometriä osaksi kallioon
louhittuja ja harkkomuurattuja juoksuhautoja, 18 suojarakennusta, 10 kpl A-, 5
kpl B- ja 1 kpl C-tyypin asemia sekä muutama hautoihin johtava porrasrakennelma.

Laajalahden länsiosassa sijaitsevalla Turvesuolla (ruots. Torvmossen)
harjoitettiin turvepehkutuotantoa vuodesta 1910 vuoteen 1962 saakka ja sitä
varten rakennettiin Kilon turverata, joka johti Kilon rautatieasemalle.
Tarvontien työmaa katkaisi yhteyden vuonna 1960. Turveradantie valmistui vuonna
2015 ja kulkee Laajalahden alueella Kilon turveradan linjaa. Vuosina 1957-1986
Turvesuon länsiosassa sijaitsi Mankkaan kaatopaikka. Kaatopaikka-alue otettiin
myöhemmin uusiokäyttöön, kun sinne avattiin Tapiola Golf -niminen golfkenttä ja
virkistysalue.

Laajalahti kehittyi nopeasti sodan jälkeen 1940-luvulla. Laajalahden asuntokanta
on jakautunut melko tasaisesti eri rakennustyyppien välillä, yleisimmän tyypin
ollessa erilliset pientalot.

Laajalahdessa Hagalundintien, nykyisen Kehä I:n, varrella sijaitsi aikoinaan
radioasema korkeine radiomastoineen.

Osa alkuperäisestä Laajalahden alueesta luetaan nykyisin Pohjois-Tapiolan
kaupunginosaan kuuluvaksi, mutta tunnetaan myös Etelä-Laajalahden nimellä.

Laajalahden ja myös Etelä-Laajalahden erikoisuus on sen katujen nimet, jotka on
nimetty luovutetun Karjalan kuntien mukaan. Se on tehty siten, että katujen
keskinäinen järjestys vastaa kuntien keskinäistä järjestystä Karjalassa.
Etelässä on esimerkiksi Terijoentie ja Metsäpirtintie, pohjoisessa Jääskentie,
Kirvuntie, Hiitolantie sekä Lumivaarantie.

Läntiseen Laajalahteen suunnitellaan korkeatasoista liikekeskittymää, Casa
Laajalahtea. Rakentamisen olisi tarkoitus alkaa ennen vuotta 2017. Rakentamisen
toteuttaa Skanska-konserni.

Suosituimmat nähtävyydet Laajalahdessa ovat Raivaajapatsas, Akseli
Gallen-Kallelan museo, Villa Elfvikin luonnonsuojelualue, Laajalahden
luontopolku, Anja Pankasalon puisto, Elfvikin graniittikaivos, Ruukinrannan
venesatama ja Kivennavanpuiston tykistötukikohta.

Laajalahden rhodorendron-ja atsaleapuiston kukinnasta voi nauttia pitkään,
kesäkuun alusta aina heinäkuulle saakka johtuen eri aikoina kukkivasta
lajikevalikoimasta. Rhodorendronien eli alppiruusujen kukinnan päätyttyä alkaa
tuhansien harvinaisten maariankämmeköiden kukinta. Rhodorendronpuiston on
rakentanut Laajalahti ry:n vihertekoryhmä Espoon viidennen kotiseutukummin Anja
Pankasalon johdolla. Puisto nimettiin Anja Pankasalon puistoksi vuonna 2016
pidetyssä seremoniassa.

Vapaaherra Emil Standertskjöldin rakennuttamaa Elfvikin kartanoa ympäröivässä
metsässä on laaja graniittinen kalliomuodostuma. Paikalle perustettiin kaivos
1900-luvun alussa, josta louhittiin haluttua tummanpunaista ja verenpunaista
Laajalahden graniittia. Tummanpunaista kiveä käytettiin muun muassa maa-ja
merilinnoitusten, kuten Suomenlinnan rakentamiseen, Kansallismuseon
kivirakennelmiin ja Elfvikin kartanon omiin tarpeisiin. Harvinaista ja arvokasta
granaattipitoista, verenpunaista graniittia käytettiin raaka-aineena esimerkiksi
koruihin. Suuri määrä tätä myös Bredan punaiseksi kullaksi kutsuttua kiveä on
kaivettu sijainniltaan tuntemattomaan holviin Elfvikin kartanon metsiin.selvennä
Kaivosalueella on myös muutamia lampia.

Laajalahdessa on asunut kuvataiteilija Akseli Gallen-Kallela ja kuvanveistäjä
Ville Vallgren. Akseli Gallen-Kallelan ateljee toimii nykyisin museona.

Laajalahdessa asuvia julkisuuden henkilöitä ovat esimerkiksi
kirjailija-kuvittaja Mauri Kunnas, muusikko Jore Marjaranta, Radion
sinfoniaorkesterin pianisti Jouko Laivuori, kansanedustaja Jyrki Kasvi sekä
uutislukija Leena Kaskela. Matti Vanhanen ja JVG-yhtyeen Jare Brand ovat käyneet
Laajalahden koulua.

Kehä I kulkee Laajalahden kautta pohjois-eteläsuunnassa. Koska ranta-alue on
pääosin rakentamatonta, suurin osa Laajalahden asutuksesta on tien
länsipuolella.

Raide-Jokerin reitin on suunniteltu kulkevan Laajalahden kautta. Asemat on
suunniteltu Hiitolantien länsipuolelle ja Sakkolantielle Kehä I:n itäpuolelle.



https://fi.wikipedia.org/wiki/Jehovan_todistajat

Jehovan todistajat on lopun ajan odotusta ja kristinuskon juurille palaamista
korostava uskonnollinen liike, joka eroaa valtavirran kristinuskosta monin
tavoin, kuten hylkäämällä kolminaisuusopin. Jehovan todistajien jäsenmäärän
arviot vaihtelevat maailmanlaajuisesti 6 miljoonasta yli 8 miljoonaan 230 eri
maassa (2014). Liikkeen päättävä elin, New Yorkissa kokoontuva yhdeksänjäseninen
Jehovan todistajien hallintoelin, koordinoi liikkeen toimintaa ja käytäntöjä.
Hallintoelin päättää liikkeen raamatuntulkinnasta.

Suomessa Jehovan todistajat on kolmanneksi suurin uskonnollinen yhteisö
evankelis-luterilaisen ja ortodoksisen kirkon jälkeen ja niin sanotuista
rekisteröidyistä uskonnollisista yhdyskunnista suurin. Sen jäsenmäärä on
vakiintunut noin 19 000:een.

Uskontona Jehovan todistajat korostavat raamatuntulkintansa noudattamista
käytännön elämässä, Jehova-nimen käyttöä Jumalan nimenä ja heidän uskonnollisen
yhdyskuntansa asemaa ainoana oikeana tosi kristittyjen uskontokuntana. He
uskovat maallisten valtajärjestelmien ja muiden uskontojen tuhoutuvan
lähitulevaisuudessa Harmagedonin sodassa. Uskonnollisten erojen johdosta
suurimmat kristityt uskontokunnat eivät pidä Jehovan todistajia kristittyinä.

Jehovan todistajat julkaisevat Vartiotorni-lehteä ja sillä on omat
valtakunnansali-seurakuntarakennuksensa.

Jehovan todistajien uskonto eroaa kristinuskosta monin tavoin, kuten hylkäämällä
kolminaisuusopin, pitämällä Jeesusta arkkienkeli Mikaelina, sekä kieltämällä
raamatun ilmoittaman iankaikkisen kadotuksen olemassaolon, rajoittamalla
taivaaseen pääsyn vain 144 000 voidellulle ihmiselle, sekä uskoessaan Jeesuksen
palanneen maanpäälle vuonna 1914.

Jehovan todistajat on monoteistinen uskonto, joka pohjautuu
juutalais-kristilliseen traditioon. Yleisen käsityksen mukaan Jehovan todistajia
ei kuitenkaan lueta kuuluvaksi kristillisiin liikkeisiin, koska Jehovan
todistajat eivät tunnusta oppia kolmiyhteisestä Jumalasta ja Kristuksen
jumaluudesta. Näin ollen Jehovan todistajat eivät myöskään hyväksy niin
sanottuja ekumeenisia uskontunnustuksia, joissa nämä opit on määritelty, eivätkä
muutoinkaan yleiskirkollista kristinuskon tulkintaperinnettä. Jehovan todistajat
pitävät kolminaisuutta kreikkalaisen eli hellenistisen kulttuurin lisänä, joka
hyväksyttiin opinkappaleeksi vasta 300-luvulla jaa., ja jota ei juutalaisilla
tai alkukristityillä ollut.

Jehovan todistajat katsovat, että Jeesuksen ja apostolien saarnaama alkuperäinen
kristinusko on nykyisessä kristikunnassa turmeltunut ja että Jumala itse
ennallisti puhtaan palvonnan 1800-luvun lopulla Charles Taze Russellin ja hänen
ympärilleen syntyneen raamatuntutkijoiden ryhmän kautta. Jehovan todistajat
pitävät kristillisiä kirkkoja turmeltuneina, ja he irtisanoutuvat kaikesta
ekumeenisesta yhteistoiminnasta muiden uskonnollisten liikkeiden kanssa.
Kristillisiä kirkkoja Jehovan todistajat pitävät Suurena Babylonina ja porttona
Raamatun Ilmestyskirjan tulkintansa mukaan. Jehovan todistajien mukaan on siten
oltava vain yksi oikea palvonnan muoto.

Jehovan todistajat käyttävät opetustyössään ja omissa kokouksissaan
toimittamaansa Raamatun Uuden maailman käännöstä, jossa merkittävin ero moniin
muihin käännöksiin on Jehova-nimen käyttö yli 7 000 kertaa.

Maailmanlopun eli Harmageddonin odotus on keskeisessä asemassa Jehovan
todistajien opissa. Tämän pohjalta Jehovan todistajia on pidetty eskatologisena.
Todistajat eivät usko koko planeetan tuhoutuvan, vaan että nykyinen
maailmanjärjestys kansallisvaltioineen ja kansakuntineen korvataan Jumalan
valtakunnalla ja sen kannattajien asuttamalla paratiisilla.

Liikkeen perustajana pidetty Vartiotorni-seuran presidentti Charles Russell
odotti Jumalan valtakunnan toteutuvan maan päällä ja Harmageddonin taistelun
tapahtuvan jo vuonna 1914. Vaikka tämä odotus ei toteutunutkaan, Jehovan
todistajat uskovat nykyisinkin, että vuonna 1914 alkoi ”lopun aika”.

Myöhemmin Jehovan todistajat ovat asettaneet odotuksia Harmageddonin alkamisesta
muun muassa vuosille 1925 ja 1975, ja vielä 1980-luvulla pidettiin
epätodennäköisenä nykyisen maailmanjärjestyksen säilymistä vuosituhannen
vaihteeseen.

Liikkeen nykyisen raamatuntulkinnan mukaan Jehovan todistajat uskovat, että
nykyinen maailmanjärjestys loppuu Harmagedonin sodassa ilmeisesti viimeistään
ennen kuin kaikki ne, jotka ovat eläneet osittainkin samanaikaisesti vuonna 1914
elossa olleiden kanssa, ovat kuolleet. He uskovat, että Harmagedonin taistelua
edeltää poliittisten hallitusvaltojen kääntyminen Yhdistyneiden Kansakuntien
johdolla maailman vääriä uskontoja vastaan ja tuhoavan ne Raamatun
Ilmestyskirjan profetioiden toteutumiseksi. Tätä seuraa heidän mukaansa
Harmageddonin taistelu, jossa hallitusvallat tuhotaan ja jossa säilyvät Jehova
Jumalalle uskollisten lisäksi myös ne, joiden sydämentilan Jumala havaitsee
oikeaksi, mutta jotka eivät ole saaneet mahdollisuutta oppia Raamatun totuutta
Jumalasta.

1870-luvun alkupuolella Alleghenyssä Pennsylvanian osavaltiossa Yhdysvalloissa
nykyisen Pittsburghin alueella alkoi toimia suhteellisen vaatimaton, Charles
Taze Russellin vetämä raamatuntutkiskeluryhmä. Russell sai vahvoja vaikutteita
adventistiliikkeeltä erityisesti maailmanlopun päivämäärän ennustusten
laatimisessa. Hän korosti muun muassa henkilökohtaista uskoa, vastustaen
järjestäytymistä kirkon kaltaiseksi organisaatioksi ja sen tärkeyttä, että hänen
ympärilleen muodostunut ryhmä tunnettaisiin vain kristittyinä eikä muulla
erityisellä nimellä.

Vuonna 1881 perustettiin Siionin Vartiotornin traktaattiseura ja Russellista
tuli sen presidentti. Yhdistyksen nimi muutettiin myöhemmin Vartiotornin
Raamattu- ja Traktaattiseuraksi. Yhdistys perustettiin julkaisemaan ja
levittämään Russellin kirjoittamaa uskonnollista kirjallisuutta.

Vuosina 1916–1942 liikkeen johdossa toiminut Joseph Franklin Rutherford sai
vuonna 1884 käsiinsä muutamia Russellin kirjoja ja vakuuttui hänen sanomastaan.
Hänet kastettiin raamatuntutkijaksi 1906, ja hänestä tuli myöhemmin
Vartiotorni-seuran virallinen neuvonantaja. Rutherford valittiin seuran
johtajaksi tammikuussa 1917 Russellin kuoleman jälkeen. Kesällä 1917 liikkeen
johto jakaantui, ja osa jäsenistä kääntyi Rutherfordin linjaa vastaan.
Valtataistelu kärjistyi ja sen seurauksena liikkeestä irtosi itsenäisiä
raamatuntutkijoiden ryhmiä.

Vuosina 1918–1919 Rutherford aloitti maailmanlaajuisen esitelmäsarjan nimeltä
Maailma on loppunut, mutta miljoonat, jotka nyt elävät, eivät kuole koskaan.

Vuonna 1931 Rutherfordin johtamat raamatuntutkijat ottivat nimekseen Jehovan
todistajat, viitaten Raamatun Jesajan kirjan 43. lukuun ja jakeisiin 10–12.
Nimenmuutos pois Russelliin miellettävistä raamatuntutkijoista oli yksi
Rutherfordin merkittävimmistä siirroista liikkeen sisällä häntä vastustaneita
vastaan. Tämän jälkeen järjestö on ollut itsenäinen, lähetystyötä painottava ja
aktiivisesti levittäytyvä uskonto. Raamatuntutkijoiksi itseään kutsuvia,
Russellin alkuperäisten näkemysten kannattajia kokoontuu yhä lähinnä
Yhdysvalloissa, mutta toiminta on pienimuotoista.

Vuosina 1942–1975 Vartitorniseuran johdossa oli Nathan Homer Knorr. Vuonna 1943
perustettiin Vartiotornin raamattukoulu Gilead, joka valmentaa
lähetystyöntekijöitä. Koulu sijaitsee Pattersonissa New Yorkissa. Knorrin aikana
yhteisön jäsenmäärä kasvoi 115 000:sta noin kahteen miljoonaan, eli lähes 800
prosenttia.

1960- ja 1970-luvun taitteessa liikkeen jäsenten keskuudessa uskottiin yleisesti
maailmanlopun tulevan vuonna 1975. Liikkeen lehdissä ja muissa julkaisuissa
käsiteltiin sitä, mitä vuosi 1975 toisi tullessaan ja esitettiin lukuisia
spekulaatioita siitä, mitä vuonna silloin tai siihen mennessä tapahtuisi. Vuotta
pidettiin profeetallisena ja erityisenä, koska Jehovan todistajat uskoivat
ihmiskunnan kuuden tuhannen vuoden olemassaolon tulevan täyteen juuri 1975. Kun
vuotta 1975 koskeva odotus ei toteutunut, vuosina 1975–1980 liikkeen jäsenten
aktiivisuus saarnaamistyössä väheni huomattavasti ja monet jättivät liikkeen.
Vuosina 1977 ja 1978 liikkeen maailmanlaajuinen jäsenmäärä poikkeuksellisesti
väheni.

1970- ja 1980-lukujen taitteessa vuoden 1975 pettymyksen jälkeen liikkeen
päätoimistossa Yhdysvalloissa muodostui itsenäistä raamatuntulkintaa
harjoittavia ryhmiä.lähde?

Vuonna 1976 Brooklynissa sijaitsevassa maailmankeskuksessa toimivaa
hallintoelintä laajennettiin; hallinnolliset tehtävät jaettiin ja delegoitiin
hallintoelimen jäsenistä muodostuneille komiteoille. Nykyään toiminnan johdossa
ei ole yksittäistä henkilöä, vaan päätökset tekee hallintoelin. Knorrin kuoleman
jälkeen seuran ”presidentteinä” eli puheenjohtajina ovat toimineet Frederick
William Franz sekä Milton G. Henschel, joka oli seuran viimeinen näkyvä
presidentti. Nykyään Vartiotorni-seuran puheenjohtajana toimii Don A. Adams,
mutta virka on lähinnä muodollinen.

Ajanjakson merkittävin opillinen muutos oli vuonna 1995 kumottu sukupolviopetus.
Hylätyn käsityksen mukaan maailmanloppu tulisi ennen kuin viimeiset vuonna 1914
elossa olleet kuolevat. Muutoksen jälkeen Jehovan todistajat painottivat
edelleen, että maailmanloppu on lähellä, mutta ei asettanut sen tulemiselle
määräaikaa tai takarajaa ennen vuotta 2010. Tuolloin todistajat alkoivat
opettaa, että Harmagedonin sota käydään ilmeisesti viimeistään ennen kuin kaikki
ne, jotka ovat eläneet osittainkin samanaikaisesti vuonna 1914 elossa olleiden
kanssa, ovat kuolleet.

Maailmanlaajuisesti uusia kastettuja on 250 000–300 000 vuosittain. Vuonna 2014
kastettiin 275 581 jäsentä. Aktiivisten julistajien kuukausittaiseksi huipuksi
ilmoitetaan vuonna 2015 yli 8,2 miljoonaa, ja heitä oli 240 maassa. Julistajat
raportoivat saarnaamistyötä kautta maailman 1 933 473 968 tuntia. He johtivat
keskimäärin 9 708 968:aa maksutonta raamatuntutkiskelua.

Vuonna 2015 aktiivisia sananpalvelijoita oli järjestössä 8 220 105. Kasvua
vuodesta 2014 oli 1,5 prosenttia. Jäsenmäärään lasketaan virallisesti vain
aktiiviset, kastetut sananpalvelukseen osallistuneet seurakuntalaiset. Jäsenet
käyttivät saarnatyöhön yli 1,93 miljardia tuntia. Jeesuksen kuoleman
muistojuhlassa oli läsnä 19 862 783 henkeä. Jehovan todistajien seurakuntia on
maailmassa vähän alle 118 016, ja toimintaa järjestöllä on 240 maassa ja
territoriossa. Suomessa oli vuonna 2015 aktiivisia jäseniä keskimäärin 18 574.
Suomessa jäsenet käyttivät saarnatyöhön 3 069 284 tuntia, ja muistojuhlassa oli
läsnä 25 924 henkilöä.

Suomessa Jehovan todistajat on kolmanneksi suurin rekisteröitynyt uskonnollinen
yhdyskunta. Vuonna 2011 oli keskimäärin 18 710 jäsentä. Jäsenmäärä on viime
vuosina pysynyt käytännössä samana: vuonna 2014 vähennystä edellisestä vuodesta
oli 22 jäsentä, ja tuona vuonna liikkeen jäseneksi kastettiin 236 jäsentä.

Jehovan todistajat tarjoavat kiinnostuneille mahdollisuuden maksuttomaan
raamatuntutkiskeluun liikkeen julkaisemia apuvälineitä käyttäen. Muutaman viime
vuoden ajan pääasiassa on käytetty kirjaa Mitä Raamattu todella opettaa uusien
opettamisessa. Järjestö julkaisee myös kahta lehteä. Vartiotorni on järjestön
oman ilmoituksen mukaan painosmäärältään maailman suurin uskonnollinen lehti.
Kutakin numeroa painetaan keskimäärin 52 946 000 kappaletta 240 kielellä.
Aiemmin lehdet olivat saatavilla nimellistä korvausta vastaan, mutta nykyisin
halukkaat voivat antaa niiden kustannuksien kattamiseksi vapaaehtoisen
lahjoituksen. Herätkää! on edellisen sisarlehti ja painottuu ajankohtaisiin
asioihin. Vartiotorni ilmestyy kahdesti kuussa. Vuoden 2008 alusta lähtien
toinen kuukausittaisista numeroista on pääasiassa liikkeen jäsenille tarkoitettu
ja sisältää viikoittaiset, valtakunnansalilla sunnuntaisin tutkittavat
aineistot. Herätkää!-lehti ilmestyy kerran kuussa.

Vuonna 2012 avattiin Jw.org-verkkosivusto, joka on luettavissa yli 500 kielellä
ja josta voi ladata todistajien kirjallisuutta yli 750 kielellä. Se on maailman
käännetyin verkkosivusto (8/2014)

Vuonna 2014 avattiin JW Broadcasting -verkkosivusto, joka sisältää
perheystävällistä netti-televisiota tekstitettynä ja suoria lähetyksiä sekä
monia järjestön videoita, musiikkia, audiodraamoja ja dramatisoitua
raamatunlukua.

Liikkeen toiminta on erittäin järjestäytynyttä, ja sen hallinto on jaettu
useisiin pieniin portaisiin. Sen ylin johto on Brooklynissä, New Yorkissa
sijaitseva hallintoelin. Kussakin maassa toimintaa johtaa haaratoimisto. Suomen
haaratoimisto sijaitsee Vantaan Tikkurilassa. Haaratoimistoa johtaa niin sanottu
haaratoimistokomitea. Sen lisäksi maa on jaettu alueisiin, joiden toimintaa
ohjaa aluevalvoja, ja näitä Suomessa on kaksi. Alueet puolestaan on jaettu
kierroksiksi. Jokaisella kierroksella on kierrosvalvoja, joka vuoroviikoin
vierailee kaksi kertaa vuodessa kierroksensa jokaisessa seurakunnassa. Suomessa
on 17 kierrosta.

Jehovan todistajat käyttävät rahaa muun muassa haaratoimistojen ja
konventtisalien rakentamiseen sekä seurakuntien rakentamien valtakunnansalien
ylläpitoon. Koska Vartiotorni-seura julkaisee uskonnollista kirjallisuutta,
rahaa tarvitaan myös painokoneiden ja -tarvikkeiden hankintaan ja huoltoon.
Haaratoimistoissa tapahtuvan painamisen suorittavat haaratoimiston tiloissa
asuvat vapaaehtoistyöntekijät, joille järjestetään ylläpito ja nimellinen
rahallinen korvaus henkilökohtaisia tarpeita varten. Myös jotkin muut
järjestölle kokoaikaista työtä tekevät, esimerkiksi lähetystyöntekijät, saavat
korvausta. Kenellekään ei kuitenkaan makseta varsinaista palkkaa.

Kaikki toiminta rahoitetaan jäseniltä ja toiminnasta kiinnostuneilta saatavilla
lahjoituksilla. Vartiotorni-seura myöntää lainaa yksittäisille seurakunnille,
jotka haluavat rakentaa käyttöönsä valtakunnansalin tai peruskorjata sen.

Järjestöllä oli 1990-luvulle saakka käytössä erityinen kirjallisuuden hinnasto,
jonka perusteella veloitettaessa jokainen seurakunnan julistaja hankki
maksullista kirjallisuutta omaan käyttöönsä ja edelleen myytäväksi
saarnaamistyössä. Vuoden 1990 tammikuussa Yhdysvaltojen korkein oikeus päätti
uskonnollista kirjallisuutta myyvän televisio-evankelistan Jimmy Swaggartin
tapauksessa, että uskonnollisen kirjallisuuden myynnistä täytyi maksaa veroa.
Vartiotorni-seura toimitti tapauksen oikeuskäsittelyn yhteydessä ns. amicus
curiae -vetoomuksen, jolla se vetosi uskonnollisen kirjallisuuden myynnin
verovapauden säilyttämisen puolesta. Maaliskuusta 1990 alkaen kirjallisuudella
ei ollut Yhdysvalloissa enää hinnastoa, vaan kirjallisuuden tuottaminen
rahoitettiin vapaaehtoisin lahjoituksin. Käytäntö levisi vuosikymmenen kuluessa
kaikkiin maihin, joissa Jehovan todistajilla oli toimintaa.

Vartiotorni-seura ei ole julkaissut yleisön saataville lukuja omaisuudestaan tai
toiminnan taloudellisesta laajuudesta. Vuonna 2003 Newsday.com-julkaisu sijoitti
New Yorkiin rekisteröidyn Vartiotorni-seuran New York City Top Private Companies
2003 -listan 34. sijalle sen vuosittaisten noin 951 miljoonan dollarin tulojen
perusteella.

Entinen hallintoelimen jäsen Raymond Franz on esittänyt kritiikkiä omaisuuden
asemasta Jehovan todistajien toiminnassa. Hän kertoo kirjassaan Crisis of
Conscience Meksikon Jehovan todistajista. Franzin mukaan Meksikon lainsäädännön
kiellettyä kaikilta uskonnollisilta järjestöiltä omaisuuden kuten kiinteistöjen
omistamisen Vartiotorni-seura kehotti New Yorkin päätoimistosta käsin Meksikon
Jehovan todistajia luopumaan julkisissa kokouksissa ja konventeissaan
rukouksista ja lauluista sekä kenttäpalveluksessa Raamatun käytöstä voidakseen
säilyttää valtakunnansalinsa hallinnassaan. He rekisteröityvät uskonnollisen
yhdyskunnan sijaan kulttuuriyhdistykseksi, ja heidän kokoontumisiaan kutsuttiin
”kulttuuritapaamisiksi” ja seurakuntia ”yhtiöiksi”. Sellaisista nimityksistä
kuin ”kaste” luovuttiin, jotta valtakunnansalit eivät olisi siirtyneet valtion
hallintaan, vaikka kokoontumista tiloissa ei olisi rajoitettu. Franzin mukaan
tämä järjestely säilytettiin aina lainmuutokseen 1990-luvun vaihteeseen saakka.

Jehovan todistajat tunnetaan rakennustyöstään. Kansainväliset ja alueelliset
rakennusryhmät tekevät valtakunnansaleja ns. pikasali-menetelmällä. Pikasali
tarkoittaa, että suuri ryhmä jäseniä rakentaa valtakunnansalin yhden tai kahden
viikonlopun aikana valmiiden perustusten päälle. Myös suuret rakennusprojektit
toteutetaan lähes kokonaan vapaaehtoisvoimin. Kaikki Jehovan todistajien
seurakunnat Suomessa kokoontuvat nykyisin tarkoitukseen rakennetuissa
valtakunnansaleissa.

Järjestö osallistuu varojen salliessa jonkin verran hätäapuluontoiseen
avustustyöhön. Afrikassa on avustettu järjestön hutu- ja tutsi-todistajia
Ruandan verilöylyn aikaan. Humanitaarinen työ on ensisijaisesti muiden jäsenten
auttamista. Paikoin liikkeen rakennuksia on voitu käyttää tilapäissuojina.
Lääkkeitä ja vaatteita on jaettu muutamille kouluille ja orpokodeille Gomassa.

Jehovan todistajat ovat protestanttisten kirkkojen kanssa yhtä mieltä siitä,
että Raamattu on uskon ja opin ylin ohje. Heidän mukaansa Raamattu on kaikilta
osin erehtymätön ja ristiriidaton.

Liikkeen jäseniltä vaaditaan hallintoelimen kulloisenkin raamatuntulkinnan
hyväksymistä, eikä päälinjoista poikkeavan näkemyksen muodostamista hyväksytä.
Poikkeavan tulkinnan esille tuominen saattaa johtaa jopa erottamiseen
seurakunnasta.

Jehovan todistajien raamatuntulkinta on liikkeen historian aikana kokenut
lukuisia muutoksia. Jatkuvat oppimuutokset ovat liikkeen mukaan ”Raamatun
ymmärtämisessä tapahtunutta edistymistä” ja ”valon kirkastumista”. Jehovan
todistajat käyttävät puhekielessä ja kirjallisuudessa liikkeen kulloinkin
voimassa olevasta raamatuntulkinnasta ja oppijärjestelmästä yleiskäsitettä
”totuus”.

Liikkeen piirissä on laadittu oma englanninkielinen raamatunkäännös, Uuden
maailman käännös, josta suomennos on tehty. Kääntäjien mukaan siinä on pyritty
mahdollisimman sanatarkkaan käännökseen alkutekstistä nykyenglantiin ja sitä
kautta muihin kieliin. Jotkut raamatunoppineet arvostelevat Uuden maailman
käännöksen käännösratkaisuja Jehovan todistajien raamatuntulkintaa tukeviksi.

Liikkeessä korostetaan Jumalan persoonanimen Jehova käyttöä. Jehovan todistajat
eivät usko kolminaisuuteen. Jeesus Kristus on heidän mukaansa Jumalan poika,
luotu olento. Jehovan todistajat uskovat, että Jeesus on tällä hetkellä Kuningas
taivaassa. Hänellä on alku, kun taas Jehova Jumalalla ei ole alkua eikä loppua.
Pyhä Henki taas on Jumalan toimiva voima. Heidän mukaansa ihminen on Jumalan
luoma kokonaisuus, elävä sielu. Syntiinlankeemuksen jälkeen ihminen on
luonnostaan kuolevainen, mutta hän voi saada kuolemattomuuden Jumalan lahjana
(ns. konditionalismi). Ihmisen pelastus perustuu Jeesuksen kidutuspaalussa
kärsimään kuolemaan, sovintouhriin eli lunnaisiin. Helvetin olemassaolo ikuisena
kidutuspaikkana kiistetään. Syntiset ihmiset hävitetään Jumalan määräaikana
olemattomiin (ns. annihilationismi).

Liikkeen jäsenet uskovat, että uskollisia Jumalan palvelijoita on ollut kautta
ihmiskunnan historian aina Vanhan testamentin Aabelista alkaen. Maan päällä
ollessaan Jeesus Kristus opetti totuuden Jumalasta ja perusti kristillisyyden.
Heidän käsityksensä mukaan alkuperäinen kristillisyys kuitenkin turmeltui ja
katosi apostolien ajan jälkeen. Tällöin kirkko alkoi kahmia itselleen maallista
valtaa muuttaen opin osin pakanalliseksi ja yritti tukahduttaa puhtaan
palvonnan. Jehovan todistajien jäsenet kuitenkin ajattelevat, että kaikkina
vuosisatoina Jumalalla on ollut maan päällä ainakin joitakin vilpittömiä
palvelijoita heihin kohdistuneesta vainosta huolimatta.

Liikkeen nykyinen toiminta alkoi 1870-luvun alkupuolella eräästä Raamattua
tutkivasta ryhmästä Alleghenyssä Pennsylvaniassa. Heidät tunnettiin tuolloin
raamatuntutkijoina. Yhteisön käsityksen mukaan Jehova Jumala alkoi tuolloin
koota kansaansa. Adventisteilta vaikutteita saanut Raamatuntutkijat-ryhmän
johtaja Charles Taze Russell julisti, että Jeesus oli jo läsnä näkymättömästi
vuodesta 1874 alkaen. Samalla hän alkoi tutkia kriittisesti kristillisten
kirkkojen oppeja. Jehovan todistajat uskovat, että vuonna 1919 Jumala havaitsi,
että maan päällä vain nuo raamatuntutkijat saarnasivat Kristuksen näkymätöntä
läsnäoloa ja puhdasta kristillistä oppia. Tämän takia Jumala hylkäsi
kristilliset kirkot ja antoi suosionsa raamatuntutkijoille. Tämän pohjalta
Jehovan todistajat uskovat, että he ovat ainoita tosikristittyjä ja että Jumala
ohjaa yhteisöä.

Järjestön tunnustamisen yhteydessä seurakunnan jäsen kastetaan. Jehovan
todistajat edustavat niin sanottua baptistista kastenäkemystä, jonka mukaan
kaste on jo uskoon tulleen henkilön ulkoinen uskonsa tunnustaminen. Jäsenen
edellytetään ennen kastetta vihkiytyvän Jehovalle. Se tarkoittaa, että hän antaa
henkilökohtaisessa rukouksessa itsensä ja elämänsä Jumalalle ja lupaa noudattaa
Jumalan tahtoa elämässään. Tämän henkilökohtaisen vihkiytymisen kastettava
tunnustaa ennen kastettaan julkisesti vastaamalla myöntävästi kahteen
kastekysymykseen, jotka ovat nykyään seuraavat:

Vuoteen 1972 asti henkilö saattoi kastattaa itsensä yksinkertaisesti menemällä
kasteelle konventissa ilman ennakkovalmisteluja. Nykyisin kuitenkin
edellytetään, että kastettava tuntee kasteensa merkityksen ja sen, mitä häneltä
liikkeen jäsenenä edellytetään. Tämän takia kastettava osallistuu yleensä
seurakunnan kokouksiin ja sananpalvelustyöhön jo ennen kastetta niin sanottuna
kastamattomana julistajana. Samoin hän on tutkinut liikkeen julkaisuja niin
sanotuissa raamatuntutkistelussa jonkun kastetun todistajan kanssa. Ennen
kastetta kastettava käy läpi kastekysymykset tulevan seurakuntansa kahden
vanhimman kanssa. Näiden keskustelujen yhteydessä varmistetaan, että kastettavan
hengelliset näkemykset vastaavat liikkeen raamatuntulkintaa ja että hänen
elämäntapansa noudattaa sen määrittelemiä moraalikäsityksiä. Mikäli ehdot eivät
täyty, ei ehdokasta lasketa kasteelle. Vanhimpien tehtävänä on tällöin tarjota
kastettavalle apua, niin että hän voisi olla kastekelpoinen myöhemmin.

Vaikka lapsikaste ei ole käytössä, kastettavalta ei edellytetä täysi-ikäisyyttä.
Nuorimmat kastettavat ovat toisinaan alle kymmenvuotiaita. Järjestö ei tunnusta
muiden kristillisten kirkkojen kasteita, vaikka kaste olisi otettu aikuisiällä
baptistisen käsityksen mukaan.

Kokoontumispaikkoja ovat valtakunnansalit, jotka ovat heidän
jumalanpalveluspaikkojaan. Valtakunnansalit ovat yleensä yksinkertaisia ja
vaatimattomasti koristeltuja. Jumalanpalveluksessa ei käytetä kuvia, joten
saleissa ei myöskään ole ikoneita eikä uskonnollista kunnioitusta saavia
maalauksia. Miehet hoitavat seurakunnissa opetuksen. Palveluksessa
seurakuntalaiset kutsuvat toisiaan yleensä veljiksi ja sisariksi, esimerkiksi
veli Virtanen. Kokouksia on yhteensä 3–4 tuntia viikossa. Joka kokouksessa
käsitellään raamatullisia aiheita eri tavoilla.

Erityisesti yleisölle suunnattu kokous on sunnuntaina pidettävä 30 minuutin
mittainen yleisöesitelmä ja sen jälkeen tapahtuva tunnin mittainen
Vartiotorni-lehden tutkistelu. Tutkistelussa käydään läpi yksi lehden Raamattua
tulkitsevista artikkeleista. Artikkelit on jaettu numeroituihin kappaleisiin.
Niin sanottu Vartiotornin yhteenvetojen lukija lukee kappaleen kerrallaan, ja
tämän jälkeen puheenjohtaja esittää yleisölle lehteen painetut, luettuun
kappaleeseen kuuluvat kysymykset. Vastaukset löytyvät yleensä suoraan
kappaleista, mutta osa kysymyksistä on luonteeltaan pohtivia, ja erityisesti
kokeneemmat Jehovan todistajat esittävät niihin vastauksena liikkeen opin
puitteissa olevia näkökulmia.

Arkena on valtakunnansalissa yksi kokous Kristityn elämä ja palvelus, joka
aloitti vuoden 2016 alusta.

Aiemmin seurakuntalaiset lisäksi kokoontuivat arkena pienissä määrätyissä
ryhmissä yksityiskoteihin kirjantutkiskeluksi kutsuttuun tilaisuuteen, mutta
vuoden 2009 alusta alkaen seurakunnan kirjantutkiskelu valtakunnansalilla
korvasi yksityiskodeissa pidettävän tilaisuuden. Kokousten ohjelma ja
käytettävät julkaisut ovat yhtenäiset kautta maailman, joten missä tahansa päin
maailmaa Jehovan todistajat käyvät läpi kokouksissa saman aineiston. Seurakunnan
kokoukset aloitetaan ja päätetään yhteislaululla (nk. Valtakunnan laulut) ja
rukouksella, jonka pitää joku veljistä lavalta salin etuosasta. Myös kokousten
välissä lauletaan. Kokous päättyy lauluun ja rukoukseen.

Kokousten lisäksi Jehovan todistajat järjestävät suurempia tapahtumia,
konventteja, kolme kertaa vuodessa: kaksi pienempää kierroskonventtia, joihin
kokoontuvat kaikki kierroksen osan seurakunnat (yleensä 5–7 seurakuntaa ja noin
500 henkeä), ja isompi aluekonventti kesällä, johon kokoontuvat piiriin kuuluvat
jäsenet (yleensä noin 4 000–6 000 Jehovan todistajaa kerralla. Kesän
aluekonventit Suomessa järjestetään tavallisimmin Helsingissä, Tampereella ja
Oulussa. Lisäksi on ruotsinkielinen aluekonventti Hämeenlinnassa.
Yhteispohjoismainen englanninkielinen aluekonventti kiertää vuorovuosin eri
Pohjoismaissa. Vuonna 2016 se pidettiin Helsingissä. Konventtisalit, joissa
kierroskonventit pidetään, ovat ulkoasultaan samanlaisia kuin pienemmät
valtakunnansalit. Suomessa on kolme konventtisalia, yksi Hämeenlinnassa, yksi
Varkaudessa sekä Oulun konventtisali Ouluun kuuluvassa Kellossa.

Liikkeessä ei hyväksytä uskonnollisten symbolien, kuten ristin tai kuvien,
käyttöä. Kuvien ja symbolien käyttöä pidetään epäjumalanpalveluksena. Vaikka
risti oli vielä osittain käytössä Russellin aikana, nykyisin Jehovan todistajat
eivät käytä ristiä perustellen sitä seuraavasti:

Risti ja kruunu seppeleen ympäröimänä oli raamatuntutkijoiden ja myöhemmin
Jehovan todistajien tunnus vuosina 1891–1931. Ristin käytöstä luovuttiin, kun
liikkeessä alettiin tulkita ristin liittyvän pakanallisiin uskontoihin. Tunnus,
jossa risti esiintyy, on liikkeen perustajan Charles Taze Russellin haudalla.
Nykyisin ristiä ei käytetä osana visuaalista ilmettä julkaisuissa tai liikkeen
logossa, vaan ristin ja kruunun on korvannut torni.

Liikkeessä ei myöskään hyväksytä kirkollisten juhlapyhien viettoa, koska joulun,
pääsiäisen, juhannuksen ja muiden juhlapyhien alkuperä on Jehovan todistajien
käsityksen mukaan pakanuudessa. Lisäksi kyseisiin juhliin liittyy heidän
mukaansa pakanuudesta peräisin olevia tapoja, kuten joulukuusi ja pääsiäismunat,
sekä joskus myös moraalittomuutta. Ainoa vuotuinen uskonnollinen juhlapäivä,
jota Jehovan todistajat viettävät, on Jeesuksen kuoleman muistojuhla eli
muistonvietto keväällä, juutalaisen pesahin aikoihin.

Jokaisen seurakunnan jäsenen odotetaan saarnaavan mahdollisuuksiensa mukaan
haluamallaan tavalla. Tavallisesti Jehovan todistajat tunnetaan ovelta ovelle
-saarnaamisestaan. Kunkin kalenterikuukauden lopussa kukin seurakunnan jäsen
palauttaa seurakuntaansa raportin, jossa ilmoitetaan kuukauden ajalta
julistamistyön määrä sekä tiedot saarnaamistyössä jaetuista painotuotteista.
Jokaisen kastetun todistajan on tehtävä saarnaamistyötä vähintään tunti
kuukaudessa, mikä voi käytännössä olla vaikkapa keskustelua hengellisistä
asioista ei-uskovan sukulaisen kanssa. Seurakunnassa ei voi saada
vastuutehtäviä, ellei käytä saarnaamistoimintaan riittävästi aikaa. Poikkeuksena
yhden tunnin vaatimuksesta voi seurakunnan vanhimmista muodostettu
palveluskomitea sallia erityistapauksessa raportoinnin saarnaamistyötä vain 15
minuuttia kuukaudessa. Kevennetyn järjestelyn pariin voi päästä, mikäli
saarnaaminen on hankalaa esimerkiksi iän tai sairauden vuoksi. Mikäli jäsen ei
raportoi kuukaudessa vähintään yhtä tuntia tai kevennetyssä tapauksessa 15
minuuttia, häntä kutsutaan epäsäännölliseksi julistajaksi. Mikäli
raportoimattomuus edelleen jatkuu puolen vuoden ajan, julistajasta tulee
toimeton.

Liikkeen ainoa vuotuinen uskonnollinen juhla on Jeesuksen kuoleman muistojuhla
eli muistonvietto, jota Jeesus on yhteisön mukaan Raamatussa kehottanut
kristittyjä viettämään. Muistojuhlaa vietetään vuosittain juutalaisen kalenterin
mukaan 14. päivänä nisankuuta (eli abibkuuta) auringonlaskun jälkeen. Aluksi
lauletaan laulu ja rukoillaan rukous, minkä jälkeen seuraa
muistonviettoesitelmä, jossa selitetään Jeesuksen kuoleman ja muistoaterian
merkitystä. Sen jälkeen jaetaan ”vertauskuvat” eli leipä ja viini. Nimitys
”vertauskuvat” perustuu siihen, että Jehovan todistajat uskovat leivän ja viinin
”vertauskuvaavan” Jeesuksen verta ja lihaa. Leipä ja viini vain kuvaavat
Jeesuksen ruumista ja verta: ne eivät muutu Jeesuksen ruumiiksi ja vereksi.
Jehovan todistajat uskovat, että Jeesuksen olinpaikka on nykyaikana taivas,
jossa hän hallitsee kuninkaana.

Leipää ja viiniä muistonvietossa nauttivat vain ne, jotka tuntevat kuuluvansa
144 000:een hengestä siinneeseen, joilla on taivaallinen toivo. Heidän
joukossaan on muutamia suomalaisia, mutta heistä ei tehdä maakohtaista tilastoa.
Suurin osa läsnäolijoista ei osallistu ehtoolliseen, vaan he seuraavat
tilaisuutta ”kunnioittavina tarkkailijoina”, jotka eivät syö leipää tai juo
viiniä vaan ojentavat heille tarjotun leivän ja viinin eteenpäin niistä
kieltäytyen. Vuoden 2013 muistonvietossa leipään ja viiniin otti osaa 13 204
henkilöä ympäri maailman ja kaiken kaikkiaan muistonvietossa oli läsnä
19 241 252 henkilöä.

Jehovan todistajien seurakunnissa kurinpidon hoitaa vanhimmisto. Vanhimmistoilla
on käytettävissään Vartiotorni-seuran julkaisema kirja Kiinnittäkää huomiota
itseenne ja koko laumaan, jossa annetaan muun muassa kurinpitomenettelyä
koskevia yksityiskohtaisia ohjeita vanhimmille. Tavallinen liikkeen jäsen ei voi
saada kirjaa katsottavaksi, eikä siihen viitata muussa liikkeen julkiseksi
tarkoittamassa materiaalissa. Kirjan ohjeistuksia täydennetään aika ajoin.
Kurinpitotoimia ovat muun muassa julkinen ojennus ja erottaminen. Erottamista
edeltää seurakunnallisen oikeusistuimen eli oikeuskomitean istunto, jossa
henkilön synnin vakavuutta arvioidaan ja päätetään mahdollisesta
kurinpitotoimista. Erottamisen jälkeen vanhimmiston jäsenet pyrkivät käymään
kunkin erotetun luona kerran vuodessa ohjatakseen hänet takaisin seurakunnan
piiriin.

Jehovan todistajat kehottavat liikkeen jäseniä välttämään läheistä
kanssakäymistä myös sellaisten perheenjäsenten ja sukulaisten kanssa, jotka ovat
eronneet tai tulleet erotetuiksi seurakunnasta. Samassa taloudessa asuvista
kuitenkin sanotaan: ”Merkitseekö tämä sitä, että kristittyjen, jotka elävät
erotetun perheenjäsenen kanssa samassa taloudessa, on vältettävä puhumista,
syömistä ja päivittäistä kanssakäymistä hänen kanssaan? Vartiotornissa 15.4.1991
sivun 22 alaviitteessä sanotaan: ”Jos kristityssä huonekunnassa on erotettu
sukulainen, hän on silti mukana huonekunnan normaaleissa jokapäiväisissä töissä
ja toimissa.” Näin ollen perheenjäsenten päätettäväksi jää, missä määrin
erotettu voisi olla mukana yhteisillä aterioilla ja muissa perheen toimissa.
Toisaalta he eivät halua antaa veljille seurakunnassa sellaista vaikutelmaa,
että kaikki on samoin kuin ennen erottamista.” – – ”[Perheenjäsenen erottaminen
tai eroaminen] merkitsee muutoksia siihen hengelliseen yhteenkuuluvuuteen, joka
on saattanut vallita kodissa.” Jos erotettu sukulainen asuu omassa taloudessa,
kuten kotoa pois muuttanut aikuinen lapsi tai aikuiset sisarukset, yhteydenpito
tällaiseen voidaan lopettaa lähes kokonaan:

Jehovan todistajien opit painottavat yleensä rehellistä työtä sekä verojen,
maksujen ja muiden velvoitteisen suorittamista samoin kuin kohtuullisuutta
alkoholin käytössä. He pyrkivät noudattamaan lainsäädäntöä niin kauan kuin se ei
ole ristiriidassa heidän vakaumuksensa kanssa.

Jehovan todistajat uskovat, että kristittyjen täytyy pysyä puolueettomina
suhteessa yhteiskuntaan ja poliittisiin järjestelmiin. Siksi he eivät pidä
puolueisiin kuulumista sopivana. Jehovan todistajat eivät myöskään äänestä
eivätkä asetu ehdokkaiksi poliittisissa vaaleissa.

Ensimmäisen maailmansodan jälkeen Vartiotorni-seura on edellyttänyt seurakuntien
jäseniltä asepalveluksesta ja vuoteen 1996 asti siviilipalveluksesta
kieltäytymistä. Jehovan todistajia on tästä syystä vangittu, ja kieltäytyminen
on toisinaan aiheuttanut liikkeen jäsenille vakavia vaikeuksia totalitaarisissa
maissa. Toisen maailmansodan aikana Saksassa noin 2 000 liikkeen jäsentä
menehtyi keskitysleireillä ja vankiloissa kieltäydyttyään esittämästä
natsitervehdystä ja palvelemasta asevoimissa. Jehovan todistajiin kohdistettiin
väkivaltaa myös joissakin muissa maissa, sillä heidän katsottiin olevan uhka
sotaponnisteluille ei-nationalistisen maailmankatsomuksensa vuoksi. Tämän
jälkeen Vartiotorni-seuran toiminta kiellettiin esimerkiksi Kanadassa,
Australiassa ja Suomessa. Suomessa Vartiotorni-seuran toiminnan kieltämistä
edelsi sen julkaisujen Hallitus ja rauha ja Vapaus kansoille takavarikointi
18.1.1940 oikeusministeriön päätöksellä.

Vaikka Jehovan todistajista eroaminen on sinänsä helppoa, entisten jäsenten
mukaan eroaminen koetaan kuitenkin vaikeaksi, sillä Jehovan todistajiksi jääneet
ystävät, perheenjäsenet ja sukulaiset pyrkivät karttamaan yhteydenpitoa
seurakunnasta erotettuun tai eronneeseen. Seurakuntien sisäisen oikeudenkäytön
piirteiden, kuten kielteiseen suhtautumiseen seurakunnan jäsenten välisiin
maallisiin oikeudenkäynteihin, on pelätty edesauttavan muun muassa lasten
hyväksikäyttäjien toimintaa.lähde? Esimerkkinä tästä on toimintaa arvostellut
entinen hallintoelimen avustaja Barbara Anderson.

Ranskassa vuonna 1996 parlamentaarinen selvitystyöryhmä luokitteli järjestön
yhdeksi 173 vaaralliseksi epäillyistä lahkosta, joita tarkkailemaan perustettiin
erityinen toimielin. Sittemmin Jehovan todistajien toiminnan verovapaus
Ranskassa poistettiin ja valtio vaati Ranskan Jehovan todistajilta suurta
jälkiveroa takautuvasti vuosilta 1993–1996. Euroopan ihmisoikeustuomioistuin
teki vuonna 2011 päätöksen, että Ranska on tässä rikkonut Jehovan todistajien
oikeuksia, ja heinäkuussa 2012 se määräsi Ranskan maksamaan 4,5 miljoonaa euroa
todistajille.[1][2] Venäjällä oikeus päätti maaliskuussa 2004 kieltää liikkeen
toiminnan Moskovan alueella. Oikeuden mielestä liikkeen käytännöt rikkovat
perheitä, ajavat itsemurhaan ja uhkaavat sen jäsenten terveyttä kieltämällä
verensiirrot. Kulttien ja uususkontojen toimintaa käsittelevä järjestö tosin
toteaa, että ”kulttien vastaisten liikkeiden asennetta Jehovan todistajia ja
muita uskonnollisia yhteisöjä kohtaan pidetään ihmisoikeusasianajajien piirissä
syrjivänä; useimmat kulttien vastaiset järjestöt eivät ole pystyneet
toimittamaan väitteidensä tueksi todisteita; useimmat järjestöt eivät ole
maininneet Jehovan todistajien panosta uskonnonvapauden puolesta”.

Jehovan todistajien Vartiotorni-seura haki vuonna 1991 YK:n tiedotusosaston
NGO-liittolaisjäsenyyttä, ja se hyväksyttiin NGO-jäseneksi vuonna 1992.
Vartiotorni-seuran erikoisalaksi mainittiin ihmisoikeudet, ja se julkaisi tuona
aikana muutamia YK:ta ja ihmisoikeuksia myönteisessä valossa käsitteleviä
kirjoituksia etenkin Herätkää!-lehdessä. Jehovan todistajat osallistuivat eri
järjestöjensä kautta myös YK:n ihmisoikeuskomission toimintaan.

Liittolaisjäsenyys päättyi vuonna 2001 vain päiviä sen jälkeen, kun jäsenyys
tuli julkisuuteen, ja esiin nostettiin se, että Jehovan todistajat pitävät
teologiassaan YK:ta Ilmestyskirjan petona ja ovat maininneet sen olevan ”Jumalan
valtakunnan Jumalaa pilkkaava väärennös” ja että he ovat jo vuosia arvostelleet
muita uskontokuntia yhteistyöstä YK:n kanssa.

Lukuisista yhteydenotoista johtuen YK julkaisi 4.3.2004 internetsivuillaan asiaa
koskevan tiedotteen, jossa mainittiin Jehovan todistajien YK-liittolaisuuteen
vaaditun muun muassa, että järjestö jakaa YK:n peruskirjan ihanteet.
Uskontokunta ei ole kommentoinut tapausta.

Jehovan todistajat uskovat, että kristittyjen tulee pidättäytyä väkivallasta ja
aseellisen puolustuksen harjoittelemisesta. Asepalveluksen suorittamisesta
kieltäytyminen on johtanut tuhansien asevelvollisuusikäisten Jehovan todistajien
vangitsemisiin eri maissa. Jehovan todistajat kieltäytyivät vuosikymmenien ajan
myös asepalvelusta korvaavan siviilipalveluksen suorittamisesta.
Vartiotorni-seura perusteli siviilipalveluksesta kieltäytymistä muun muassa
siten, että siviilipalvelus oli tarkoitettu pelkästään asepalveluksen
korvikkeeksi, ja sen suorittaminen rikkoisi Raamatussa kristityille annettua
kehotusta pysytellä puolueettomina. Nämä perustelut kumottiin ja näkemystä
siviilipalveluksesta muutettiin vuonna 1996, jolloin Vartiotorni-lehti salli
liikkeen jäsenille siviilihallinnon alaisen, ei-sotilaallisen siviilipalveluksen
suorittamisen. Ennen muutosta tuhannet Jehovan todistajat eri maissa kärsivät
vankilatuomion kieltäydyttyään asepalveluksesta ja myös sitä korvaavasta
siviilipalveluksesta.

Useat Euroopan maat, kuten Ruotsi, Saksa, Hollanti, Ranska, Puola ja Suomi, ovat
sittemmin toisen maailmansodan jälkeisenä ajanjaksona eri järjestelyjä käyttäen
vapauttaneet Jehovan todistajat rauhanaikaisen asepalveluksen ja
siviilipalveluksen suorittamisesta. Muualla maailmassa vapautus palveluksesta on
annettu esimerkiksi Israelissa, Armeniassa ja Kirgisiassa. Sellaisissa maissa,
joissa Jehovan todistajilla ei ole vapautusta, kuten Kreikassa ja Venäjällä,
monet heistä suorittavat nykyisin siviilipalveluksen. Joulukuussa 2005 yli tuhat
Jehovan todistajaa oli aseistakieltäytymisen takia vangittuna Etelä-Koreassa,
koska maan lainsäädäntö ei tunne lainkaan mahdollisuutta siviilipalvelukseen.

Suomessa vuonna 1987 voimaan tulleen lain mukaan Jehovan todistajien on ollut
mahdollisuus saada vapautus asevelvollisuuden suorittamisesta rauhan aikana.
Asevelvollisuusikäinen Jehovan todistaja saa seurakunnan todistuksella lykkäystä
kolme vuotta kerrallaan kunnes täyttää 28 vuotta, jolloin hänet seurakunnan
jäsenenä vapautetaan rauhanaikaisesta palveluksesta.

Ennen vapautuslain voimaantuloa Jehovan todistajat tuomittiin
totaalikieltäytyjinä vapausrangaistuksiin. Toisen maailmansodan aikana tuomio
kieltäytymisestä oli esimerkiksi kolme ja puoli vuotta kuritushuonetta. Vuodesta
1947 vuoteen 1961 kieltäytyviä Jehovan todistajia pidettiin Hangon
Rannikkopatteriston järjestämässä ja vartioimassa leirissä Raaseporin
ulkosaaristossa Hästö-Busön linnakesaarella 240 vuorokautta, jonka päälle
annettiin 3–6 kuukauden vankeusrangaistus. Vuonna 1959 kieltäytymisrangaistuksia
pidennettiin. Vuodesta 1961 lähtien Jehovan todistajat määrättiin palvelemaan
Karvian erityistyölaitokseen, joka perustettiin vuonna 1960 lakkautetun Karvian
varavankilan tilalle. Karvian erityistyölaitoksessa Jehovan todistajien
pakollinen palvelusaika oli noin kaksi vuotta, ja se oli suoritettava
suljettuna, ilman mahdollisuutta liikkua laitoksen alueella tai sen
ulkopuolella. Laitoksen olosuhteita alettiin julkisuudessa luonnehtia
keskitysleirimäisiksi.

Presidentti Urho Kekkonen vieraili laitoksessa elokuussa 1968 ja laitos
suljettiin vuonna 1969. Jehovan todistajia alettiin tuomita muiden kieltäytyjien
tavoin yhdeksän kuukauden vankeusrangaistuksiin, kunnes vapautusmenettely astui
voimaan vuonna 1987.

Puolustusministeriö ilmoitti 4. joulukuuta 2006 aikeista asettaa työryhmä
selvittämään Jehovan todistajien asevelvollisuuden suorittamisesta vapauttamisen
tarpeellisuutta. Jehovan todistajien maanpuolustusvelvollisuutta selvittänyt
toimikunta, joka asetettiin tehtäväänsä 14.3.2007, sai toimeksiannokseen
selvittää Jehovan todistajien vapauttamisesta asevelvollisuuden suorittamisesta
eräissä tapauksissa annetun lain tarpeellisuuden ja suhteen perustuslain
säännöksiin sekä tehdä ehdotuksen sääntelyn uudistamiseksi. Toimikunta ei
kyennyt tekemään lainsäädännöllistä ehdotusta asian ratkaisemiseksi vaan päätyi
ehdottamaan asiasta laajaa lausuntokierrosta.

Vuonna 2008 järjestetyltä laajalta lausuntokierrokselta saadut lausunnot olivat
siinä määrin keskenään erimielisiä, että asiaan ei saatu lausuntokierroksen
kautta ratkaisua. Vuonna 2009 Puolustusvoimat pyysi ulkomailta lausuntoja siitä,
miten asia on muissa maissa hoidettu. Puolustusministeriön tarkoitus oli
perustaa jälleen työryhmä pohtimaan Jehovan todistajien vapautusta
asevelvollisuudesta. Puolustusministeriön edustajan mukaan on mahdollista, että
asialle ei lopulta tehdä mitään.

Suomen Jehovan todistajien tiedottajan mukaan Jehovan todistajat kieltäytyvät
”asevelvollisuuden suorittamisesta sen kaikissa muodoissa” ja sen takia edelleen
myös ”maanpuolustusvelvollisuudesta johdetusta” siviilipalveluksesta. Vuosittain
noin 150 Jehovan todistajaa hakee kutsunnoissa lykkäystä Jehovan todistajien
vapautuslain perusteella.

Järjestön jäsenten moraalikäsitykset perustuvat liikkeen raamatuntulkintaan. He
uskovat, että Raamatun mukaan ihmiselämä alkaa hedelmöityksestä, joten aborttia
pidetään murhana. Homoseksuaalisuuden, esiaviollisen ja avioliiton ulkopuolisen
seksin harjoittamista pidetään vakavana syntinä eli seurakunnasta erottamisen
perusteena. Jumalanpalveluksessa pukeutuminen pidetään siistinä: länsimaissa
kuten Suomessa miehet pitävät kokouksissa ja muissa hengellisissä
kokoontumisissa pukua ja naiset mekkoa tai hametta. Viihde, joka sisältää rahan
tai omaisuuden ihannointia, väkivaltaa, seksiä tai spiritismiä, tuomitaan.
Korvakorut tai pitkät hiukset voivat miehillä estää vastuullisen aseman tai
muiden tehtävien saamisen seurakunnan toiminnassa. Myöskään partaa ei pidetä
suositeltavana, riippuen osin paikallisesta kulttuurista. Tärkeänä pidetään
hyvää käytöstä ja lähimmäisenrakkautta sekä seurakunnassa että sen ulkopuolella.

Jehovan todistajien opetuksen mukaan seurustelun tulee aina vakavasti tähdätä
avioliittoon. Seurustelua suositellaan vain toisen kastetun Jehovan todistajan
kanssa. Liikkeen ohjeiden mukaan seurustelevan parin tulee välttää kahdestaan
oleskelua sellaisissa tiloissa, joissa he saattaisivat syyllistyä sukupuoliseen
kanssakäymiseen tai hellyydenosoituksiin, joita järjestö pitää sopimattomina.
Tämän vuoksi järjestön ohjeissa suositellaan, että seurustelevalla parilla on
mukanaan aina ”esiliina” eli seuralainen, kun he viettävät aikaa paikassa, joka
ei ole julkinen tila.

Jehovan todistajia kehotetaan avioitumaan vain toisen todistajan kanssa. Sen
perustana pidetään Raamatussa 1. Korinttilaiskirjeen 7:39:ssa annettua neuvoa
avioitua ”vain Herrassa”. Ulkopuolisen kanssa avioituminen ei johda erottamiseen
seurakunnasta, mutta joitakin seuraamuksia on: esimerkiksi kaikkien
seurakunnassa suoritettavien tehtävien menettäminen. Jos ulkopuolisen kanssa
avioituneen vanhemmat hyväksyvät avioliiton tai antavat sille ”hiljaisen
hyväksynnän”, voi seurauksena olla palvelusetujen, kuten vanhimmistossa
palvelemisen, menettäminen.

Perhe-elämässä noudatetaan tulkintaa Raamatun antamasta mallista. Mies on
perheen pää ja tekee lopulliset päätökset. Vaimon tehtävä on tukea ja neuvoa
miestä sekä kunnioittaa tehtyjä päätöksiä. Miestä kehotetaan rakastamaan sekä
kunnioittamaan vaimoaan ja hoitamaan perhettään kuten Kristus seurakuntia.
Perheessä aviomiehen tulee kantaa vastuu päätöksistä ja niiden seurauksista
Jumalan edessä. Hänen tulee ottaa huomioon vaimonsa toiveet ja perheen etu.
Vanhemmilla on vastuu opettaa lapsiaan. Tämä tapahtuu osittain
perhetutkiskelumenetelmällä, jossa tutkitaan Vartiotorni-seuran julkaisemaa
materiaalia. Lapsia ei kasteta syntyessä, vaan kaste tapahtuu lapsen omasta
päätöksestä.

Avioliittoa pidetään pyhänä, eikä sitä pidä purkaa muulloin kuin uskottomuuden
vuoksi. Jos avioliitto puretaan perusteetta, osapuolet eivät voi tahoillaan
avioitua uudelleen ennen kuin uskottomuus on osoitettu. Syynä on se, että
Jehovan todistajat katsovat perusteetta puretun avioliiton olevan yhä voimassa
Jumalan ja seurakunnan edessä, kunnes aviorikos on tapahtunut. Jos kuitenkin
avioidutaan uudelleen, ”luvatta” avioituva yleensä erotetaan seurakunnasta.

Jehovan todistajien mukaan seksi kuuluu vain avioliittoon. Kaikkea seksuaalista
käyttäytymistä muun kuin vihityn aviopuolison kanssa pidetään syntinä. Myös
itsetyydytys on kiellettyä, vaikkakaan sitä ei pidetä vakavana syntinä, vaan
epäpuhtaana tapana, jonka harjoittamisesta tulee pyrkiä eroon muun muassa
rukoilemalla anteeksiantoa Jumalalta. Ehkäisyä ei kielletä, vaan seurakunnan
jäsenille annetaan valinnanvapaus päättää elämänsä suunnasta: hankkiako perhe
vai ei. Molempiin vaihtoehtoihin on löydettävissä raamatullisia perusteita.
Aborttia ei hyväksytä. Jehovan todistajat uskovat, että avioparienkin tulisi
käyttää kohtuullista itsehillintää keskinäisessä seksuaalisessa
kanssakäymisessään, ja tämän johdosta muun muassa suuseksi on liikkeen
kirjallisuudessa esitetty epäpuhtaana tapana, jonka harjoittaminen avioliitossa
voisi tehdä henkilön epäpäteväksi kantamaan vastuita seurakunnassa ja jopa
jossain tapauksessa johtaa seurakunnasta erottamiseen.

Sterilisaatioon ehkäisykeinona suhtaudutaan kielteisesti, ja se saattaa ilman
terveydellistä perustetta tehtynä asettaa kyseenalaiseksi henkilön kyvyt toimia
seurakunnan vastuutehtävissä.

Jäsenet saavat käyttää alkoholia, mutta humalahakuinen juominen on syntiä, ja
alkoholismi voi olla erottamisen peruste. Tupakointi on liikkeen jäseniltä
kiellettyä, koska se saastuttaa elimistöä 2. Korinttilaiskirjeen 7:1:n
mukaisesti. Se kiellettiin 1970-luvulla, jolloin seurakunnan jäsenellä, joka
tupakoi, oli puoli vuotta aikaa lopettaa tai hänet erotettaisiin seurakunnasta.
Huumeiden käyttöä pidetään niin ikään syntinä. Lääkärin määräämiä lääkkeitä sen
sijaan saa käyttää ohjeen mukaan.

Jehovan todistajat suhtautuvat kielteisesti jäsentensä läheiseen ystävystymiseen
ulkopuolisten kanssa. Jäseniä ei kannusteta osallistumaan aktiivisesti
esimerkiksi koulun kerhoihin, urheiluseurojen tai kansalaisjärjestöjen
toimintaan. Kuitenkin kehotetaan olemaan avoin ja huomaavainen kaikille
uskonnosta, rodusta, sukupuolesta tai iästä riippumatta.

Jehovan todistajien mukaan erityisesti entiset Jehovan todistajat levittävät
siitä televisiossa ja sanomalehdissä joskus valheellisia tai vääristeltyjä
tietoja. Tiedotusvälineissä on kerrottu tapauksista, joissa Jehovan todistaja on
kieltäytynyt verensiirrosta tai kieltänyt sellaisen antamisen lapselleen, ja
esitetty syytöksiä hyväksikäyttötapausten peittelystä seurakunnissa. Jehovan
todistajien johto kieltää kaikki heitä kohtaan esitetyt syytökset ja pitää niitä
vastustajien organisoimana panetteluna.

Järjestö syyttää aktiivisia entisiä jäseniään eli luopioita vääristelyiden,
valheiden ja puolitotuuksien levittämisestä. Jehovan todistajat suhtautuvat
erittäin kielteisesti siihen, että entiset jäsenet ovat arvostelleet Jehovan
todistajien toimintatapoja ja opetuksia julkisuudessa ja internetissä.
Kritiikkiä esittävien entisten jäsenten esitetään avoimesti olevan Saatanan
vallassa . Järjestö suosittelee, että seurakuntalaiset välttäisivät hakukoneiden
käyttämistä etsittäessä tietoa Jehovan todistajista, sillä niiden kautta voi
joutua entisten jäsenten ylläpitämille sivustoille. Todistajat ovat yhä
suorasukaisemmin kieltäneet jäseniään lukemasta internetistä aineistoa, jossa
Jehovan todistajien uskonkäsityksiä tai toimintatapoja arvostellaan, vaikka
muutoin todistajat mielellään hakeutuvat hengellisiin keskuteluihin eri tavalla
ajattelevien kanssa. Tällaisten kriittisten tekstien lukemisen pelätään
heikentävän Jehovan todistajien uskoa, koska entiset Jehovan todistajat eroavat
muista keskustelukumppaneista siten, että he ovat joskus itsekin uskoneet
Jehovaan, ja uskonsa menetettyään arvostelevat entisten veljiensä toimintaa.
Jehovan todistajat uskovat, että heihin kohdistettu kritiikki muiden kuin
entisten jäsenten taholta on vainoa, joka kohdistuu heihin syyttä, ja että se
todistaa Jehovan todistajien olevan se ns. tosi uskovien ryhmä, jota vainotaan
Raamatun ennustusten toteutumiseksi.

Vartiotorni-seura on viime aikoina puolustanut oikeuksiaan aktiivisemmin
Internetissä julkaistua aineistoa vastaan. Tammikuussa 2006 The Guardian kertoi
verkkoversiossaan, että lainauksia Vartiotorni-seuran julkaisemasta
kirjallisuudesta esittänyt suosittu kanadalainen sivusto Quotes.Watchtower.ca
suljettiin. Jehovan todistajien laillinen yhdistys oli esittänyt sivuston
pitäjälle 100 000 Kanadan dollarin haasteen sulkea sivusto vedoten
tekijänoikeusrikkomuksiin ja syyttämällä tekijää siitä, että tämän päätarkoitus
on kiusata asianomistajaa lainaamalla valikoidusti Jehovan todistajien
julkaisemaa kirjallisuutta.

Jehovan todistajat kieltäytyvät verta sisältävien elintarvikkeiden käyttämisestä
ja verensiirroista. Tämä opetus perustuu heidän käsitykseensä Raamatun käskystä
”karttaa verta”. Heidän mukaansa verta ei saa säilyttää myöhempää käyttöä
varten, ja siksi he pitävät myös veren luovuttamista sopimattomana.
Kieltäytyminen verestä koskee kokoveren lisäksi myös verestä erotettuja
punasoluja, valkosoluja, veriplasmaa ja verihiutaleita. Edellisistä eroteltujen
veren osien, kuten hemoglobiinin ja albumiinin, vastaanottaminen jätetään
nykyisin kunkin liikkeen jäsenen henkilökohtaisesti harkittavaksi. Tätä
perustellaan muun muassa sillä, että sikiö saa raskauden aikana äidiltään
joitakin veren pienempiä osasia.

Jehovan todistajien verioppien aiheuttamien vältettävissä olleiden
kuolemantapausten määrää ei tunneta, mutta ottaen huomioon Jehovan todistajien
määrän maailmanlaajuisesti, kuolemantapauksien määrä liikkuu vähintään
tuhansissa. Pelkästään synnytyksissä äitien kuolinriskin tiedetään kasvavan yli
tuhatkertaiseksi, 0,1 prosenttiin alle 0,0001 prosentista, kun äiti kieltäytyy
verensiirroista. Ottaen huomioon Jehovan todistajien lukumäärän, tämä merkitsee
ainakin 1 450 vältettävissä ollutta äidin synnytyskuolemaa vuosina 1995–2006.

Nykylääketieteessä kokoverensiirrot ovat harvinaisempia, ja yhä useammin
leikkauksissa ja lääkkeissä käytetään jotain veren komponenttia. Järjestön
jäsenet voivat hyväksyä oman veren kierrättämisen suljetussa järjestelmässä, jos
se ei katkaise normaalia verenkiertoa ja varastoitu veri lasketaan suoraan
takaisin ilman pitempää varastointia. Omantunnon kysymys on myös, hyväksyykö
lääkkeen sekoittamisen omaan vereen kehon ulkopuolella. Veren pienemmät osaset
salliva oppimuutos on tullut 2000-luvulla. Jehovan todistajien edustajat ovat
maininneet, että veriplasman määrän lisääminen on yleinen tapa hoitaa potilasta
hätätilanteessa.

Jehovan todistajat kertovat myös että nykytieteen valossa vaihtoehtoiset,
verettömät hoitovaihtoehdot ovat turvallisempia potilaalle ja maksavat vähemmän.

Elinsiirrännäisen ottaminen on nykyisin kunkin liikkeen jäsenen omantunnon
mukaisesti päätettävissä oleva asia, vaikka sen yhteydessä elimistöön tulee
runsaasti ulkopuolisia valkosoluja. Jehovan todistajat kieltäytyivät
elinsiirroista vuosina 1967–1980, jolloin niitä pidettiin liikkeen
kirjallisuudessa ”kehon ravitsemisena ihmislihalla” eli kannibalismina. Vaikka
Jehovan todistajat pyrkivät estämään myös alaikäisille lapsille tehtävät
verensiirrot, oikeusistuimet länsimaissa, myös Suomessa, ovat puuttuneet asiaan
ja huostaanoton kautta antaneet lapselle vereen liittyvää välttämättömänä
pitämäänsä hoitoa.

Jehovan todistajia arvostellaan oppien muuttamisesta aika ajoin ja menetelmän
ei-raamatullisuutta.

Kristillinen lehdistö on kritisoinut Jehovan todistajien ennustamien useiden
maailmanlopun päivämäärien ohittumista ilman, että mitään erityistä olisi
tapahtunut, liikkeen oppien koko uskottavuutta nakertavana tekijänä.

Jehovan todistajia on arvosteltu siitä, että he pitävät nykyistä
asianjärjestystä turmeltuneena ja pian lähestyvän Harmagedonin takia tuhoon
tuomittuina ja että he uskovat kaikkia muita uskontoja ja uskontokuntia sekä
poliittisia järjestelmiä ohjailevan viime kädessä Saatana Panettelijan. Etenkään
muiden uskontojen kanssa ei haluta olla missään yhteistoiminnassa, politiikkaan
osallistumista pidetään hyödyttömänä ja Saatanan puolelle asettumisena Jumalan
valtakuntaa vastaan. Jehovan todistajat uskovat Jumalan valtakunnan ratkaisevan
kaikki maapallon ongelmat tulevaisuudessa. Tämä yhteiskuntanäkemys kohtaa
kriittistä suhtautumista.

Jehovan todistajat ovat saaneet kritiikkiä siitä, että he vaativat jäseniään
karttamaan entisten seurakunnan jäsenten kanssa tekemisissä olemista. Näitä
erotettuja tai eronneita ei tule tervehtiä, ja heitä pyritään karttamaan.
Entiset Jehovan todistajat ovat toisinaan antaneet järjestön toimintatapaa
arvostelevia haastatteluja televisiossa, radiossa ja lehdistössä. Liikkeen
entisten jäsenten ja jättämistä harkitsevien kohtelu on esitetty ”hengellisenä
väkivaltana”.

Suomessa entiset Jehovan todistajat ovat Uskontojen uhrien tuki ry:n kanssa
järjestäneet mielenosoituksia Jehovan todistajien suurimman vuosittaisen
kokoontumisen yhteydessä vuodesta 1999 alkaen. Vuonna 2006 mielenosoitus
järjestettiin Helsingin lisäksi myös Tampereella pidettävän piirikonventin
yhteydessä. Uskontojen Uhrien Tuki Ry:n mukaan Jehovan todistajat on eniten sitä
työllistävä uskontokunta.

Vuonna 1999 tehdyssä Kirkkomonitor 99 -tutkimuksessa Jehovan todistajat olivat
suurin ei-kristillinen yhteisö. Tutkimuksessa kysyttiin muun muassa ihmisten
suhtautumista hengellisiin asioihin ja eri uskontoihin. Tutkimukseen
osallistuneista 71 prosenttia suhtautui järjestöön kielteisesti, kun taas
myönteisesti heihin suhtautui 4 prosenttia. Jehovan todistajat itse eivät pidä
tällaista suhtautumista heihin yllättävänä.



https://fi.wikipedia.org/wiki/Yliopistolliset_tutkinnot_Suomessa

Yliopistotutkinnot ovat yliopistoissa suoritettavia tutkintoja. Ne muodostavat
järjestelmän, jossa on neljä osaa:

Suomessa kandidaatti vastasi ennen toisinaan maisteria (esimerkiksi OTK),
toisinaan se oli alempi tutkinto (esimerkiksi LuK). Tutkintouudistuksen jälkeen
(2005) suoritettavissa yliopistotutkinnoissa kandidaatti on kolmivuotinen
(yliopistossa, ylioppilastutkinnon jälkeen) ja maisteri (jota vastaavia ovat
muun muassa diplomi-insinööri ja arkkitehti) viisivuotinen (siis kaksi
lisävuotta) tutkinto, joskin todelliset suoritusajat ovat usein pidempiä.
Tieteellistä tutkijakoulutusta haluavat voivat sen jälkeen suorittaa
lisensiaattitutkinnon, joka muodostuu opinnoista ja lisensiaatintyöstä, mutta
nykyään useimmat suorittavat suoraan tohtorin tutkinnon (yleensä 3-6 tutkimus-
ja opiskeluvuotta maisterintutkinnon jälkeen, joskus paljon kauemmin), jossa
keskeisintä on omaan tutkimukseen perustuva väitöskirja.

Monessa muussa maassaselvennä tohtorintutkinnon saa vähäisemmin ponnistuksin ja
lisensiaatti on tuntematon. Osassa niistä on olemassa erikseen ylempi tohtorin
tutkinto, joka maasta riippuen on suomalaisen tasoinen, alempi tai ylempi.
Jotkin "doctor"-nimikkeet vastaavat vain kandidaatin tasoa.

Eläinlääketieteellisen alan tutkintoihin voi Suomessa valmistua ainoastaan
Helsingin yliopiston eläinlääketieteellisessä tiedekunnasta. Siellä suoritettava
eläinlääketieteen koulutusohjelma koostuu 3-vuotisesta eläinlääketieteen
kandidaatin tutkinnosta (180 op) ja 3-vuotisesta eläinlääketieteen lisensiaatin
tutkinnosta (180 op). Koko tutkinnon (6 v, 360 op) suorittaminen on edellytys
ammatilliselle laillistumiselle ja eläinlääkärin pätevyydelle.

Perinteisesti on proviisorin koulutus tähdännyt apteekkarin ammattiin, ja se
onkin pakollinen apteekkarille. Farmaseutit työllistyvät useimmiten myös
apteekkeihin apteekkarin alaisiksi. Proviisoriksi voi opiskella Helsingin ja
Itä-Suomen yliopistoissa ja farmaseutiksi näiden lisäksi Åbo Akademissa.

Alalla on aiemmin ollut toinenkin ylempi korkeakoulututkinto, farmasian
kandidaatti (farm. kand. ja FaK), joka tähtäsi selkeämmin akateemiselle uralle.
Farmasian kandidaatti saattoi ostaa farmasian maisterin (farm. maist. ja FaM)
arvon.

Alalla ei ole alempaa korkeakoulututkintoa, vaan alalla suoritettava
hammaslääketieteen koulutusohjelma suoritetaan yksiportaisena. Opiskelijoille
voidaan kuitenkin myöntää hammaslääketieteen kandidaatin arvonimi tiettyjen
opintojen suorittamisen jälkeen, mutta tämä ei ole varsinainen tutkinto.

Hammaslääketieteen koulutusohjelma on laajuudeltaan 330 opintopistettä, ja sen
ohjeellinen suoritusaika on viisi ja puoli vuotta.

Hammaslääketieteen tutkintojen suorittaminen on mahdollista Helsingin, Oulun,
Turun yliopistoissa ja Itä-Suomen yliopistossa, joista jälkimmäisessä koulutus
aloitettiin uudelleen syksyllä 2010.

Aiemmin ylemmän korkeakoulututkinnon nimi oli filosofian kandidaatti (fil. kand
ja FK), ja maisterin arvo voitiin myöntää erikseen kandidaatin tutkinnon
suorittaneelle, esimerkiksi juhlallisen promootion yhteydessä. Samat
tutkintonimikkeet alempaa korkeakoulututkintoa lukuun ottamatta ovat käytössä
myös luonnontieteellisellä alalla. Tällöin alempi korkeakoulututkinto oli
nimeltään Luonnontieteiden kandidaatti (LuK).

Nimestään huolimatta useimmat filosofian maisterit eivät ole lukeneet lainkaan
filosofiaa. Esimerkiksi Helsingin yliopistossa filosofian opinnot on jaettu
teoreettiseen (sekä ruotsinkieliseen filosofi-aineeseen) (humanistisessa
tiedekunnassa) ja käytännölliseen filosofiaan (valtiotieteellisessä
tiedekunnassa). Osa filosofian pääaineopiskelijoista siis valmistuu
yhteiskuntatieteiden maisteriksi (yhteiskuntat. maist. ja YTM) tai
valtiotieteiden maisteriksi (valtiot. maist. ja VTM).

Alalla oli myös tuolloin alempi korkeakoulututkinto, nimeltään
lastentarhanopettajan tutkinto (lastent.op. ja LTO). Nykyään
lastentarhanopettajat ovat viralliselta tutkinnoltaan kasvatustieteen
kandidaatteja. Vuosina 1974–1979 luokanopettajien koulutus johti vastaavalla
tavalla kolmivuotiseen peruskoulunopettajatutkintoon (perusk.op. ja PkO). Tämä
tutkinto oli koulutusjärjestelmässämme epäselvässä asemassa, sillä se
suoritettiin yliopistossa, muttei rinnastunut edes alempaan
korkeakoulututkintoon. Koulutus oli käytännössä jatkoa aiemmalle seminaarien
ylioppilaspohjaiselle kansakoulunopettajakoulutukselle, joka johti
kansakouluopettajatutkintoon. Vuodesta 1979 lähtien luokanopettajien koulutus
johtaa kasvatustieteen maisterin tutkintoon.

Kauppatieteellisellä alalla voi Suomessa suorittaa seuraavat yliopistotutkinnot:

Kauppatieteiden ylioppilas on alan opiskelijasta käytetty nimitys, joka ei siis
ole tutkinto. Kauppatieteiden opiskelijan puhekielinen nimitys on kylteri.
Kauppatieteiden maisterin tutkinnon suorittanut henkilö saa käyttää ekonomin
arvoa.

Vuosina 1980–1995 ekonomi oli ylempi korkeakoulututkinto, jonka suorittanut sai
ostaa kauppatieteiden maisterin arvon. Alempaa korkeakoulututkintoa ei tuolloin
ollut ollenkaan.

Ennen vuotta 1980 puolestaan ekonomi oli alempi korkeakoulututkinto ja
kauppatieteiden kandidaatti ylempi korkeakoulututkinto. Kauppatieteiden
maisterin arvon saattoi ostaa. Svenska Handelshögskolanissa ekonomin tutkintoa
vastasi diplomiekonomin (dipl.ekon. ja DE) tutkinto. Alalla oli tuolloin myös
muita alempia korkeakoulututkintoja: kirjeenvaihtaja, diplomikirjeenvaihtaja
(Svenska Handelshögskolanissa) sekä akateeminen sihteeri.

Lisäksi kansantaloustiedettä lukeneilla oli käytössä seuraavat
liiketaloustieteitä lukeneista poikkeavat nimikkeet:

Kansantaloustieteen opiskelijaa saattoi kutsua taloustieteiden ylioppilaaksi.
Nykyään ei tutkintoja enää myönnetä, mutta kansantaloustieteen tutkinnon
(kauppatieteen tutkinnon ohella yhteiskuntatieteiden tai valtiotieteiden
tutkinto) suorittaneita asiantuntijoita kutsutaan ekonomisteiksi.

(Kansan)taloustieteestä voi valmistua myös yhteiskuntatieteelliseltä
koulutusalalta Helsingin ja Turun yliopistoista. Helsingissä oppiaineen nimi on
taloustiede ja se sijaitsee valtiotieteellisessä tiedekunnassa, Turussa aine on
puolestaan osa kauppatieteellistä kansantaloustiede-oppiainetta Turun
kauppakorkeakoulussa.

Alalla ei ole lisensiaatintutkintoa. Aiemmin oli alemman tutkinnon nimenä
yksinkertaisesti kuvataiteen tutkinto, ja ylemmän tutkinnon nimenä
Kuvataideakatemian loppututkinto.

Alan tutkintoja myöntää ainoastaan Kuvataideakatemia Helsingissä, joka on ainoa
yliopistotasoinen kuvataiteen koulutuspaikka Suomessa. Nimestään huolimatta
kuvataiteen aineenopettajia kouluttava kuvataidekasvatuksen koulutusohjelma ei
kuulu kuvataiteen koulutusalaan, vaan taideteolliseen koulutusalaan
(Aalto-yliopiston taiteiden ja suunnittelun korkeakoulu ja Lapin yliopisto).
Aalto-yliopiston taiteiden ja suunnittelun korkeakoulussa on lisäksi kuvataiteen
maisteriohjelma, joka on myös osa taideteollista koulutusalaa, ei kuvataiteen
alaa.

Liikuntatieteisiin lukeutuvia aineita voi Suomessa opiskella ainoastaan
Jyväskylän yliopistossa, jossa mahdollisia pääaineita ovat liikuntapedagogiikka,
liikunnan yhteiskuntatieteet (liikuntasosiologia sekä liikuntasuunnittelu ja
-hallinto), biomekaniikka, liikuntafysiologia sekä valmennus- ja testausoppi.
Aineet kuuluvat liikuntatieteelliseen tiedekuntaan.

Aiemmin liikuntatieteen kandidaatti oli ylempi korkeakoulututkinto ja maisterin
arvon saattoi erikseen ostaa. Alemman korkeakoulututkinnon nimi oli tuolloin
liikuntakasvatuksen kandidaatti (LiK tai liikuntak. kand.).

Aiemmin ylemmän korkeakoulututkinnon nimi oli filosofian kandidaatti (fil. kand.
ja FK), ja maisterin arvo myönnettiin halukkaille filosofian kandidaateille
leimaveron maksamista vastaan. Samat tutkintonimikkeet alempaa
korkeakoulututkintoa lukuun ottamatta ovat käytössä myös humanistisella alalla.

Filosofian ylioppilas (fil. yo.) on alan tutkintoa suorittamattomasta
opiskelijasta käytetty nimitys. Se ei siis ole tutkinto.

Uudessa tutkintoasetuksessa (794/2004) mainitaan lisäksi, että Tampereen
teknillisessä yliopistossa suoritetun luonnontieteellisen tutkinnon
tutkintonimike on vastaavan teknillistieteellisen tutkinnon tutkintonimike. Tämä
viittaa Tampereelta valmistuviin teknis-luonnontieteellisiin
diplomi-insinööreihin. Jotta yliopistolla olisi oikeus myöntää näille opettajan
pätevyys, joka edellyttää matemaattis-luonnontieteellisiä opintoja, vastaava
DI-tutkinto on luokiteltu matemaattis-luonnontieteellisen alan tutkinnoksi.

Nimestään huolimatta useimmat filosofian maisterit eivät ole lukeneet lainkaan
filosofiaa. Suurin osa filosofian pääaineopiskelijoista puolestaan valmistuu
yhteiskuntatieteiden maisteriksi (yhteiskuntat. maist. ja YTM) tai
valtiotieteiden maisteriksi (valtiot. maist. ja VTM). Filosofian maisterin
tutkinnolla onkin ollut, osin turhaan, teoreettisen tutkinnon maine verrattuna
vastaavaan diplomi-insinööritutkintoon. Tätä on haluttu lieventää jopa
pääainenimikkeillä, esimerkiksi Jyväskylän yliopistossa pääaineekseen voi valita
nimenomaan tietotekniikan vaikka tietojenkäsittelytiedekin on mahdollinen.
Ongelma koskeekin erityisesti kemistejä, fyysikoita, matemaatikoita ja
tietojenkäsittelytieteilijöitä, jotka kilpailevat osittain samoista työpaikoista
kemiantekniikan diplomi-insinöörien, teknillisten fyysikkojen, teknillisten
matemaatikkojen ja tietotekniikan diplomi-insinöörien kanssa.lähde?

Lääketieteen tutkintoja voi suorittaa lääketieteellisissä tiedekunnissa
Helsingissä, Turussa, Oulussa ja Tampereella sekä Itä-Suomen yliopiston
terveystieteiden tiedekunnassa Kuopiossa.

Lääketieteen lisensiaatin tutkintoon (ylempi korkeakoulututkinto) vaaditaan 360
opintopisteen opintoja. Opinnot kestävät kuusi vuotta.

Lääketieteessä ei ole alempaa korkeakoulututkintoa, vaan lääketieteen
koulutusohjelma on Suomessa yksiportainen. Lääketieteen opiskelija saa kuitenkin
lääketieteen kandidaatin (lääket. kand. ja LK) arvonimen suoritettuaan tietyn
määrän opintoja.

Lääketieteen tohtorin tutkintoon (jatkotutkinto) vaaditaan väitöskirjaa ja
jatko-opintoja (Helsingin yliopistossa 40 opintopistettä). Tutkinto oli aiemmin
nimeltään lääketieteen ja kirurgian tohtori (lääket. ja kir. toht. sekä LKT).

Maatalous- ja metsätieteiden ylioppilas (maat. ja metsät. yo.) ja
elintarviketieteiden ylioppilas (elintarviket. yo.) ovat alan opiskelijasta
käytettyjä nimityksiä. Ne eivät siis ole varsinaisia tutkintoja.

Usein käytetään virheellistä nimitystä esimerkiksi maa- ja metsätaloustieteiden
maisteri, mutta oikea kirjoitusasu on nimenomaan yllä mainittu maatalous- ja
metsätieteiden maisteri. Vertailun vuoksi oikein on kirjoitettu maa- ja
metsätalousministeriö, joka sekin lyhennetään MMM.

Agronomi (agron.) on arvonimi, jonka Helsingin yliopiston
maatalous-metsätieteellinen tiedekunta voi myöntää anomuksesta opiskelijalle,
joka on suorittanut maatalous- ja metsätieteiden kandidaatin tutkinnon tai
vastaavat opinnot sekä maatalous- ja metsätieteiden maisterin tutkinnon jossakin
seuraavista pääaineista: biotekniikka (kasvi- ja kotieläinbiotekniikan
opintosuunnat), kasvintuotannon biologia, kotieläintiede, maaperä- ja
ympäristötiede, maatalousekonomia, maatalous- ja ympäristöekonomia, markkinointi
ja ympäristöekonomia. Agronomin arvon myöntämisen edellytyksenä on, että
opiskelija on suorittanut maataloustieteiden opintoja vähintään 25
opintopistettä. Vaadittavista opinnoista päättää maatalous-metsätieteellisen
tiedekunnan tiedekuntaneuvosto. Vastaavasti metsätieteellistä pääainetta
(metsäekologia, metsäekonomia, metsävaratiede- ja teknologia ja
puumarkkinatiede) lukeneet saavat käyttää metsänhoitajan (metsänhoit.)
arvonimeä.

Tutkintoja myöntävät Helsingin yliopisto (maatalous-metsätieteellinen
tiedekunta) sekä Itä-Suomen yliopisto (luonnontieteiden ja metsätieteiden
tiedekunta). Näistä Itä-Suomen yliopistossa on mahdollista perehtyä ainoastaan
metsätieteisiin. Maatalous-metsätieteelliselle alalle kuuluvaa elintarvikekemiaa
voi Helsingin lisäksi opiskella Turun yliopiston
matemaattis-luonnontieteellisessä tiedekunnassa biokemian ja elintarvikekemian
laitoksella, mutta tämä koulutus johtaa luonnontieteellisen koulutusalan
tutkintoihin. Ravitsemustiedettä voi puolestaan opiskella Helsingin yliopiston
lisäksi Itä-Suomen yliopiston terveystieteiden tiedekunnassa, mutta siellä
oppiaine kuuluu terveystieteelliselle koulutusalalle.

Aiemmin oli musiikin kandidaatti ylemmän korkeakoulututkinnon nimi ja maisterin
arvon saattoi erikseen ostaa. Alalla oli silloin myös alempi
korkeakoulututkinto, nimeltään oopperalaulajan tutkinto. Vielä vanhempi ylemmän
korkeakoulututkinnon tutkintonimike on Sibelius-Akatemian diplomitutkinto, esim.
diplomiurkuri (lyh. dipl.urk ja DU).

Musiikkikasvatuksen pääainetta voi opiskella myös Jyväskylän ja Oulun
yliopistoissa. Edellisessä tapauksessa tutkintonimikkeet ovat kuitenkin
humanistiset ja jälkimmäisessä tapauksessa kasvatustieteelliset. Myös
humanistissa tiedekunnissa opetettava musiikkitiede-oppiaine liittyy musiikkiin,
mutta se keskittyy musiikin tutkimukseen, eikä se anna esimerkiksi pätevyyttä
musiikinopettajan työhön.

Oikeusnotaarin tutkinto oli aiemmin nimeltään varanotaari (varan. ja VN) ja
oikeustieteen maisterin tutkinnon nimi oli vuoteen 2005 asti oikeustieteen
kandidaatti (oikeust. kand. tai OTK). Kansainvälisen ja vertailevan
oikeustieteen maisterin tutkinto, vaikka onkin ylempi korkeakoulututkinto, ei
kelpoita haltijaansa esimerkiksi käräjänotaarin tai -viskaalin virkaan
(käräjäoikeuslaki (581/1993) 3a ja 4 §) taikka toimimaan
oikeudenkäyntiasiamiehenä tai -avustajana (oikeudenkäymiskaari (4/1734) 15:2),
eikä häntä myöskään voida hyväksyä asianajajaksi (laki asianajajista (496/1958)
3 §).

"Molempain oikeuksien" oppiarvot olivat käytössä vuoteen 1922 asti. Nimitys
viittasi roomalaiseen (maalliseen) ja kanoniseen (kirkolliseen) oikeuteen.
Varanotaarin tutkintoa edelsi kameraalitutkinto (1873–1894).

Oikeustieteen maisteri voi suorittaa vuoden kestävän tuomioistuinharjoittelun
(auskultointi) ja saada varatuomarin (varat. ja VT) arvonimen.
Auskultointimahdollisuus ei koske kansainvälisen ja vertailevan oikeustieteen
tutkinnon (MICL) suorittaneita.

Oikeustieteellisen korkeakoulututkinnon voi Suomessa suorittaa seuraavissa
yliopistoissa:

Helsingin, Jyväskylän ja Turun yliopistoissa voi ylempänä korkeakoulututkintona
suorittaa myös filosofian maisterin (fil. maist. ja FM) tutkinnon. Opetus on
tällöin teoreettisempaa ja tutkintoon vaaditaan 120 opintopistettä psykologian
maisterin 150 pisteen sijaan. Tämä tutkinto on suunnattu erityisesti lukion
psykologian aineenopettajaksi tai tutkimusalalle suuntaaville.

Psykologian maisterin tutkinnon suorittanut voi hakea Valviralta laillistuksen,
joka oikeuttaa harjoittamaan psykologin ammattia. Psykologia, psykiatria tai
psykoterapeuttia ei tule sekoittaa toisiinsa. Psykologi on peruskoulutukseltaan
psykologian maisteri. Psykiatri taas on psykiatriaan erikoistunut lääkäri, ja
psykoterapeutti on puolestaan joko psykologi tai psykiatri tai muun soveltuvan
ammatin harjoittaja, esimerkiksi sairaanhoitaja tai teologi, joka on suorittanut
perustutkintonsa lisäksi psykoterapeuttikoulutuksen. Psykoterapeutin
nimikesuojatun ammattinimikkeen käyttämisen edellytyksenä on yliopiston tai
yliopiston yhdessä muun kouluttajaorganisaation kanssa järjestämä
psykoterapeuttikoulutus. Koulutuksen pituus on yleensä 3-4 vuotta.

Psykologian maisterin tutkinnon suorittaneilla on mahdollisuus hakeutua myös
erikoispsykologikoulutuksiin, jotka ovat vuodesta 2016 alkaen yliopistollisia
erikoistumiskoulutuksia.

Psykologia esiintyy myös joidenkin muiden oppiaineiden nimissä, kuten
sosiaalipsykologia, soveltava psykologia ja kasvatuspsykologia. Ne eivät
kuitenkaan kuulu psykologian koulutusalaan, vaan esimerkiksi edellä mainituista
kaksi ensimmäistä kuuluu yhteiskuntatieteelliseen ja jälkimmäinen
kasvatustieteelliseen koulutusalaan.

Sotatieteelliset yliopistotutkinnot suoritetaan Suomessa
Maanpuolustuskorkeakoulussa (MPKK). Tutkinnot ovat:

Pääsyvaatimuksena Maanpuolustuskorkeakouluun (MpKK) on yleinen
korkeakoulukelpoisuus sekä varusmiespalveluksen aikana suoritettu
johtajakoulutus (AUK tai RUK). Kouluun hyväksytyt AUK:n käyneet joutuvat
suorittamaan lisäopintoja täydentääkseen tietonsa reserviupseereiden tasolle.

Sotatieteiden kandidaatin tutkinnon suorittanut nimitetään määräaikaiseen
virkaan, joka kestää 3–4 vuotta (korkeintaan 10) sekä ylennetään luutnantin
sotilasarvoon. 10 vuoden määräaikaisuutta voidaan jatkaa enintään viidellä
vuodella. Työelämävaiheen jälkeen opiskelijat komennetaan suorittamaan
palkallista maisterin tutkintoa ja ylennetään yliluutnantin sotilasarvoon.
Sotatieteiden maisterin tutkinnon suorittanut nimitetään vakinaiseen virkaan
yliluutnantin sotilasarvossa. Puolustusvoimien entinen komentaja kenraali Ari
Puheloinen on tehnyt päätöksen, ettei yliluutnantin arvoa poisteta.
Kandidaatintutkintoa suorittavat opiskelijat palvelevat kadetin (kad.)
palvelusarvolla. Kaikista tutkinnoista valmistuvia kutsutaan upseereiksi.
Maisteriopinnoissa opiskellaan viran mukaisella sotilasarvolla. Noin kymmenen
palvelusvuoden jälkeen upseeri komennetaan esiupseerikurssille, yleensä
kapteenin tai kapteeniluutnantin sotilasarvossa, josta noin kolmasosa
opiskellaan etäopiskeluna.

Yleisesikuntaupseerin tutkinto on sotatieteellinen jatkotutkinto, jonka laajuus
on vähintään 140 opintopistettä ja jonka suorittaminen kestää noin kaksi vuotta.
Uusimuotoinen tutkintomuoto astuu voimaan kesällä 2015. Hakijat valikoituivat
valintakokeisiin esivalinnan ja soveltuvuuskokeen perusteella. Sotilasarvo on
tässä vaiheessa kapteeni (maa- ja ilmavoimat) tai kapteeniluutnantti
(merivoimat). Tutkinnon jälkeen upseerit ylennetään majureiksi (maa- ja
ilmavoimat) tai komentajakapteeneiksi (merivoimat). He saavat myös käyttää
sotilasarvonsa edessä etuliitettä yleisesikunta-, esimerkiksi
yleisesikuntamajuri. Ainoastaan yleisesikuntaupseerin tutkinnon suorittaneet
voivat kohota kenraalikuntaan.

Sotatieteiden tohtoriksi voi väitellä yleisesikuntaupseeri tai muun ylemmän
korkeakoulututkinnon suorittanut. Sotatieteiden tohtorintutkinto on nuori,
aiemmin ne upseerit, jotka halusivat väitellä tohtoriksi, tekivät sen
siviiliyliopistossa. Sotatieteellisellä alalla ei ole lisensiaatintutkintoa,
mutta yleisesikuntaupseerin tutkinnon suorittaminen antaa saman pätevyyden kuin
lisensiaatintutkinto.

Taideteollisen alan yliopistotutkintoja voi Suomessa suorittaa Aalto-yliopiston
taiteiden ja suunnittelun korkeakoulussa ja Lapin yliopistossa.

Lisensiaatintutkintojen myöntäminen lopetettiin Taideteollisessa korkeakoulussa
vuonna 1999. Näin ollen ainoa mahdollinen jatkotutkinto on taiteen tohtorin
tutkinto, myös Lapin yliopistossa.

Taideteollisen alan yliopistotutkinnon suorittaneet voivat toimia
kuvataiteilijoina, taideteollisuuden suunnittelijoina, kuten graafisina
suunnittelijoina, teollisina muotoilijoina tai taideaineiden opettajina. Osa
toimii myös tutkijoina tai erilaisissa kulttuurialan virkamies- ja
asiantuntijatehtävissä.

Taideteollisella alalla oleva kuvataidekasvatuksen koulutusohjelma antaa
pätevyyden toimia muun muassa peruskoulun ja lukion kuvataiteen opettajana.
Samanniminen oppiaine Jyväskylän yliopistossa (humanistinen koulutusala) ei
nimestään huolimatta anna tätä pätevyyttä.

Teatteritaiteen tutkintoja myöntävät Teatterikorkeakoulu Helsingissä sekä
Tampereen yliopisto. Tanssitaiteen tutkintoja myöntää ainoastaan
Teatterikorkeakoulu.

Tekniikan lisensiaatin ja tohtorin jatkotutkintoja ovat suorittaneet
diplomi-insinöörien lisäksi myös monet pohjakoulutukseltaan luonnontieteellisen
alan filosofian maisterit. Kaikissa tekniikan alan yliopistoissa voidaan
suorittaa myös filosofian tohtorin tutkinto, mutta ei filosofian lisensiaatin
tutkintoa.

Tekniikan ylioppilas (tekn. yo.) on diplomi-insinööriopiskelijasta käytetty
nimitys. Se ei siis ole tutkinto. Arkkitehdiksi tai maisema-arkkitehdiksi
opiskelevaa voidaan vastaavasti kutsua arkkitehtuurin ylioppilaaksi tai
arkkitehtiylioppilaaksi (arkkit. yo.), mutta virallisissa asiakirjoissa
heistäkin käytetään nimitystä tekniikan ylioppilas. Katso myös teekkari.

Historiallinen teknillistieteellisen korkeakoulututkinnon nimi on myös insinööri
(ins.). Aikoinaan Teknillinen korkeakoulu oli Suomen ainoa tekniikan alan
koulutusta antava oppilaitos, ja diplomi-etuliite tuli käyttöön vasta kun
insinöörejä alettiin kouluttaa myös opistoasteella (nyk. ammattikorkeakoulu).
Toinen jo 1930-luvulla pois jäänyt teknistieteellinen korkeakoulututkinto on
maanmittari. Nykyään alalle valmistuu maanmittaustekniikan diplomi-insinöörejä.

Teknillisiä tieteitä voi opiskella Aalto-yliopiston teknillisessä
korkeakoulussa, Tampereen teknillisessä yliopistossa, Lappeenrannan
teknillisessä yliopistossa, Oulun yliopistossa, Turun yliopistossa, Vaasan
yliopistossa sekä Åbo Akademissa.

Tietty määrä teologisia opintoja on vaatimuksena sekä Suomen
evankelis-luterilaisen että ortodoksisen kirkon papin virkaan. Lisäksi opintojen
sisällöstä on määrätty erikseen. Piispan virkaan ei ole korkeampaa
koulutusvaatimusta, mutta lähes kaikki luterilaisen kirkon piispat ovat olleet
teologian tohtoreita.

Aiemmin ylemmän korkeakoulututkinnon nimi oli teologian kandidaatti, ja
maisterin arvo oli erikseen ostettavissa. Alalla oli silloin myös alempi
korkeakoulututkinto, nimeltään ortodoksisen kirkkokunnan kanttori. Nykyään
kaikki entiset kandidaatit saavat automaattisesti käyttää nimitystä maisteri.
Vielä vanhempia ylemmän teologisen tutkinnon historiallisia nimityksiä ovat
teologinen erotutkinto ja sacri ministerii -tutkinto.

Teologian alan tutkintoja myöntävät Helsingin ja Itä-Suomen yliopistot sekä Åbo
Akademi. Ortodoksisen teologian koulutusta annetaan Itä-Suomen yliopistossa.

Terveystieteiden opiskelijoilta vaaditaan yleisesti esimerkiksi
ammattikorkeakoulututkinto (esimerkiksi hoitotieteessä).

Yhteiskuntatieteellisen alan tutkinnoiksi lasketaan Suomen yliopistoissa
seuraavat tutkinnot:

Aiemmin olivat kandidaatin tutkinnot ylempiä korkeakoulututkintoja ja maisterin
arvonimi myönnettiin sitä anoneelle ylemmän korkeakoulututkinnon suorittaneelle,
jonka tuli maksaa arvonimestä leimavero. Hallintotieteiden kandidaatin vanhempi
tutkintonimike on hallinto-opin kandidaatti (hallinto-opin kand. ja HOK).
Valtiotieteellisten tutkintojen nimessä on aiemmin ollut yksikkö, esimerkiksi
valtiotieteen kandidaatti, mutta se on sittemmin muutettu monikkomuotoon.

Hallintotieteiden tutkintoja myöntävät Itä-Suomen yliopisto, Lapin yliopisto,
Tampereen yliopisto sekä Vaasan yliopisto. Henkilöt, joiden tutkinnon nimi alkaa
sanalla valtiotieteiden, ovat opiskelleet joko Helsingin yliopistossa, Turun
yliopistossa tai Åbo Akademissa. Yhteiskuntatieteiden-tutkintoja myöntävät
Itä-Suomen, Jyväskylän, Lapin ja Tampereen yliopistot.



https://fi.wikipedia.org/wiki/Turmion_K%C3%A4til%C3%B6t

Turmion Kätilöt on kuopiolaisen Ancient Drive -yhtyeen raunioista koottu
pääasiassa suomeksi laulava industrial metal -yhtye, jonka jäsenet ovat pääosin
kotoisin Siilinjärveltä ja Kuopiosta. Se yhdistelee musiikissaan metalli- ja
konemusiikkia. Yhtyeen perustivat taiteilijanimet MC Raaka Pee ja DJ Vastapallo.
Nykyiseen yhtyeeseen kuuluvat MC Raaka Peen lisäksi Master Bates, Bobby
Undertaker, RunQ ja DQ. Yhtyeen sanoituksissa ja lavashow'ssa on vaikutteita
Shock Rockista. Rivous ja sadomasokismi sisältyvät tavallisesti Turmion
kätilöiden teksteihin, mutta teemana ovat myös usein kantaaottavat näkemykset
ihmiskunnasta.

Yhtye julkaisi ensimmäisen albuminsa, Hoitovirheen, vuonna 2004, Niuva 20 -EP:n
vuonna 2005 ja toisen studioalbuminsa, Pirun nyrkin, vuonna 2006. Vuoden 2011
alkupuolella julkaistiin albumi Perstechnique.

Spinefarm Recordsin alamerkille Ranka Recordingsille levyttänyt yhtye nousi
lööppijulkisuuteen marraskuussa vuonna 2005 lavashow’ssa yhtyeen ulkopuolisten,
vierailevina tähtinä olleiden naisen ja miehen harrastettua suuseksiä
alaikäisten katsojien edessä Räntämetalli-tapahtumassa Kouvolassa.
Iltapäivälehtien uutisoitua paikallislehtien esiinnostaman show’n yhtye sai
hetkellisesti runsaasti huomiota myös metallipiirien ulkopuolella. Näihin
aikoihin yhtye oli julkaissut Niuvanniemen psykiatrisen sairaalan mukaan nimetyn
EP:nsä, Niuva 20:n.

Loppuvuodesta 2007 Turmion Kätilöt ajautui riitoihin levy-yhtiö Spinefarm
Recordsin kanssa koskien kolmatta studioalbumia. Yhtye halusi omien sanojensa
mukaan purkaa sopimuksen, mutta levy-yhtiö ei siihen suostunut. Tästä syystä
yhtye haastoi Spinefarmin oikeuteen. Erimielisyyksistä huolimatta uusi levy,
U.S.C.H!, julkaistiin 11. kesäkuuta 2008 ilmaiseksi Internetissä. Myös uusi
single, "Minä määrään", julkaistiin ennen varsinaista albumia Internetissä 21.
toukokuuta 2008. Albumi oli ladattavissa ilmaiseksi TK:n oman levy-yhtiön, Raha
Recordsin, Internet-sivuilta.

29. syyskuuta 2008 yhtye perui Etelä-Pohjanmaan live-esiintymisensä
kunnioittaakseen Kauhajoen koulusurmissa kuolleita.

10. lokakuuta 2008 Turmion Kätilöt ilmoitti kotisivuillaan lahjoittavansa kaikki
heille kuuluvat rojaltitulot Suomimetallia 2 -kokoelmalevyn osalta KYS:n
Vastasyntyneiden Teho-osastolle.

9. maaliskuuta 2009 Turmion Kätilöt ilmoitti kotisivuillaan sopineensa
erimielisyydet entisen levy-yhtiön, Spinefarm Recordsin kanssa. Yhtyeen kolmas
albumi U.S.C.H! julkaistiin fyysisessä muodossa 20. toukokuuta 2009. Julkaisuun
sisältyi aikaisemman ilmaisen internetissä julkaistun paketin lisäksi kolme
bonuskappaletta. Limited edition-CD:n mukana tuli vielä U.S.C.H!-t-paita.

Marraskuussa 2009 DJ Vastapallo lähti yhtyeestä. Uudeksi kitaristiksi valittiin
Bobby Undertaker, joka on aikaisemmin soittanut yhtyeissä Deathchain ja
Trollheim's Grott.

Tammikuussa 2017 yhtye ilmoitti Facebook-sivullaan Spellgothin lähteneen
yhtyeestä, mutta jatkavan silti yhtyeen graafikkona.

10. joulukuuta 2012 Turmion Kätilöt ilmoitti Facebook -sivullaan MC Raaka Peen
sairastuneen vakavaan aivoverenkiertohäiriöön. Laulajan sairastumisen myötä
Turmion Kätilöt pitivät tauon, mutta ilmoittivat 22. tammikuuta 2013 MC:n
päässeen pois sairaalasta ja julkaisevan uuden levyn vuoden 2013 syksyllä.

Turmion Kätilöillä on tapana pukeutua erilaisiin niitti- ja lateksiasuihin tai
joskus jopa pelkkään sukupuolielimet peittävään ilmastointiteippiin
esiintyessään. Esityksessä on myös sadomasokismissävyjä kuten ruoskimista,
savukkeen sammuttamista kielellä ja käsiin niittaamista. Satunnaisesti Turmion
Kätilöt ottavat myös yleisöstä katsojia ruoskittavaksi esiintymislavalle.
Yhtyeen lavashow’ssa on ollut toisinaan mukana myös kokeellinen sirkusryhmä
Circus Mundus Absurdus.

Yhtyeen kappale ”Pirun nyrkki” on julkaistu osana V2 – jäätynyt enkeli -elokuvan
soundtrackia. Monia cover-kappaleitakin (muun muassa Deep Purplen
”Stormbringerin”) levyttäneen yhtyeen kappaleista moni sisältää
tarkoituksellisia piiloviestejä, joista saa selvää kuuntelemalla kappaleen
takaperin (muun muassa ”Piiloviestien neitietsivä”). DJ Proteus on myös
tuottanut ”Verta ja lihaa” -kappaleesta kaksi tanssiversiota. Konserteissa
Turmion Kätilöt on tulkinnut Rob Zombien tekemää kappaletta ”Superbeast”, mutta
toistaiseksi yhtye ei ole julkaissut omaa versiotansa, koskien myös Ministryn
kappaletta "Just One Fix" jota esitettiin konsertissa vuonna 2005. ”Verta ja
lihaa” -singlellä yhtye julkaisi Sielun veljet -coverin ”Volvot ulvoo kuun
savuun".

Turmion Kätilöt on myös tehnyt yhteistyötä iisalmelaisen findie-elokuvaryhmän,
Anti-Teatterin, kanssa: yhtyeen musiikkia soi ryhmän elokuvassa Nälkäpäivä
(2003), ja MC Raaka Pee ja DJ Vastapallo näyttelevät ryhmän elokuvassa
Vertakoski 2 (2005).

Turmion Kätilöt on tehnyt kuopiolaisen KalPa-jääkiekkojoukkueen taistelulaulut
”Lentävä KalPan ukko” ja ”Verkko heiluu”. ”Lentävä KalPan ukko” on cover Esa
Pakarisen kappaleesta ”Lentävä kalakukko” ja siinä ovat mukana myös kuopiolaisen
Tarot-yhtyeen Marco Hietala ja Tommi ”Tuple” Salmela. ”Verkko heiluu” on cover
kappaleesta ”When Johnny Comes Marching Home”.

Yhtye sai julkisuutta tehtyään singlestä "Ihmisixsixsix" musiikkivideon, jossa
näytettiin alastomia naisia sensuroimatta. Tämän takia video poistettiin muun
muassa YouTubesta, joten yhtye teki toisen version musiikkivideosta, jossa
näytettiin alastomia miehiä, sensuroituna.



https://fi.wikipedia.org/wiki/Antoine_Griezmann

Antoine Griezmann (s. 21. maaliskuuta 1991 Mâcon, Ranska) on ranskalainen
jalkapalloilija. Hän edustaa Espanjan Primera Divisiónissa pelaavaa Atlético
Madridia ja on pelipaikaltaan keskushyökkääjä.

Griezmann aloitti jalkapalloilu-uransa kotikaupunkinsa UF Mâconista. Hän kävi
muutamia kertoja ammattilaisseurojen junioriakatemioiden testeissä, mutta ei
tullut koskaan valituksi osaksi pienen kokonsa ja hentorakenteisuutensa takia.

Vuonna 2005 Montpellier'n järjestämissä testeissä ystävyysottelussa Paris
Saint-Germainin junioriakatemiaa vastaan Griezmann vakuutti esityksillään useita
seuroja. Yksi niistä oli espanjalaisseura Real Sociedad, joka tarjosi hänelle
viikon koeaikaa San Sebastiánissa. Lopulta vakuuttuneina nuoren pojan taidoista
seura halusi tarjota hänelle juniorisopimusta.

Griezmann pelasi vuodet 2005–2009 Real Sociedadin junioriakatemiassa, kunnes
hänet nostettiin kauden 2009–2010 harjoituskaudelle. Hän teki pelaamissaan
neljässä harjoitusottelussa viisi maalia, ja niin päävalmentaja Martín Lasarte
päätti pitää hänet edustusjoukkueen miehistössä.

Hän teki ensiesiintymisensä edustusjoukkueessa 2. syyskuuta 2009 Copa del Reyn
ottelussa Rayo Vallecanoa vastaan. Neljä päivää myöhemmin hän pelasi ensimmäisen
ottelunsa Segunda Divisiónissa, kun Real Sociedad kohtasi Real Murcian.
Ensimmäistä kertaa avauskokoonpanossa Griezmann oli 27. syyskuuta 2009 pelatussa
ottelussa Huescaa vastaan. Hän teki ottelussa myös ensimmäisen maalinsa. Hän sai
lopulta kauden aikana runsaasti peliaikaa ja otteluita kertyi tilille yhteensä
39, joissa hän tehtaili kuusi maalia. Joukkue nousi kauden 2009–2010 päätteeksi
maan pääsarjaan Primera Divisióniin.

8. huhtikuuta 2010 Griezmann teki ensimmäisen ammattilaissopimuksensa, kun hän
allekirjoitti viisivuotisen sopimuksen joukkueen kanssa. Sopimus sisältää 30
miljoonan euron purkupykälän. Useat muut suuret seurat, kuten Lyon,
Saint-Étienne ja Auxerre olivat myös kiinnostuneita Griezmannista ennen
sopimuksen allekirjoittamista, mutta hän päätti kuitenkin osoittaa
kiitollisuutta saamastaan vastuusta Real Sociedadissa ja tehdä sopimuksen
joukkueen kanssa.

Hän pelasi ensimmäisen ottelunsa Espanjan korkeimmalla sarjatasolla 29. elokuuta
2010, kun kotijoukkue Real Sociedad kohtasi kauden 2010–2011 avauksessa
Villarrealin. 25. lokakuuta 2010 hän teki ensimmäisen maalinsa pääsarjassa
ottelussa Deportivo La Coruñaa vastaan.

26. heinäkuuta 2014 espanjalainen urheilulehti Marca uutisoi Griezmannin
siirtyvän Atlético Madridiin 30 miljoonan euron siirtokorvauksella. Atlético
vahvisti siirron kaksi päivää myöhemmin.

Griezmann valittiin alle 19-vuotiaiden maajoukkueen mukaan myös vuoden 2010
EM-kilpailuihin. Hän teki turnauksessa kaksi maalia ja syötti yhden, kun Ranska
eteni aina loppuotteluun saakka. Ranska voitti loppuottelun Espanjaa vastaan
numeroin 2–1 ja varmisti näin alle 19-vuotiaiden Euroopan-mestaruuden.

Hän pelasi ensimmäisen maaottelunsa aikuisten maajoukkueessa 5. maaliskuuta
2014, kun Ranska kohtasi ystävyysottelussa Alankomaat. 13. toukokuuta 2014 hänet
nimettiin 23 pelaajan lopulliseen kokoonpanoon vuoden 2014 MM-kilpailuihin. 1.
kesäkuuta 2014 pelatussa ystävyysottelussa Kamerunia vastaan hän teki
ensimmäisen maalinsa maajoukkueessa.



https://fi.wikipedia.org/wiki/Aira_Samulin

Aira Samulin (o.s. Suvio; s. 27. helmikuuta 1927 Ignoila, Salmi) on suomalainen
tanssinopettaja ja yrittäjä.

Samulin syntyi 1927 Ignoilassa. Kylä kuului Salmin kuntaan, kunnes siitä tuli
1931 osa Suojärveä. Ignoila oli niin sanotun Hyrsylän mutkan alueen kylistä
itäisin.

Samulinin isä kaatui joukkueenjohtajana jatkosodan alussa 27. heinäkuuta vuonna
1941. Samulinin setä Sten Suvio oli nyrkkeilyn olympiavoittaja.

Samulin on muun muassa vetänyt omaa tanssikoulua ja tehnyt kuvaussihteerin työtä
Suomen Filmiteollisuudessa. 1960-luvulla Samulin perusti muotitanssikoulun
Rytmikkäät mannekiinit.

Vuosina 1989–1996 Samulin oli Espoon kaupunginvaltuustossa keskustan ryhmässä.
Vuodesta 1997 hän oli Helsingin kaupunginvaltuustossa kokoomuksen ryhmässä.
Vuodesta 2001 Samulin on ollut Helsingin kaupunginvaltuuston varajäsen. Hän on
Helsinki-viikon säätiön ja ympäristölautakunnan hallituksen jäsen ja varajäsen
Helsingin teatterisäätiön edustajistossa.

Vuonna 2001 valmistui Samulinin elämästä kertova elokuva Tango Kabaree, jossa
Samulinia esittää hän itse. Hän esittää itseään myös muun muassa elokuvassa Uuno
Turhapuro – This Is My Life ja televisiosarjan Fakta homma yhdessä jaksossa.

Samulinilla on Lohjalla Nummen Hyrsylässä Hyrsylän Mutka -niminen
rajakarjalaistyylinen talo, joka kuuluu paikallisiin nähtävyyksiin. Nimensä talo
on saanut Samulinin rajan taakse jääneen lapsuuden kotipaikan Hyrsylän mukaan.

Samulinille on myönnetty Suomen Leijonan ritarin kunniamerkki, Suomen
Mielenterveysseuran Mielenterveyspalkinto perheväkivaltaa ja
mielenterveyshäiriöitä käsittelevästä Auringonpimennys-teoksesta ja Viihteen
elämäntyöpalkinto. Hän on ollut erityisen aktiivisesti mukana nuorten
toiminnassa.

Vuonna 2011 Helsingin Yrittäjät myönsi ensimmäistä kertaa jaetun
elämäntyöpalkintonsa Samulinille.

Samulinilla on tytär Pirjo Samulin ja poika Jari Samulin (s. 1955) avioliitosta
Helge Samulinin kanssa, josta hän erosi vuonna 1963. Aira Samulinilla oli lyhyt
suhde muotoilija Timo Sarpanevan kanssa ja myös suhde urheiluselostaja Paavo
Noposen kanssa vuosina 1965–1972. Samulin oli naimisissa Ekku Peltomäen kanssa
vuosina 1973–2004.



https://fi.wikipedia.org/wiki/Suomen_j%C3%A4%C3%A4kiekkomaajoukkue

Suomen jääkiekkomaajoukkue on Suomen jääkiekkoliiton hallinnoima joukkue, joka
edustaa Suomea kansainvälisissä otteluissa. Se on vuoden 2016 Kansainvälisen
jääkiekkoliiton IIHF:n ranking-listalla kolmannella sijalla. Suomen
jääkiekkomaajoukkuetta kutsutaan epävirallisissa yhteyksissä nimellä Leijonat
Suomen vaakunassa esiintyvän leijonan mukaan. Sen suurimpia saavutuksia ovat
kaksi maailmanmestaruutta, kaksi olympiahopeaa ja maailmancup-hopea.

Suomen päävalmentajana toimii Lauri Marjamäki. Maajoukkueen managerina toimii
Jere Lehtinen.

Maajoukkueen kotiareena on Hartwall Arena, mutta toisinaan Leijonat pelaavat
kotiotteluitaan myös Tampereen Hakametsän jäähallissa ja Turun Gatorade
Centerissä

Kansainvälinen jääkiekkoliitto hyväksyi Suomen jäsenekseen 10. helmikuuta 1928.
Suomen maajoukkue oli pelannut ensimmäisen ottelunsa jo 29. tammikuuta. Siinä
ruotsalainen seurajoukkue pelasi Suomen yhdistettyä joukkuetta vastaan. Sitä
mainostettiin maaotteluna, ja sellaiseksi se on myös myöhemmin merkitty. Ruotsi
voitti ottelun 8–1, ja Harald Sundqvist teki Suomen ainoan ja samalla
ensimmäisen maaottelumaalin. Suomen Jääkiekkoliitto perustettiin vuosi tämän
jälkeen, eli vuonna 1929.

Suomen ensimmäinen maaottelu ulkomailla käytiin 17. helmikuuta 1933. Ruotsiin
suuntautuneella pelimatkalla joukkue pelasi kolme ottelua; niistä ensimmäinen
oli virallinen maaottelu Ruotsia vastaan. Ottelu päättyi Ruotsin voittoon 11–1.
Tämän jälkeen maajoukkueen kansainvälinen toiminta oli pitkään olematonta,
kunnes se vuonna 1937 vilkastui. Suomessa haaveiltiin jopa vuoden 1936
olympialaisiin osallistumista, mutta haave ei toteutunut. Suomen ensimmäinen
maaotteluvoitto tuli 20. helmikuuta 1937, kun joukkue kaatoi Viron 2–1. Viron
jälkeen aukesi myös maaotteluyhteys Romaniaan, jota vastaan Suomi pelasi 22.
helmikuuta 1938 tasan 6–6.

Romania-ottelun rohkaisemana Jääkiekkoliitto päätti osallistua vuoden 1939
MM-kilpailuihin. Päätöksen myötä perustettiin myös valmennusprojekti, joka
tähtäsi myös vuoden 1940 olympialaisiin. Vuoden 1939 kisat piti alkujaan
järjestää Ruotsissa, mutta maan luovuttua isännyydestä kisat siirrettiin
Sveitsiin. Jääkiekkoliitto päätti osallistua silti turnaukseen, vaikka matka
kallistuikin huomattavasti. Suomi hävisi kisoissa kaikki viisi otteluaan. Suomen
päävalmentajana toimi tuolloin Erkki Saarinen, joka oli myös Suomen
jääkiekkomaajoukkueen ensimmäinen päävalmentaja.

Talvisodan takia jääkiekkotoiminta hiljeni hetkellisesti, mutta vuonna 1941
taistelujen tauottua Suomi pelasi useita otteluita. Helmikuussa maajoukkue lähti
kuukauden kestäneelle Keski-Euroopan-kiertueelle, jonka aikana se kohtasi
maajoukkueita ja useita seura- ja kaupunkijoukkueita. Jatkosota pysäytti
toiminnan, ja seuraava maaottelu pelattiin vasta vuonna 1945.

Kauden 1947–1948 Jääkiekkoliitto suunnitteli vuoden 1948 olympialaisia varten.
Liitto pyrki lobbaamaan jääkiekkoilijoiden kisamatkaa, ja se yritti vakuuttaa
Olympialaisen komitean järjestemällä 6. tammikuuta 1948 ottelun Ruotsin
mestarijoukkuetta Södertäljeä vastaan. Suomi voitti ottelun 5–4, mutta
olympialaisiin joukkue ei päässyt. Olympiahankkeen kariuduttua liitto alkoi
organisoida maaotteluita. Helmikuun 16. päivänä pelattu ottelu Tšekkoslovakiaa
vastaan oli historiallinen, sillä Suomi käytti siinä ensimmäisen kerran
pelipaitaa, jossa oli leijonatunnus.

Arvoturnauksiin Suomi palasi vuoden 1949 MM-kisoihin. Sitä ennen se pelasi myös
maaottelun Kanadaa vastaan, jota edusti seurajoukkue Sudbury Wolves. Hesperian
jääkiekkoradalla käytöä ottelua seurasi noin 5 000 katsojaa. Kanada voitti
ottelun 5–4. MM-kisoissa Suomi sijoittui seitsemänneksi. Suomen kirkkain tähti
oli tuolloin hyökkääjä Aarne Honkavaara, joka oli Leijonien tehokkain pelaaja
turnauksessa. Suomen päävalmentajina 1940-luvulla toimivat Risto Lindroos
(1945–1946, 1949–1954) ja Henry Kvist (1946–1949).

Kaudella 1951–1952 Suomi osallistui ensimmäiseen olympiaturnaukseensa ja sai
ensimmäisen ulkomaalaisen valmentajansa, kun kanadansuomalainen Joe Wirkkunen
palkattiin Jääkiekkoliiton avustajaksi. Suomi hävisi neljä ensimmäistä
otteluaan, mutta otti ensimmäisen olympiavoittonsa viidennessä ottelussa
isäntämaa Norjasta 5–2. Suomi voitti lopulta kaksi ottelua ja sijoittui
seitsemänneksi. Suomi osallistui 1950-luvulla MM-kisoihin seitsemästi eli
enemmän kuin koskaan ennen. MM-kilpailuissa 1955 Suomi esiintyi vaisusti ja
sijoittui viimeiseksi. Huono menestys herätti paljon puhetta ja keskustelua
jääkiekon tilasta. Leijonien paras sijoitus MM-jäillä oli neljäs sija vuodelta
1957. Tuolloin päävalmentajana toimi Aarne Honkavaara, josta oli tullut miltei
heti peliuransa päättymisen jälkeen Suomen maajoukkueen valmentaja.

1960-luvulla Suomi voitti ensi kertaa Kanadan, vieläpä selvin luvuin 8–2. Suomi
oli ensi kertaa kaikissa jääkiekon MM-kisoissa ja jopa kolmesti
olympiakaukalossa. Suomen taso oli parantunut ja Yhdysvallat voitettiin jopa
11–3 ja lähes voittamattomana pidetty Tšekkoslovakiakin 3–1. Suomen ensimmäinen
jäähalli tuli Tampereelle 1965 ja samana vuonna järjestettiin ensimmäiset
MM-kotikisat Tampereella. Tuolloin Suomen päävalmentajana toimi kanadalainen Joe
Wirkkunen. Suomen puolustuksessa luuti varmaotteisesti nuori Jarmo Wasama, jota
voitaneen pitää Suomen 1960-luvun ykköstähtenä, hyökkääjä Matti Keinosen ohella.
Wasaman lupaava ura sai kuitenkin traagisen päätöksen, kun puolustaja kuoli
22-vuotiaana, auto-onnettomuudessa, vuonna 1966.

Vuoden 1971 Izvestija-turnauksen 17.12. pelatussa avausottelussa Suomi voitti
ensimmäistä kertaa Neuvostoliiton joukkueen. Maalintekijöinä Suomen joukkueessa
olivat Juhani Tamminen (2 maalia), Matti Murto ja Juha Rantasila. Kyseessä oli
jättiyllätys, sillä Jääkiekon maailmanmestaruuskilpailuissa aiemmin samana
vuonna Suomi oli hävinnyt 1–8 ja 1–10, ja vuotta aiemmin 1–2 ja 1–16. Sapporon
talviolympialaisissa 1972 palattiin “normaliin”, kun Neuvostoliitto voitti
Suomen 9–3.

Suomi olisi voittanut kotikisoissaan 1974 jääkiekon MM-kisoista pronssia tai
ehkä hopeaakin, ellei olisi ollut Stig Wetzellin dopingkäryä. Käryn takia Suomi
menetti MM-mitalin, vaikka kaikki vakuuttivat Wetzellin syyttömyyttä ja
protestoivat. Neljäskin sija on tähän asti Suomen korkein sijoitus kotikisoissa.

1976 Suomi osallistui ensimmäiseen Kanada-cupiin, mutta jäi kuudenneksi eli
viimeiseksi voitettuaan vain Ruotsin. Turnauksessa maajoukkueessa esiintyi ensi
kertaa ammattilaispelaajia. 1980 Suomi oli Lake Placidin olympiakisoissa mukana
mitalijahdissa viimeiseen otteluun asti, mutta jäi lopulta neljänneksi. Suomi
järjesti kolmannet jääkiekon MM-kisansa 1982 ja sijoittui viidenneksi.

Suomi voitti Calgaryssä ensimmäisen arvokisamitalin. Ennen viimeistä ottelua
Neuvostoliittoa vastaan Suomi oli jo varmistanut pronssimitalin. Suomi voitti
kuitenkin yllättäen Neuvostoliiton 2–1 ja ohitti Ruotsin nousten hopealle. Näin
Leijonat voittivat päävalmentaja Pentti Matikaisen johdolla ensimmäisen
arvokisamitalinsa. 1990-luvulla Suomi oli taas kaikissa jääkiekon MM-kisoissa ja
olympialaisissa mukana. 1992 Prahan MM-kisoissa Suomi sai yllättäen ensimmäisen
maailmanmestaruusmitalinsa edettyään loppuotteluun asti. Siellä Leijonat koki
turnauksen ainoan tappionsa Ruotsille. Suomen sankari oli maalintekovireen
löytänyt Jarkko Varvio.

1993 Suomen päävalmentajaksi tuli ruotsalainen Curt Lindström, jonka johdolla
Suomi pelasi toisen kerran jääkiekon maailmanmestaruuskisojen loppuottelussa
vuonna 1994 Kanadaa vastaan, mutta hävisi ottelun rangaistuslaukauskilpailussa.
Suomi johti Milanossa pelattua ottelua pitkään, ja joukkueessa oli myös
NHL-tähtiä kuten Los Angeles Kingsin Jari Kurri.

MM-kisoihin 1995 päävalmentaja Curt Lindström kokosi yhtenäisen joukkueen, joka
pelasi upeat kisat ja voitti maailmanmestaruuden Tukholman Globen-hallissa
löytyään Ruotsin 4–1 MM-finaalissa. Ville Peltonen teki ottelussa kolme maalia,
ja puolustaja Timo Jutila ampui ottelun lopullisesti ratkaisseen 4-0 maalin.
Leijonien maalilla Jarmo Myllys pelasi hienon turnauksen ja hyökkäyksessä loisti
Leijonien ykkösketju, jossa pelasivat Jere Lehtinen, Ville Peltonen ja Saku
Koivu. Maailmanmestaruutta oli odotettu vuodesta 1939 yhteensä 56 vuotta.

1990-luvulla Suomen saaliina arvokisoista oli yksi kulta, neljä hopeaa ja kaksi
pronssia. Ville Peltosella ja Raimo Helmisellä on näistä kuusi. Vuoden 1998
Olympialaisissa Suomi voitti pronssia Hannu Aravirran valmentamana. Saavutus oli
erittäin merkittävä, sillä kyseessä oli ensimmäinen kerta kun NHL-pelaajat ja
samalla kaikki maailman parhaat pelaajat pääsivät ensi kertaa pelaamaan
olympialaisissa. Suomi voitti pronssiottelussa Kanadan, ja ottelun jälkeen
Suomen pitkäaikainen johtotähti Jari Kurri lopetti maajoukkueuransa.

Hannu Aravirran päävalmentaja-aika jatkui 2000-luvun alussa, ja Suomi sijouttui
Aravirran komennossa hyvin MM-kisoissa. Leijonat voitti MM-pronssia vuoden 2000,
Venäjän kisoista, MM-hopeaa vuoden 2001, Saksan kisoista ja vuoden 2002 kisoissa
Suomi hävisi pronssimitalit pronssiottelussa, ja sijoittui neljänneksi. Salt
Lake Cityn olympialaisissa Suomen sijoitus oli pettymys, kun joukkue jäi
kuudenneksi. Aravirran päävalmentaja-aika päättyi vuoden 2003 MM-kotikisoihin
Helsingissä. Suomi sai kisoihin erittäin kovan joukkueen, joka oli täynnä
NHL-tähtiä. Esimerkiksi Saku Koivu, Teemu Selänne ja Juha Ylönen olivat
joukkueen mukana. Suomi eteni kisoissa vakuuttavasti alkusarjasta jatkoon, jonka
jälkeen se kohtasi pudotuspeleissä Ruotsin. Suomi pelasi loistavasti ja johti
ottelua jo 5-1. Ruotsi kuitenkin kiri ottelussa pian jo maalin päähän ja tilanne
oli jo 5-4. Tässä vaiheessa Jani Hurme vaihdettiin pois Suomen maalilta, ja
maalinsuulle vaihdettiin Pasi Nurminen. Pelin ollessa 5-4, useat joukkueen
pelaajat, kuten Teemu Selänne ja Pasi Nurminen ovat luonnehtineet ottelun
jälkeen, että tässä tilanteessa joukkueen sisällä levisi jo paniikki. Lopulta
Ruotsi tuli rinnalle ja ohi, ja voitti ottelun 6-5. Näin Aravirran
päävalmentaja-aika päättyi suurpettymykseen kotikisoissa.

Aravirtaa seurasi päävalmentajana Raimo Summanen. Hänen johdollaan Suomi muutti
pelitapaansa, alettiin käyttää "meidän päivä" ajattelutapaa ja alettiin kehittää
joukkueen peliä yhä enemmän avainpelaajien ympärille. Suomi sijoittui Summasen
johdolla kuudenneksi MM-kisoissa 2004. Syksyllä Suomi pelasi Jääkiekon
maailmancupissa 2004, jossa käytössä olivat kaikki NHL-pelaajat, samaan tapaan
kuin olympiakisoissa. Suomi venyi kisoissa loistavaan suoritukseen ja sijoittui
turnauksessa toiseksi. Suomi hävisi tasaisen finaalin Kanadalle 3-2.

Summasen aika jäi vuoden pituiseksi, ja hänet korvasi päävalmentajana Erkka
Westerlund, jonka tulikaste Leijonapäävalmentaja oli Itävallan MM-kisat 2005,
jossa Suomi sijoittui katastrofaalisesti seitsemänneksi. Westerlund johdatti
Leijonat myös Torinon olympialaisiin 2006. Hänen valintojaan olympiajoukkueeseen
vaikeuttivat useat loukkaantumiset, sillä niin Miikka Kiprusoff, Kari Lehtonen,
Joni Pitkänen, Antti Miettinen kuin Sami Kapanen joutuivat jäämään sivuun
kisoista, vaikka heidät oli valittu alkuperäiseen joukkueeseen. Suomi kuitenkin
tähtiensä Saku Koivun, Olli Jokisen, Kimmo Timosen, Ville Peltosen ja Teemu
Selänteen johdolla venyi parhaimpaansa ja selvisi aina olympiafinaaliin asti,
jossa se kuitenkin hävisi Ruotsille tasaisen ottelun jälkeen 3-2. Leijonat
voitti kisoista olympiahopeaa ja turnauksen pistepörssin voitti Suomen Teemu
Selänne ja kakkoseksi pistetilastossa sijoittui Saku Koivu. Turnauksen
tähdistökentälliseen valittiin Suomen joukkueesta Antero Niittymäki, Kimmo
Timonen, Saku Koivu ja Teemu Selänne ja Niittymäki valittiin kisojen
arvokkaimmaksi pelaajaksi ja parhaaksi maalivahdiksi.

Westerlundin päävalmentaja-aika päättyi päättyi Latvian MM-kisoihin 2006, josta
Suomi voitti pronssia ja Venäjän MM-turnaukseen 2007, jossa Suomi eteni
finaaliin asti, jossa se kuitenkin kärsi tappion Kanadalle, ja saavutti näin
kisoista MM-hopeaa.

Vuoden 2008 Kanadan MM-kisoihin Suomen johdatti uusi päävalmentaja Doug Shedden,
joka valitsi joukkueeseen useita NHL- ja AHL-pelaajia. Suomen joukkueesta
nousivat esiin maalivahti Niklas Bäckström, Mikko Koivu ja Antti Pihlström,
joiden avulla Suomi eteni aina välieriin, jossa se hävisi mestaruuden
voittaneelle Venäjälle. Pronssiottelussa Suomi voitti Ruotsin upeasti 4-0 ja
voitti MM-pronssia.

Sheddenin jälkeen Leijonien päävalmentajaksi valittiin Jukka Jalonen, joka
aloitti päävalmentajakautensa vuoden 2009 MM-kisoista. Jalosen johtama joukkue
pelasi ajoittain loistavasti ja ajoittain epätasaisesti. Leijonien turnaus
päättyi pudotuspelien ensimmäisellä kierroksella, puolivälierässä, jossa se
hävisi Tšekille rangaistuslaukauksilla. Suomen paras pistemies vuoden 2009
kisoissa oli Niko Kapanen.

2010-luvun Suomi aloitti saalistamalla pronssia Vancouverin olympiakisoista,
jossa Suomella oli nimivahva joukkue täynnä NHL-pelaajia. Ihmetystä kuitenkin
aiheutti Jalosen päätös jättää NHL:ssä loistavan alkukauden pelannut Jussi
Jokinen pois joukkueesta. Suomi voitti kisoissa kaksi ensimmäistä otteluaan,
vakuuttavasti, mutta joukkueen sisäinen ilmapiiri oli kuitenkin heikko, ja
pelaajien ja valmennusjohdon välillä oli riitoja. Heikon ilmapiirin on arveltu
johtuen osittain Jalosen liian tiukasta pelikirjasta, Jussi Jokisen
poisjättämistä joukkueesta, kuten myös kokeneen leijonapelaaja Olli Jokisen
kohtelu. Ruotsi voittikin heikosti pelanneet Leijonat alkulohkon viimeisessä
ottelussa 3-0. Suomi kuitenkin ryhdistäytyi ja nujersi Tšekin 2-0
puolivälierässä. Välierässä Suomi kohtasi Yhdysvallat, ja Leijonat aloitti
ottelun todella heikosti, USA johti 4-0 kymmenen minuutin jälkeen, ja maalivahti
vaihdettiin Miikka Kiprusoffista Niklas Bäckströmiin. USA voitti ottelun lopulta
6-1, ja eteni finaaliin. Suomi pelaisi näin pronssiottelussa, jossa se kohtasi
toisen kokeneen joukkueen Slovakian. Ottelu oli tasainen ja Slovakia johti sitä
jo 3-1, mutta sitten Niklas Hagman kavensi tilanteeksi 3-2 ja lopulta Olli
Jokinen ratkaisi Suomelle voiton ottelusta kahdella maalillaan. Suomi voitti
ottelun 5-3 voittaen näin viidennen olympiamitalinsa ja kolmannen pronssin.
Kisojen jälkeen Teemu Selänne, Olli Jokinen ja Jere Lehtinen päättivät
maajoukkueuransa, mutta kaksi ensiksi mainittua pyörsivät päätöksensä ja
pelasivat vielä vuonna 2014 Sotšin olympialaisissa, Jokinen myös Minskin
MM-kisoissa.

Vuonna 2011 Suomi voitti historiansa toisen maailmanmestaruuden Slovakiassa
järjestetyissä, vuoden 2011 maailmanmestaruuskilpailuissa. Varovaisesti
aloittanut Suomi ratkaisi useita otteluita edukseen vasta
rangaistuslaukauskilpailuissa. Välierässä otettaan terästänyt Suomi voitti
Venäjän 3–0 ja ottelun aikana ja sen jälkeen puhutti erityisesti hyökkääjä
Mikael Granlundin tekemä niin sanottu ilmaveivimaali, jossa Granlund nosti
kiekon mailan lapansa päälle, ja kiepautti kiekon maaliin. Loppuottelussa Suomi
sai jälleen vastaansa Ruotsin, kuten vuoden 1995 kisoissakin. Ruotsi johti peliä
pitkään 1-0, mutta Jarkko Immonen tasoitti toisen erän lopussa 1-1:een.
Kolmannessa erässä Petteri Nokelainen ampui Suomen 2-1 johtoon, jonka jälkeen
maalinteossa onnistuivat myös Niko Kapanen, Janne Pesonen, Mika Pyörälä ja Antti
Pihlström, Mikko Koivun syöttäessä useat maalit. Suomi voitti upeasti 6-1 ja
joukkue, kuin myös koko Suomi juhli historian toista maailmanmestaruutta.
Mestaruusvalmentaja Jukka Jalonen korosti finaalin jälkeen, joukkueen kapteenia
Mikko Koivua joukkueen pelillisenä ja henkisenä johtajana. Suomen Jarkko Immonen
voitti turnauksen pistepörssin ja valittiin kisojen tähdistöjoukkueeseen. Kun
Leijona-joukkue palasi kotiin, kotimaassa maailmanmestareille järjestettiin noin
100 000 ihmisen yleisön läsnä ollessa kultajuhlat Helsingin kauppatorilla.

Vuonna 2012 MM-kisat järjestettiin jälleen Suomessa. Joukkueen päävalmentajana
toimi edellisvuosien tapaan Jukka Jalonen. Suomi sijoittui kisoissa neljänneksi
hävittyään ensin välierissä mestaruuteen vyöryneelle Venäjälle 6-2 ja
pronssiottelussa Tšekille 3-2. Suomen joukkue ei yleisesti ottaen päässyt
kisoissa parhaalle tasolleen, mutta joukkueen ykkösketju, NHL-pelaajien
muodostama Jussi Jokinen-Mikko Koivu-Valtteri Filppula toimi erinomaisesti, ja
oli joukkueen tukiranka.

Vuonna 2013 Suomen maajoukkuetta edusti joukkue, jota kutsuttiin usein mediassa
ivallisesti puulaakijoukkueeksi koska useat pelaajat olivat ensimmäistä kertaa
MM-kisoissa ja alun perin joukkueessa ei ollut yhtään NHL-pelaajaa. Kesken
kisojen joukkuetta kuitenkin saapuivat vahvistamaan NHL:stä Lauri Korpikoski ja
Mikael Granlund. Ennen kisoja parjattu joukkue kuitenkin pelasi hyvin ja kun
suurimmat NHL-tähdet puuttuivat joukkueesta, esiin astui ketju Janne
Pesonen-Petri Kontiola-Juhamatti Aaltonen, joka pelasi varsinkin kisojen alussa
erinomaisesti, ja auttoi tehoillaan Suomea tärkeisiin voittoihin. Ketju
nimettiin mediassa "Konnakoplaksi". Kontiola voitti turnauksen pistepörssin ja
Aaltonen sijoittui pistepörssissä kuudennelle sijalle, mutta ketju kuitenkin
hyytyi kisojen loppua kohden. Suomi eteni välieriin, jossa se hävisi tuleville
mestareille, Ruotsille ja pronssiottelussa se hävisi tiukan taistelun ja Lauri
Korpikosken kahden maalin jälkeen, rangaistuslaukauksilla 3-2 ja hävisi
pronssimitalit. Kisojen jälkeen Jukka Jalosen päävalmentaja-aika päättyi.

Suomen jääkiekkoliitto julkaisi 9.11.2012 Leijonien uuden valmennusjohdon.
Päävalmentajaksi nimitettiin Erkka Westerlund, joka oli toiminut sen
valmentajana aiemmin menestyksekkäästi vuosina 2004–2007. Jääkiekkoliitto
tarjosi Westerlundille kahden vuoden pestiä, mutta mies suostui vain vuoden
sopimukseen. Apuvalmentajiksi valittiin Lauri Marjamäki ja Hannu Virta, joiden
lisäksi valmennusryhmään kuuluivat Ari-Pekka Selin ja Ari Moisanen. Maajoukkueen
managerina jatkoi Jari Kurri ja joukkueenjohtajana Timo Jutila.

Westerlundin päävalmentaja-ajan tärkein tapahtuma oli Sotšin talviolympialaiset
2014. Westerlund kokoksi kisoihin vahvan joukkueen, vaikka Leijonat kärsikin
useista loukkaantumisista. Muun muassa Saku Koivu, Mikko Koivu ja Valtteri
Filppula joutuivat jättämään kisat väliin loukkaantumisten vuoksi. Kesken
turnauksen myös ykkös-sentteri Aleksandr Barkov Jr. joutui keskeyttämään kisat,
loukkaannuttuaan Suomen turnauksen toisessa ottelussa. Kisoissa oli mukana eri
sukupolven edustajia, Teemu Selänteestä Mikael Granlundiin ja olympiajoukkuetta
2014 kutsuttiinkin kolmen sukupolven joukkueeksi: vanhaa, "kultaista" sukupolvea
edustivat mm. Selänne, Kimmo Timonen ja Sami Salo, toista sukupolvea edustivat
mm. Jussi Jokinen ja Tuomo Ruutu ja nuorinta sukupolvea mm. Granlund, Sami
Vatanen ja Olli Määttä.

Leijonat pelasi olympialaisissa B-lohkossa ja joukkue aloitti olympiaturnauksen
kahdella voitolla. Ensin Suomi voitti Itävallan runsasmaalisessa ottelussa 8-4
ja sitten Norjan erinomaisen peliesityksen päätteeksi 6-1. Alkusarjan
viimeisessä ottelussa Suomi kamppailu lohkovoitosta Kanadaa vastaan. Leijonat
hävisi tiukan ottelun jatkoajalla 2-1, mutta oli tappiosta huolimatta paras
lohkokakkonen ja eteni suoraan puolivälieriin. Puolivälieräässä Suomi kohtasi
isäntämaa Venäjän. Suomelta nousivat esiin tehokas ykkösketju, jota johtivat
Mikael Granlund ja Teemu Selänne, sekä maalivahti Tuukka Rask, joka pelasi
Leijonamaalilla huippuottelun. Suomi voitti Venäjän 3-1 kotiyleisön edessä Teemu
Selänteen, Mikael Granlundin ja Juhamatti Aaltosen maaleilla ja eteni neljän
parhaan joukkoon. Välierässä Suomi pelasi Ruotsia vastaan. Loistavasti
edellisissä peleissä pelannut ykkösmaalivahti Rask ei voinut pelata ottelussa
kuumeen takia, ja maalissa pelasi Kari Lehtonen. Ottelu oli tasainen, eikä Suomi
pystynyt parhaimpaansa Ruotsin jäädyttäessä pelin johtoasemassa. Ruotsi voitti
2-1 ja eteni finaaliin, Suomi karsiutui pronssiotteluun. Pronssiottelussa Suomi
taisteli pronssimitaleista Yhdysvaltoja vastaan. Suomi pelasi läpi ottelun
erinomaisesti ja voitti ottelun 5-0. Teemu Selänne teki kaksi maalia ja oli
täten ottelun ratkaisija. Tuukka Rask pelasi loistavan ottelun pelaamalla
nollapelin ja torjui supertähti Patrick Kanen kaksi rangaistuslaukausta. Suomi
voitti historiansa neljännen olympiapronssin. Ottelu oli olympiapronssin
saavuttamisen lisäksi tärkeä myös toisella tavalla, sillä kokeneista pelaajista
Teemu Selänne, Kimmo Timonen ja Sami Salo pelasivat ottelussa viimeisen
maajoukkuepelinsä ja lopettivat maajoukkueuransa kyseiseen otteluun. Suomea
edustaneet Teemu Selänne ja Mikael Granlund valittiin turnauksen
tähdistökentälliseen ja Selänne valittiin lisäksi turnauksen arvokkaimmaksi
pelaajaksi.

Olympialaisten jälkeen maajoukkueeseen ajettiin sisään uusia pelaajia, mikä oli
Westerlundin päävalmentajakauden toinen päätavoite. Jo olympialaisissa Aleksandr
Barkov Jr. ja Olli Määttä pelasivat ensimmäiset maaottelunsa.
Maailmanmestaruuskilpailuissa Suomen joukkue koostui suurelta osin
ensikertalaisista. Turnauksen aluksi Suomi hävisi Latvialle 2-3 ja Venäjälle
2-4. Joukkuetta kritisoitiin sen kokemattomuuden vuoksi, ja Westerlundin
väitettiin kasanneen joukkueen suosien tulevia Jokereiden pelaajia. Suomen
hävittyä Yhdysvalloille maajoukkuetta uhkasi MM-kisojen huonoin sijoitus 59
vuoteen, mutta Latvian hävittyä alkusarjassa kaksi viimeistä peliään ja Suomen
voitettua Kazakstanista Suomi selviytyi puolivälieriin. Puolivälierissä Suomi
voitti yllättäen Kanadan 3-2. Voittomaalin teki Iiro Pakarinen kiitellyllä
rannelaukauksella. Välierissä Suomi voitti Tšekin 3-0. Loppuottelussa Suomi
kohtasi turnauksessa kaikki ottelunsa voittaneen Venäjän ja hävisi maalein 5-2.
Pelaajat, media ja myös Jääkiekkoliiton puheenjohtaja Kalervo Kummola
arvostelivat loppuottelun tuomaritoimintaa kovin sanoin. Suomi saavutti
MM-turnauksesta hopeaa, mistä kokematonta joukkuetta kiiteltiin ja ylistettiin
mediassa suuresti. Maalivahti Pekka Rinne valittiin turnauksen arvokkaimmaksi
pelaajaksi. Erkka Westerlund lopetti maajoukkuevalmentajaurakkansa näihin
kisoihin.

Jääkiekkoliitto julkisti 7. kesäkuuta 2013 Suomen maajoukkueen seuraavaksi
päävalmentajaksi Kari Jalosen. Jalosen valmennuskausi alkoi virallisesti 1.
kesäkuuta 2014 ja kesti kaksi vuotta. Jalosen valmennusryhmään kuuluivat muun
muassa Jukka Rautakorpi, Ville Peltonen ja Ari Moisanen. Jalosen ensimmäisellä
kaudella valmennusryhmään kuului maajoukkueen tuleva päävalmentaja Lauri
Marjamäki. Maajoukkueen managerina toimi Jere Lehtinen ja joukkueenjohtajana
Kari Savolainen.

Kari Jalonen valmensi Suomea kaksissa MM-kisoissa, joista jälkimmäisissä vuoden
2016 kisoissa Suomi saavutti hopeaa.



https://fi.wikipedia.org/wiki/B12-vitamiini

B12-vitamiini (kobalamiini) on tärkeä nopeasti uusiutuvien solujen, kuten veren
valko- ja punasolujen muodostuksessa sekä hermosolujen toiminnassa.
Molekyylitasolla sitä tarvitaan homokysteiinin metylaatiossa metioniiniksi sekä
haaraketjuisten aminohappojen kataboliassa. Puutos aiheuttaa muun muassa
megaloblastisiin anemioihin kuuluvaa pernisiöösiä anemiaa. Puutoksen eräs
alkuoire voi olla kihelmöinti ja tunnottomuus ääreishermostossa, kuten
sormenpäissä. Hermoston oireet voivat ilmetä myös lihasheikkoutena tai muistin
häiriöinä. Harvinaisempia oireita ovat kielitulehdus, hedelmättömyys,
verisuonitukokset ja ihon pigmentin lisääntyminen. Pidempiaikainen
B12-vitamiinin puutos johtaa peruuttamattomiin vaurioihin elimistössä. Kaikki
B-vitamiinit ovat entsyymien tarvitsemien koentsyymien esiasteita.

Kobalamiinin kemiallinen rakenne on vitamiineista monimutkaisin. Se on koboltin
ja korriinijohdannaisen, kobolttia kelatoivan aineen kompleksi, jossa koboltti
on katalyyttinen keskus.

B12-vitamiini esiintyy ravintolisissä yleensä syanokobalamiinin muodossa johtuen
yhdisteen pysyvyydestä. Syanidi on peräisin ravintolisän valmistuksessa tehdystä
aktiivihiilipuhdistuksesta. Yhdiste metabolisoituu kehossa jättäen jälkeensä
pienen määrän syanidia. Syanokobalamiinin kemiallinen kaava on C63H88CoN14O14P,
moolimassa 1355,37 g/mol, sulamispiste yli 300 °C ja CAS-numero 68-19-9.
Syanokobalamiinille on myös kokonaissynteesi, mutta sen monimutkaisuuden vuoksi
sille ei ole kaupallista käyttöä.

Syanokobalamiinia on joissakin valmisteissa myös korvattu metyylikobalamiinilla
(metylokobalamiinilla) ja adenosyylikobalamiinilla (dibentsoidi).

Ihminen tarvitsee B12-vitamiinia muun muassa foolihapon valmistamiseen. Solut
tarvitsevat B12-vitamiinia ja foolihappoa nukleiinihappojen (DNA:n)
valmistamisessa.

Valtion ravitsemusneuvottelukunnan suositusten mukaan B12-vitamiinia tulisi
saada 2 µg/vrk, imettävien naisten 2,6 µg/vrk. Lapsilla suositus vaihtelee iän
mukaan 0,5-1,3 µg/vrk Suomalaiset saavat B12-vitamiinia keskimäärin riittävästi:
naiset 4,5 µg/vrk ja miehet 6,6 µg/vrk. Suomalaisten tärkeimmät saantilähteet
ovat liharuoat, kalaruoat ja maitovalmisteet.

Sekaravinnon syöjä saa B12-vitamiinia eläinperäisestä ravinnosta, kuten lihasta,
kananmunasta, maitotuotteista ja kalasta. Puoli litraa maitoa päivässä riittää
tyydyttämään aikuisen henkilön B12-vitamiinin tarpeen. Lihasta B12-vitamiini
imeytyy heikommin kuin maitotuotteista.lähde?

Vastoin yleistä uskomusta idut, tempe ja merilevät eivät sisällä B12-vitamiinia.
Poikkeuksena vain nori-merilevä (Porphyra tenera), mutta kuivaus tuhoaa senkin
sisältämän B12-vitamiinin.

Apteekeista ja luontaistuotekaupoista saa myös vegaaneille sopivaa
bakteeriperäistä B12-vitamiinia tablettimuodossa, ja lisäksi
elintarvikekaupoista saa kasviperäisiä ruoka-aineksia, kuten kasvimaitoja,
joihin on lisätty B12-vitamiinia.

B12-vitamiinin imeytyminen ravinnosta on jokseenkin monimutkainen prosessi.
Mahalaukkuun B12-vitamiini saapuu sitoutuneena ruoan proteiineihin. Mahalaukun
hapan ympäristö ja pepsiini-entsyymi vapauttavat B12-vitamiinin, jonka jälkeen
se sitoutuu haptokorriini-molekyyliin. Pohjukaissuolessa haiman erittämät
proteaasit hajottavat haptokorriinin, vapauttaen B12-vitamiinin uudestaan. Tämän
jälkeen vitamiini sitoutuu sisäiseen tekijään, jota mahalaukun maharauhaset
erittävät. Ohutsuolen ileumissa kompleksi sitoutuu suolenseinämän
enterosyyttisolujen spesifisiin reseptoreihin, josta kompleksi otetaan sisään
soluun. Enterosyyttisolun sisällä kompleksi jälleen dissosioituu, ja
B12-vitamiini sitoutuu transkobalamiini-II-molekyyliin. Transkobalamiiniin
sitoutunut vitamiini eritetään portaaliseen verenkiertoon josta se kulkee
edelleen maksaan varastoitavaksi ja käytettäväksi.

Jopa 10 prosentilla yli 65-vuotiaista suomalaisista on todettu B12-vitamiinin
puute. Nuorilla se on harvinainen. B12-vitamiinin puutoksen syy voi olla
imeytymishäiriö, jossa ohutsuolen loppuosa ei kykene ottamaan talteen ravinnossa
olevaa B12-vitamiinia. Puutostilan voi korjata ruokavaliomuutoksin,
lisäravintein tai imeytymishäiriön tapauksessa pistoksena lihakseen.
B12-vitamiini varastoituu maksaan yksilöstä riippuen 2-6 vuodeksi, joten sen
päivittäinen saanti ei ole välttämätöntä. (lähde?)

Ohutsuolen loppuosa ei kykene ottamaan talteen ravinnon B12-vitamiinia, jos
mahalaukku ei tuota sisäistä tekijää. Se onkin mahalaukun ainoa ihmiselle
elintärkeä toiminto. Myös nykyisin melko harvinainen lapamato voi aiheuttaa
B12-vitamiinin puutoksen, koska se ottaa tarvitsemansa ravintoaineet ihmisen
suolensisällöstä. Ohutsuolen loppuosan limakalvovauriot tai ohutsuolen loppuosan
poisto esimerkiksi Crohnin taudissa haittaavat imeytymistä.



https://fi.wikipedia.org/wiki/P%C3%A4ivi_R%C3%A4s%C3%A4nen

Päivi Maria Räsänen (o.s. Kuvaja; s. 19. joulukuuta 1959 Sonkajärvi) on
suomalainen poliitikko, lääkäri ja kirjailija. Hän on ollut Hämeen vaalipiirin
kansanedustaja vuodesta 1995, Suomen kristillisdemokraattien puheenjohtaja
2004–2015 ja sisäministeri Kataisen ja Stubbin hallituksissa vuodesta 2011
toukokuuhun 2015 asti. Riihimäen kaupunginvaltuutettu Räsänen on ollut vuodesta
1993.

Räsänen ei asettunut ehdolle valittaessa elokuussa 2015 puolueelle
puheenjohtajaa.

Räsänen vietti lapsuutensa ja nuoruutensa Etelä-Karjalassa, Joutsenon
Konnunsuolla. Hän kirjoitti ylioppilaaksi Joutsenon lukiosta kuudella
laudaturilla vuonna 1978. Vuonna 1984 Räsänen valmistui lääketieteen
lisensiaatiksi Helsingin yliopistosta ja työskenteli Riihimäen aluesairaalan
sisätautien osaston lääkärinä vuosina 1985–1988, yksityislääkärinä 1988–1992
sekä valtion työterveyslääkärinä 1992–1995.

Räsänen oli ensimmäisen kerran ehdolla vuoden 1991 eduskuntavaaleissa
puolueeseen sitoutumattomana ehdokkaana, muttei tullut valituksi. Vuonna 1993
hänet valittiin Riihimäen kaupunginvaltuustoon ja vuoden 1995 vaaleissa
eduskuntaan. Vuonna 2003 Räsänen valittiin eduskuntaryhmänsä puheenjohtajaksi ja
2004 puolueen puheenjohtajaksi. Kesäkuussa 2011 hänestä tuli Kataisen
hallituksen sisäministeri.

Räsäsen läheinen liittolainen on Sari Essayah. Kun Essayah putosi eduskunnasta
vuonna 2007, Räsänen palkkasi hänet puoluesihteeriksi Annika Kokon tilalle.
Kokko erosi kristillisdemokraateista heinäkuussa 2007 ja liittyi elokuussa
kokoomuksen jäseneksi.

Räsäsen jyrkät kannat muun muassa homouteen, naispappeuteen ja aborttiin saivat
monet keskeiset puolueen kansanedustajat jättäytymään pois vuoden 2011
eduskuntavaaleista. Puolueen aiempi puheenjohtaja Bjarne Kallis perusteli
luopumistaan sillä, että provosoituminen esimerkiksi homojen parisuhteista on
vienyt huomion tärkeämmiltä asioilta kuten tuloerojen kasvulta. Myös
kansanedustaja Kari Kärkkäinen näki kristillisdemokraattien muuttumisen
uskontopuolueeksi ja moraalinvartijaksi ongelmallisena.

Räsänen sai vuoden 2011 eduskuntavaaleissa 6 995 ääntä. Räsäsen kampanjakulut
olivat ennakkoilmoituksen tehneistä eduskuntapuolueiden puheenjohtajista
toiseksi pienimmät, 18 053 euroa, joista hänen omia varojaan oli 5 011 euroa.
Yksityishenkilöiltä saatua tukea oli yhteensä 2 800 euroa, yrityksiltä 2 389
euroa ja puolueyhdistyksiltä yhteensä 2 700 euroa. Puolue tuki puheenjohtajaansa
5 153 euroa.

Vaalien jälkeen Warkauden lehti otsikoi ”Räsänen karkottaa äänestäjät” kertoen
Varkauden puolueosaston haluavan ottaa etäisyyttä emäpuolueen vanhoillisiin
linjauksiin ja puolueen Pohjois-Savon piirihallituksen jäsen Jarmo Ihalaisen
valittelevan puolueen surkeaa äänisaalista kevään 2011 vaaleissa.

Räsänen oli ehdolla vuoden 2014 europarlamenttivaaleissa mutta
kristillisdemokraatit eivät saaneet yhtään paikkaa parlamenttiin.

Räsänen sanoi Paavalin synodin kirkkopäivillä vuonna 2008, että vaikka jo
1950-luvulla laillistettiin abortti mm. raiskaus- ja insestitapauksissa ja
sittemmin yleisemmin, Raamattu antaa painavat perusteet vastustaa aborttia
kaikissa oloissa, koska Jeesuksen ihmisyyden sanottiin alkaneen jo Marian
raskaudesta. Ainoa poikkeus olisi valinta äidin ja sikiön hengen välillä.

Vuonna 1989 Räsänen oli yhdessä miehensä Niilon, lääkäri Pekka Reinikaisen, Leif
Nummelan sekä Nigel Cameronin kanssa kirjoittamassa kirjaa nimeltä Uuden
lääketieteen uhrit, jossa hän käsittelee aborttia, ihmisarvoa, koeputkilapsia ja
vammaisuutta. Räsäsen mukaan raskaudenkeskeytys on aina eettinen ongelma, sillä
siinä lopetetaan jo alkanut ihmiselämä. Myöhäisiin keskeytyksiin liittyy lisäksi
yhdenvertaisuus- ja perusoikeusongelmia, sillä niissä vammaiset lapset asetetaan
terveiden kanssa eriarvoiseen asemaan. Suomessa on laillista suorittaa abortti
ennen 12. raskausviikkoa ja TEO:n luvalla sikiön vaikean poikkeavuuden
perusteella suoritettua raskaudenkeskeytystä ennen 20. raskausviikkoa. Räsänen
on tehnyt useita lakialoitteita, joissa hän on vaatinut hallitusta kumoamaan
aborttilaista pykälä, jolla sallitaan vammaisuutta epäiltäessä myöhäiset
raskaudenkeskeytykset.

Räsänen teki vuonna 2009 lakialoitteen, jonka tavoitteena oli lisätä
elinsiirtojen määrää. Aloitteessa esitetään luovuttavaksi lähiomaisten ja muiden
läheisten veto-oikeudesta eli mahdollisuudesta vastustaa luovutusta, mikä
nopeuttaisi elinsiirtotoimintaa. Hallitus antoi asiasta oman esityksen, ja
vuonna 2010 lakiin kirjattiin vastaavansisältöinen muutos.

Räsänen pitää suurena harhana ”feminististä kapinakulttuuria”, jossa sukupuolten
tasa-arvo hänen mukaansa vääristyy samanlaisuuden vaatimukseksi. Räsänen
väittää, että tämä tuo nykynaisen elämään tuskaa ja tuhoa yhtä lailla kuin
naisen ihmisarvon loukkaukset. Hänen mielestään kirkon kannattaisi muistuttaa,
että luomisjärjestyksen seurauksena miehellä ja vaimolla on erilainen (ei
eriarvoinen) asema avioliitossa.

Räsäsen pohjaa perhearvoja koskevat mielipiteensä osin Lutherin teksteihin.
Hänen mukaansa avosuhteet ovat huono pohja avioliitolle, koska niissä ei synny
sitoumusta suhteen pysyvyydelle. Räsänen kannustaa seurakuntia opettamaan
nuorille seksuaalivalistusta, jotka pohjautuisivat ”Raamatun koeteltuihin perhe-
ja seksuaaliarvoihin”. Räsänen toivoo, että nuori saisi edes kerran kuulla
aikuisen perustellusti kertovan, miksi seksi kannattaa säästää avioliittoon.

Räsäsen mielestä homoseksuaalisuus ja sen harjoittaminen on syntiä, eikä samaa
sukupuolta edustavien välisiä avioliittoja tulisi siksi sallia. Räsäsen mielestä
heteroseksuaalinen aviosuhde sisältää sukupuolisuuden rikkauden ja ytimen:
miehen ja naisen erilaisuudesta nousevan jännitteen sekä periaatteellisen
mahdollisuuden yhteisiin lapsiin. Homoseksuaalisesta suhteesta ja muista
”seksuaalisista poikkeavuuksista” nämä hänen mukaansa puuttuvat. Virallisen
homoliittoinstituution perustaminen ei ole Räsäsen mielestä vain pienen
marginaaliryhmän asia, vaan koskettaa syvästi koko yhteiskuntaa. Vuonna 2004
Räsänen kirjoitti Luther-säätiölle homoseksuaalisuutta koskevan pamfletin.

Räsänen on vastustanut samaa sukupuolta olevien parien adoptiomahdollisuutta
sekä naisparien ja yksinäisten naisten oikeutta hedelmöityshoitoihin.

Vuonna 2010 Räsänen puolusti miehen ja naisen välistä avioliittomallia Ylen
lähettämässä A2 Teema Homoilta-keskusteluohjelmassa. Vaikka Räsänen oli
ohjelmassa mukana yksityishenkilönä eikä luterilaisen kirkon edustajana,
ohjelmaa seurasi merkittävä eroaalto kirkosta. Kristillisdemokraatit tukivat
julkisesti puheenjohtajaansa ja kirkosta eroamisten ohella Suomen
Kristillisdemokraattien kerrottiin saaneen Homoillan jälkeen yli tuhat uutta
jäsentä.

Seta ilmaisi Kataisen hallituksen muodostuttua epäilevänsä Räsäsen
kykeneväisyyttä toimia sisäministerinä. Vuonna 2010 Jyväskylän Seta uhkasi
nostaa oikeusjutun kolumnista, jossa Pride-kulkuetta arvosteltiin
”provokaatioksi”. Räsänen syytti Setaa sananvapauden vaarantamisesta.

Ennen ministeriksi nousemistaan Räsänen kritisoi Suomen maahanmuuttopolitiikkaa
epäonnistuneeksi. Vuonna 2010 Räsänen sanoi, että Suomen tulisi valita tarkemmin
ne pakolaiset, joita maahan otetaan ja etsiä ryhmiä, joiden integroituminen
kulttuurisesti ja uskonnollisesti on helpompaa, esimerkiksi vainottuja
kristittyjä. Maahanmuuttoasioista vastaavana sisäministerinä Räsänen on
kuitenkin vaatinut Suomen vastaanottamien kiintiöpakolaisten määrän lisäämistä.
Räsänen haluaisi ottaa lisää pakolaisia etenkin Syyriasta.

Vuonna 2010 (STT 20.2.2010) Räsänen ilmoitti yksiselitteisesti vastustavansa
poliittisia virkanimityksiä. Räsästä kuitenkin syytettiin poliittisesta
virkanimityksestä, kun hän syyskuussa 2012 nimitti sisäministeriön
kansliapäälliköksi Päivi Nergin, joka oli ollut kristillisdemokraattien jäsen,
ja samaa virkaa haki joidenkin mielestä viisi huomattavasti kokeneempaa
henkilöä. Räsänen kiisti syytökset.

Heinäkuussa 2013 Räsänen puhui kansanlähetyspäivillä Kankaanpäässä ja kehotti
ihmisiä seuraamaan Raamattua, vaikka se olisi ristiriidassa lain kanssa.
Sisäministerinä tuolloin toimineen Räsäsen lausunto aiheutti runsaasti
keskustelua ja johti kirkosta eroamisiin.

Räsänen on naimisissa teologian tohtori Niilo Räsäsen kanssa. Heillä on viisi
lasta. Lapsista Saara oli mukana politiikassa Riihimäen kaupunginvaltuuston
jäsenenä kaudella 2008–2012. Vuoden 2012 kunnallisvaaleissa Riihimäen
valtuustoon valittiin Räsäsen toinen tytär, Esteri.



https://fi.wikipedia.org/wiki/Emilia_Clarke

Emilia Clarke (s. 23. lokakuuta 1986 Lontoo, Englanti) on brittiläinen
näyttelijä, joka tunnetaan muun muassa roolistaan Daenerys Targaryenina
televisiosarjassa Game of Thrones (2011–). Clarke on saanut Daenerysin
roolistaan kolme parhaan naissivuosan Primetime Emmy -ehdokkuutta. Clarke tulee
myös näyttelemään vuonna 2018 ensi-iltansa saavassa Han Solo -elokuvassa.

Clarke syntyi 23. lokakuuta 1986 Lontoossa Englannissa. Hänen isänsä on
teatterin äänimies ja äiti on liikenainen. Clarkilla on yksi nuorempi veli.
Clarke kiinnostui näyttelemisestä kolmevuotiaana nähtyään
Teatterilaiva-musikaalin, jossa hänen isänsä silloin työskenteli. Clarke
opiskeli St Edward’s Schoolissa Oxfordissa vuodesta 2000 vuoteen 2005 sekä Rye
St Antony Schoolissa. Hän valmistui Drama Centre London -näyttelijäkoulusta
vuonna 2009.

Clarke aloitti näyttelemisen kahdessa näytelmässä St. Edwardsissa, minkä jälkeen
hän oli mukana kymmenessä näytelmässä Drama Centre Londonissa. Vuonna 2009 hän
näytteli Company of Angelsin produktiossa Sense ja samana vuonna Samaritansin
mainoksessa. Clarken ensimmäiset televisioroolit olivat Saskia Mayerin rooli
sarjassa Tohtorit vuonna 2009 ja Savannahin rooli Syfyn televisioelokuvassa
Triassic Attack vuonna 2010.

Vuonna 2010 Clarke sai Daenerys Targaryenin roolin HBO:n fantasiasarjassa Game
of Thrones, joka perustuu George R. R. Martinin kirjasarjaan Tulen ja jään
laulu. Hän korvasi roolissa toisen brittinäyttelijän Tamzin Merchantin, joka
esitti Daenerysiä sarjan alkuperäisessä pilottijaksossa. Sarja alkoi huhtikuussa
2011 ja sai erittäin hyvän vastaanoton niin kriitikoilta kuin yleisöltäkin.
Clarke voitti roolistaan parhaan naisnäyttelijän läpimurtoroolin
Scream-palkinnon ja myös Entertainment Weekly muisti näyttelijää omalla
palkinnollaan. Vuonna 2013 Clarke sai Daenerysin roolistaan Emmy-ehdokkuuden
parhaasta naissivuosasta draamasarjassa. Vuonna 2014 Askmenin lukijat äänestivät
Clarken vuoden halutuimmaksi naiseksi maailmassa. Vuonna 2015 Clarke sai toisen
Emmy-ehdokkuuden Game of Thronesista.

Vuonna 2013 Clarke teki Broadway-debyyttinsä Holly Golightlyn roolissa
näytelmässä Aamiainen Tiffanylla.

Marraskuussa 2016 Clarke valittiin näyttelemään vuonna 2018 ensi-iltansa
saavassa Han Solon nuoruudesta kertovassa Tähtien sota -elokuvassa.



https://fi.wikipedia.org/wiki/The_Kinks

The Kinks oli brittiläinen rockyhtye, joka perustettiin Lontoossa 1960-luvun
alussa. The Kinksin musiikillisena keulahahmona toimi Ray Davies, joka teki
valtaosan yhtyeen kappaleista. Yhtyeen tunnetuimpia hittejä ovat ”You Really Got
Me”, ”All Day and All of the Night”, ”Sunny Afternoon”, ”Waterloo Sunset” ja
”Lola”. Vuonna 1996 toimintansa lopettaneen Kinks-yhtyeen vaikutus rockin
kehitykseen on huomattava.

The Kinksiä pidetään eräänä rock-historian merkittävimmistä ja
vaikutusvaltaisimmista brittiyhtyeistä. Pitkän uransa aikana se sai kotimaassaan
top 100 -listalle yhteensä 24 singleä, joista kolme listaykkösiä. Yhdysvaltain
Billboard-listalla se sai 23 singleä top 100 -listalle sekä 33 albumia top 200
-listalle. Rock and Roll Hall of Fameen The Kinks hyväksyttiin vuonna 1990.

Yhtye esitti monenlaista musiikkia. Se aloitti uransa rhythm and blues- ja
blues-yhtyeenä, kunnes siirtyi 1960-luvun puolivälissä monimuotoisempaan
ilmaisuun. 1970- ja 80-lukujen vaihteessa The Kinks saavutti Yhdysvalloissa
suosiota hard rock- ja stadionrock-tyylien edustajana. Ray Davies käsitteli
sanoituksissaan usein brittiläistä yhteiskuntaa.

Veljekset Raymond Douglas ”Ray” Davies (s. 1944) ja David Russell Gordon ”Dave”
Davies (s. 1947) syntyivät ja elivät nuoruutensa Lontoon Muswell Hillin
kaupunginosassa. Elämä työväenluokkaisessa, kahdeksanlapsisessa perheessä oli
niukkaa, mutta musiikilla oli tärkeä osa. Perheen isä soitti pianoa, jonka
soiton alkeita Ray opetteli siskonsa avustamana, kunnes Rayn lanko tutustutti
hänet perusteellisemmin kitaraan. Ensimmäiset kitaransa pojat saivat vuonna
1959, jolloin Ray oli 15- ja Dave 12-vuotias. Vuotta myöhemmin he esiintyivät
yhdessä paikallisessa pubissa nimellä The Kelly Brothers.

Yhtye laajeni 1961 nelihenkiseksi, kun veljesten kanssa samaa koulua käynyt
basisti Pete Quaife ja tämän ystävä, rumpali John Start liittyivät joukkoon.
Vuoden lopulla The Ray Davies Quartet -nimiseksi ristitty ryhmä esiintyi
koulussa ja soitti instrumentaaleja ja laulettua rock and rollia. Syyskuussa
1962 sekä Ray Davies että Quaife alkoivat käydä taidelukiota, josta Quaife tosin
pian erosi ja pääsi töihin muotilehteen. Muutamaa kuukautta aiemmin myös Dave
Davies oli lopettanut koulunkäynnin. Ray Davies innostui amerikkalaisesta rhythm
and blues -musiikista, jonka suuntaan hän alkoi yhtyeen musiikkia viedä. Eräänä
tyylillisenä esikuvana toimi aloitteleva r&b-yhtye The Rolling Stones, joka
soitteli lontoolaisilla klubeilla. The Ray Davies Quartetin nimi haluttiin
muuttaa persoonallisemmaksi, joten nimeksi vaihdettiin The Ramrods. John Start
jätti pian yhtyeen, ja hänen tilallaan soitti useampikin muusikko. Pian Ray
Davies päätti keskittää kaiken tarmonsa ja lahjakkuutensa omaan yhtyeeseensä,
vaikka opiskelikin samalla Croydonin taidekoulussa.

Sillä välin kun yhtye vahvisti asemaansa rajuna rhythm and blues -ryhmänä,
Britannian musiikillinen ilmapiiri muuttui täysin. Liverpoolilainen The Beatles
nousi hysteeriseen suosioon melodisella pop-musiikillaan, ja syksyyn 1963
mennessä Beatles oli musiikkipiirien ehdoton valtias, jonka menestys pyyhkäisi
aiemmat tähdet unohduksiin. Vaikka Ray Davies pitikin enemmän r&b-musiikista
kuin beatmusiikista, Beatles vaikutti merkittävästi hänen yhtyeensä musiikkiin.
Beatlesin esimerkin mukaan yhtyeet ryhtyivät kirjoittamaan itse oman
materiaalinsa, eikä aiemmin pelkkiä lainakappaleita esittänyt The Ramrods ollut
poikkeus. Ilman mitään opiskelua tai neuvoja Ray Davies päätti suunnata
luovuutensa laulujen sanoituksiin. Vuosi 1963 luetaan yhtyeen
perustamisvuodeksi.

Syyskuussa yhtyeen nimeksi vaihdettiin The Boll-Weevils. Saman kuukauden 19.
päivänä yhtye pääsi tekemään demolevytyksen Lontoon Denmark Streetillä
sijaitsevassa Regent Sound -studiossa. Levytetyt kappaleet olivat cover-versio
yhdysvaltalaisen The Coasters -yhtyeen kappaleesta ”I’m a Hog for You Baby” ja
Ray Daviesin kirjoittama ”I Believed You”. Yhtyeen löytäneet Robert Wace ja
Grenville Collins kiertelivät levy-yhtiöissä, mutta eivät löytäneet
Boll-Weevilsistä kiinnostuneita. Marraskuussa yhtyeen nimi vaihtui muotoon The
Ravens (suom. Korpit). Wace ja Collins ryhtyivät pian tekemään yhteistyötä
kokeneen Larry Pagen kanssa ja myivät yhtyeen tammikuun 1964 lopulla Shel
Talmylle ja hänen perustamalleen Pye Records -yhtiölle. Samalla nimi vaihtui
viimeisen kerran, ja yhtyeestä tuli The Kinks. Ray Daviesin mukaan ideana oli
se, että lyhyt viisikirjaiminen nimi näyttäisi isolta esiintymislistassa, vaikka
se olisi asetettu alimmaiseksi. Dave Davies on kertonut nimen valitsemisesta
oman versionsa. Hänen mukaansa sen keksi yhtyeen ensimmäinen varsinainen
promoottori, Arthur Howes, jonka mielestä nimeksi tulisi vaihtaa The Kinks,
koska yhtye pukeutui nahkatakkeihin ja -viittoihin, joita tämä kuvasi
englanninkielisellä adjektiivilla kinky. Hän myös piti nimeä provokatiivisena,
sillä epätavalliseen seksiin viittaava termi kinky sex oli alkanut saada
palstatilaa lehdissä.

Yhtye löysi itselleen vakituisen rumpalin, kun Mick Avory liittyi ryhmään
samoihin aikoihin kun Pyen kanssa allekirjoitettiin levytyssopimus. Dave
Daviesin mielestä Avory oli paras rumpali, jonka hän oli koskaan nähnyt. Shel
Talmyn vaatimuksesta Avoryn ei kuitenkaan annettu soittaa ensimmäisillä
Kinks-singleillä.

Pye Recordsin johtaja Shel Talmy valitsi The Kinksin ensimmäiseksi singleksi
cover-version Little Richardin vuoden 1956 hitistä ”Long Tall Sally”. Ray
Daviesin mukaan syynä oli yksinkertaisesti se, että The Beatles esitti sitä
keikoillaan. ”Long Tall Sally” julkaistiin 7. helmikuuta 1964 ja käväisi Melody
Maker -lehden listan 42. sijalla, mutta suurempaa hittiä siitä ei tullut. The
Kinks pääsi kuitenkin esiintymään suosittuun Ready Steady Go! -tv-ohjelmaan, ja
maaliskuussa se aloitti seitsenviikkoisen Britannian-kiertueen kahden suositun
englantilaisyhtyeen, The Dave Clark Fiven ja The Holliesin, kanssa. New Musical
Express -lehti arvioi The Kinksin ensimmäisen illan esityksen ”ala-arvoiseksi”.

”Long Tall Sally” -singlen vaatimatonkin menestys rohkaisi Pye Recordsia
yrittämään uudestaan, ja huhtikuussa ilmestyi uusi single, ”You Still Want Me”,
joka oli Ray Daviesin kirjoittama ja jäänyt käyttämättä aikaisemmasta
äänityssessiosta. Pye teki julkaisun omin päin, kysymättä yhtyeeltä
mahdollisista muista omista kappaleista. Tosin kiertueen vuoksi aikaa uusien
kappaleiden äänittämiseen ei olisi ollutkaan. ”You Still Want Me” ei menestynyt,
mihin vaikutti osittain sen huono markkinointi, ja The Kinksin levytysura uhkasi
päättyä siihen.

The Kinksin uran pelasti läpimurtohitti ”You Really Got Me”, jota on pidetty
niin heavy metal- kuin punk-musiikin ensiaskeleena. Kappaleeseen oli vaikea
löytää oikeanlaista soundia, kunnes Dave Davies keksi viiltää reiän
kitaravahvistimensa kaiuttimen kalvoon. Seurauksena oli voimakkaasti vääristynyt
ääni, josta muodostui kitarariffin ohella kappaleen koukku. Tuottaja Shel Talmy
kuitenkin vieroksui rajua, voimasointuihin perustuvaa kappaletta ja olisi
halunnut yhtyeen tekevän ihailemaansa merseybeat-tyylistä musiikkia. Levy-yhtiö
ei aluksi edes suostunut äänittämään kappaletta, mutta lopulta se levytettiin
heinäkuussa 1964. Singlenä ”You Really Got Me” ilmestyi elokuussa, jolloin
kappale nousi brittilistan kärkeen ja pääsi myös Yhdysvalloissa top 10:een.

Lokakuun alussa 1964 ilmestyi esikoisalbumi Kinks, joka saavutti Britanniassa
listan kolmannen sijan. Levyn kappaleet ovat enimmäkseen rhythm and bluesia ja
rock and rollia, ja mukana on myös ”You Really Got Me”. Saman kuukauden 23.
päivänä julkaistiin uusi single ”All Day and All of the Night”, joka on
tyyliltään hyvin samantyyppinen kuin ”You Really Got Me” ja jossa on
aggressiivinen kitarasoolo. Kappale nousi Britanniassa listan toiseksi.
Yhdysvalloissa single ylsi Billboard-listalla sijalle 7. Lokakuu 1964 oli The
Kinksille kiireinen julkaisujen kannalta, sillä kuun lopulla ilmestyi vielä
esikois-EP Kinksize Session, joka nousi Britannian EP-listan kärkeen.

Marraskuussa 1964 alkoi jälleen pitkä kiertue Gerry & The Pacemakersin ja
Marianne Faithfullin kanssa. Samassa kuussa New Musical Expressin lukijat
valitsivat Vuoden tulokasyhtye -äänestyksessä The Kinksin toiseksi The Rolling
Stonesin jälkeen. Tulos suututti Ray Daviesin, sillä Rolling Stones voitti
äänestyksen jo toisen kerran peräkkäin.

Daviesin mielestä yhtyeen tyylin tuli muuttua, ja seuraava single ”Tired of
Waiting for You” onkin kahteen edeltäjäänsä verrattuna hyvin rauhallinen. Siitä
tuli vuoden 1965 alussa The Kinksin toinen ykköshitti Britanniassa, ja myös
Yhdysvalloissa se pääsi jälleen kymmenen myydyimmän singlen joukkoon. Pian
alkoivat myös uuden studioalbumin äänitykset. Yhtye oli ollut
Australian-kiertueella ja esiintynyt myös Hongkongissa ja Singaporessa, minkä
jälkeen se jatkoi promootiovierailulle Yhdysvaltoihin. Aikaeron rasittama yhtye
passitettiin kuitenkin Lontoossa luvattujen lepopäivien sijaan tekemään uutta
albumia kolmeksi vuorokaudeksi. Tahti oli kova, sillä Pye Records julkaisi uuden
Kinda Kinks -levyn vain kaksi viikkoa sen valmistumisen jälkeen, 5. maaliskuuta.
Albumi sijoittui Britanniassa esikoislevyn tavoin sijalle 3. Mukana oli tuore
hittisingle ”Tired of Waiting for You”.

Seuraava single ilmestyi 19. maaliskuuta 1965. Ray Davies kirjoitti kappaleen
”Ev’rybody’s Gonna Be Happy” ennemminkin kokeilumielessä kuin tavoitellakseen
hittiä, ja se muodostui pieneksi pettymykseksi jäätyään Britanniassa sijalle 17.
Ensimmäistä kertaa Kinks-singlellä soittaneelle rumpali Mick Avorylle kappale
oli tulikaste, sillä sen rytmi on tavallista monimutkaisempi. Kappaleen heikohko
menestys Britanniassa sai yhtyeen Yhdysvaltain-jakelijan Reprise Recordsin
julkaisemaan singlen A-puolelle kappaleen ”Who’ll Be the Next in Line”. Se nousi
Yhdysvalloissa sijalle 34.

Huhtikuussa yhtye esiintyi Skandinaviassa. Kööpenhaminan-konsertti keskeytettiin
mellakan vuoksi, ja myöhemmin hotellissa tuli lisää ongelmia. Humalassa hotellin
baarin peilin rikkonut ja vahtimestarin päälle käynyt Dave Davies vietti kaksi
päivää paikallisessa putkassa. Yhtye lensi suoraan Lontooseen, missä se esiintyi
New Musical Expressin äänestysten voittajille järjestetyssä tilaisuudessa The
Beatlesin jälkeen. Ray Davies oli edelleen närkästynyt NME:lle ja poistui
lavalta ennen kuin yhtyeelle ojennettiin joulukuun 1964 tulokasäänestyksessä
toiseksi sijoittuneen palkinto. Välittömästi tilaisuuden jälkeen alkoi ”Set Me
Free” -singlen teko. Kappale oli popmaisempi ja melodisempi kuin mitä The
Kinksiltä odotettiin, mitä Dave Davies on kuitenkin pitänyt vain luonnollisena
siirtymänä, sillä hänellä ja Ray Daviesillä oli nuoruudessaan tapana kuunnella
niin Elvis Presleytä kuin Perry Comoakin. ”Set Me Free” ilmestyi 21. toukokuuta
1965 ja nousi Britanniassa sijalle 5.

Kesällä 1965 The Kinks aloitti ensimmäisen Yhdysvaltain-kiertueensa, josta
odotettiin hittisinglejen vuoksi suurta menestystä. Ongelmat alkoivat kuitenkin
heti ensimmäisellä keikalla New Yorkissa, kun promoottori Sid Bernstein kuulutti
yhtyeen lavalle nimellä The Kings. Yhtye ei myöskään saanut sovitun suuruisia
keikkapalkkioita. Kiertueesta tuli fiasko, ja San Franciscossa turhautunut yhtye
vain käveli lavalle vilkuttamaan yleisölle ja poistui sitten. Seattlessa poliisi
uhkasi pidättää Ray Daviesin, kun tämä oli suudellut vaimoaan lentoaseman
kahvilassa. Tapahtumien vuoksi yhtye sai neljäksi vuodeksi kiellon esiintyä
Yhdysvalloissa . Ray Daviesin sanoin kiertueella meni pieleen kaikki paitsi Mick
Avoryn sukupuolielämä. Hän myös harmitteli, että boikotti osui juuri yhtyeen
parhaisiin vuosiin. Virallista syytä kiellolle ei koskaan annettu.

Britanniassa asiat sujuivat paremmin. Heinäkuun lopulla 1965 ilmestynyt single
”See My Friends” saavutti sijan 10. Syyskuussa ilmestyi EP Kwyet Kinks, joka
sisälsi Yhdysvalloissa top 10:een päässeen kappaleen ”A Well Respected Man”.
Loka-marraskuun vaihteessa, The Kink Kontroversy -albumin tekemisen aikana,
julkaistiin seuraava single, ”Till the End of the Day”, joka on yhtä
aggressiivinen kuin yhtyeen kaksi ensimmäistä hittiä. Kappaleessa kuullaan
esimerkiksi Dave Daviesin kitarasoolo, joka on saanut vaikutteita muun muassa
James Burtonilta. ”Till the End of the Day” nousi Britanniassa kahdeksanneksi ja
Yhdysvalloissa 50:nneksi. Viikkoa myöhemmin, 26. marraskuuta, kauppoihin
ilmestyi The Kink Kontroversy -albumi, joka saavutti Britanniassa yhdeksännen
tilan.

Vuoden 1966 alkupuolella julkaistu single ”Dedicated Follower of Fashion”
merkitsi uuden aikakauden alkamista The Kinksin historiassa. Ray Davies ryhtyi
kirjoittamaan varieteevaikutteisia sanoituksia, jotka usein ottivat kantaa
yhteiskunnallisiin ja ajankohtaisiin tapahtumiin ja olivat sävyltään ironisia
tai sarkastisia. Myös sävellyksistä tuli melodisempia – aiemmin Kinksin
materiaali oli koostunut ensisijaisesti rock and rollista ja rhythm and
bluesista. Uutta tyyliä oli tosin edustanut jo edellisvuonna Yhdysvalloissa
julkaistu single ”A Well Respected Man”, joka pilkkasi ihmisten
konservatiivisuutta. ”Dedicated Follower of Fashion” oli puolestaan ivaa Lontoon
Carnaby Streetin muoti-ihmisiä ja koko Svengaavaa Lontoota kohtaan. Ray Davies
ei pitänyt muiden Kinks-jäsenten tavoin juhlimisesta, vaan vietti vapaa-aikansa
yhä vaatimattomassa paritalossa Muswell Hillissä vaimonsa liettualaissyntyisen
taustalaulajan Rasan (os. Didzpetris) ja tyttärensä kanssa. Helmikuun lopussa
julkaistu ”Dedicated Follower of Fashion” nousi Britanniassa singlelistan
neljänneksi, ja se oli yhtyeen suurin hitti saarivaltiossa sitten edellisvuoden
”Tired of Waiting for Youn”.

Pian Ray Davies kuitenkin romahti uupumuksesta. Maaliskuussa alkaneella
Euroopan-kiertueella Dave Davies toimi päälaulajana ja yhtyeeseen palkattiin
myös vieraileva kitaristi. Väsymys edisti Ray Daviesin luovuutta, ja toukokuussa
äänitettiin uusi single, jonka molemmat puolet luetaan Kinks-klassikoiksi.
A-puolella on yhdeksi kaikkien aikojen pop-klassikoiksi katsottu ”Sunny
Afternoon”, ja B-puolella eksistentialistinen ”I’m Not Like Everybody Else”.
”Sunny Afternoon” sisältää rivien välissä piikittelyä Britannian
verotusjärjestelmää kohtaan, vaikka kappaleen voi tulkita kertovan vain rennon
kesäpäivän viettämisestä. Kesäkuussa ilmestynyt ”Sunny Afternoon” oli The
Kinksin kolmas ja viimeinen ykköshitti Britanniassa, vaikka myös marraskuussa
julkaistu ”Dead End Street” menestyi hyvin. BBC hyllytti kappaleesta kuvatun
promovideon hyvän maun vastaisena, koska yhtyeen jäsenet esittivät siinä
hautajaiskulkuetta. Kappaleen sanoitus toi esiin Svengaavan Lontoon
kääntöpuolen: työttömyydessä ja talouskriisissä rypevän työväenluokan.

Vuoden 1966 paikkeilla Davies alkoi myös kiinnostua yhä enemmän albumien
muodostamista kokonaisuuksista yksittäisten hittisinglejen sijaan. Kyseisen
vuoden Face to Face -albumia pidetäänkin väljänä konseptialbumina, jolla on myös
havaittavissa Daviesin kehittymistä säveltäjänä ja sanoittajana. Monet levyn
kappaleista käsittelevät brittiläistä yhteiskuntaa. Britanniassa Face to Face
pääsi 12. sijalle, mutta Yhdysvalloissa levyn menestystä häiritsi Greatest Hits!
-kokoelman lähes yhtäaikainen julkaiseminen, eikä levy yltänyt sadan myydyimmän
albumin joukkoon. Greatest Hits! sen sijaan nousi yhdeksänneksi, mikä on Kinksin
albumien paras sijoitus Yhdysvalloissa.

Keväällä 1967 ilmestyi ”Waterloo Sunset”, jota monet pitävät hienoimpana The
Kinks -singlenä kautta aikojen. Tällä kahdesta lontoolaisesta rakastavaisesta
kertovalla kappaleella Ray Daviesin kerronnallisen lauluntekotyylin on katsottu
kehittyneen huippuunsa. Myös albumi Something Else by The Kinks sai osakseen
suurta arvostusta, mutta Daviesin kasvava kiinnostus Something Elsen tapaisiin
teema-albumeihin aiheutti ongelmia yhtyeen ja levy-yhtiö Pye Recordsin välillä.
Pye oli kiinnostunut nimenomaan singlehiteistä eikä panostanut paljoakaan The
Kinksin albumien markkinointiin. Heikosta markkinoinnista kertoo myös Something
Else by The Kinksin vaatimaton kaupallinen menestys. Vaikka albumilla oli hitit
”Waterloo Sunset” ja ”Death of a Clown”, nousi levy Britanniassa vain sijalle
35. Se jäi samalla viimeiseksi brittilistalle yltäneeksi The Kinksin
studioalbumiksi.

Yhtyeen soolokitaristi Dave Davies julkaisi vuonna 1967 ensimmäisen
soolosinglensä ”Death of a Clown”, joka muodostui hitiksi Britanniassa, missä se
nousi singlelistan kolmanneksi. Hän harkitsi myös kokonaisen sooloalbumin tekoa
sekä Euroopan-kiertuetta, mutta luopui suunnitelmista seuraavien singlejen
epäonnistuttua kaupallisesti. Hän myös halusi soittaa mieluummin yhtyeessä. Dave
Daviesin tuolloista soolouraa on muutenkin pidetty kyseenalaisena, sillä hänen
singleillään soitti The Kinks, ja kappaleet oli tuotettu – ja joskus
kirjoitettukin – yhdessä Ray Daviesin kanssa. Syksyllä The Kinks julkaisi
Britanniassa kolmannelle sijalle nousseen singlen ”Autumn Almanac”, joka oli
saanut innoituksensa Ray Daviesin puutarhurista.

Vuosi 1968 alkoi The Kinksin ensimmäisen konserttitaltioinnin julkaisulla.
Tammikuun 12. päivänä ilmestynyt Live at Kelvin Hall oli äänitetty edellisvuonna
Glasgow’ssa Skotlannissa. Albumista ei tullut myyntimenestystä: Britanniassa
levy ei saanut listasijoitusta, ja Amerikan-painos The Live Kinks jäi
Yhdysvalloissa 162. sijalle. Myös huhtikuun alussa julkaistu single ”Wonderboy”
oli floppi, vaikka saikin hyviä arvioita lehdistössä. Keskikesällä kauppoihin
ilmestynyt ”Days” saavutti sen sijaan suosiota ja nousi Britanniassa 11:nneksi.
Yhdysvalloissa se oli toinen perättäinen single, joka ei saavuttanut
listasijoitusta.

Vuonna 1968 ilmestynyt kiitetty LP-levy The Kinks Are the Village Green
Preservation Society kuvaa nostalgiseen sävyyn brittiläistä maaseutua. Myös
tämän levyn julkaisun kanssa oli ongelmia, sillä Ray Davies peruutti albumin
tuonnin markkinoille viime hetkellä, poisti albumilta kappaleet ”Days” ja ”Mr.
Songbird” ja lisäsi tilalle viisi uutta kappaletta. Alkuperäinen, 12 kappaletta
sisältänyt versio ehdittiin kuitenkin julkaista Norjassa ja Ruotsissa. 15
kappaleen brittiversio ilmestyi lopulta 22. marraskuuta 1968. Erinomaisista
arvosteluista huolimatta Village Green ei menestynyt kaupallisesti, sillä
albumin teemat olivat pahasti ristiriidassa hippiliikkeen aikakauden kanssa.
Nykyisin levy on kuitenkin arvostettu, ja sen katsotaan sisältävän Ray Daviesin
uran henkilökohtaisimpia sanoituksia.

Basisti Pete Quaife jätti The Kinksin virallisesti 3. huhtikuuta 1969. Hänet
korvasi John Dalton, joka oli tuurannut Quaifea jo vuonna 1966 tämän
loukkaannuttua auto-onnettomuudessa. Ensimmäinen Daltonin kanssa tehty levytys
oli single ”Plastic Man”, joka ylsi Britanniassa top 30:n tuntumaan.

Vuoden 1969 merkittävin julkaisu oli rockooppera Arthur (Or the Decline and Fall
of the British Empire), joka oli kertomus Australiaan muuttaneesta, elämäänsä
tyytymättömästä varusmiehestä. Albumin oli alun perin tarkoitus olla soundtrack
samannimiseen tv-ohjelmaan tai elokuvaan, mutta Granada TV -yhtiö peruutti
lopulta hankkeen. Arthur oli yleisesti arvostelumenestys ja sitä verrattiin The
Who -yhtyeen samana vuonna julkaisemaan Tommy-rockoopperaan. Se jäi silti
lähinnä levy-yhtiön vaatimattoman markkinoinnin vuoksi pahasti Tommyn varjoon,
mikä heijastui myös myyntiin: sijoitus Yhdysvalloissa oli 105. Levyltä
jkolmantena julkaistu single ”Victoria” saavutti brittilistalla 33. sijan – muut
singlet, ”Drivin'” ja ”Shangri-La” eivät nousseet listalle. Viimeksi mainittua
on kuitenkin pidetty yhtenä hienoimmista The Kinksin kappaleista. Välittömästi
Arthurin julkaisun jälkeen alkoi yhtyeen ensimmäinen Yhdysvaltain-kiertue
neljään vuoteen.

1970-luvun alkaessa The Kinks oli oudossa tilanteessa. Yhtyettä pidettiin
kotimaassaan edelleen 1960-luvun puolivälin singlehittiyhtyeenä, eivätkä sen
viimeisimmät albumit olleet saavuttaneet siellä menestystä, vaikka niiden laatua
pidettiin korkeana. Vuosien 1969–1970 vaihteessa liikkuikin huhuja jopa yhtyeen
hajoamisesta.

Vuonna 1970 ilmestyi single ”Lola”, josta levy-yhtiö Pye Records sai pitkään
janoamansa jättihitin – se nousi Britanniassa kakkoseksi ja Yhdysvalloissa top
10:een. Brittiläiseen tapaan humoristinen teksti kertoo transvestiitista, minkä
vuoksi kappale joutui soittokieltoon Australiassa. Boikotti uhkasi myös
Britanniassa kappaleessa mainitun Coca-Cola-tuotemerkin vuoksi, mutta Ray Davies
muutti singleversiossa sanan muotoon ”cherry-cola” (suom. kirsikkakola). ”Lola”
esitteli myös The Kinksin uuden kokoonpanon, sillä kosketinsoittaja John Gosling
oli liittynyt yhtyeeseen toukokuussa, hieman ennen singlen julkaisua. Seuraava
single ”Apeman” oli ”Lolan” tavoin suuri hitti yltäen kuudenneksi Britanniassa.
Molemmat kappaleet sisältyivät marraskuussa julkaistulle Lola versus Powerman
and the Moneygoround, Part One -konseptialbumille. Albumi julkaistiin aikana,
jolloin The Kinks oli jo lähtemässä Pye Recordsilta. Albumi kuvasta Ray Daviesin
turhautumista omaan asemaansa äänilevyteollisuudessa ja pelkästään rahaa
ajattelevien managerien ja myyntimiesten maailmassa. Levy menestyi
Yhdysvalloissa edellisiä albumeja paremmin, sillä se ylsi sijalle 35.

Vuoden 1971 maaliskuussa ilmestyi yhtyeen viimeinen Pye Recordsille tehty
albumi, Percy, joka oli soundtrack samannimiseen elokuvaan, jossa näyttelivät
muun muassa Elke Sommer ja Britt Ekland. Albumi ilmestyi ainoastaan
Britanniassa, koska The Kinksin Yhdysvaltain levy-yhtiö Reprise Records
kieltäytyi julkaisemasta sitä. Niin soundtrack kuin itse elokuvakin saivat
heikon vastaanoton.

Elokuussa 1971 yhtye solmi viisivuotisen, kuusi albumia kattavan
levytyssopimuksen RCA Recordsin kanssa. Ensimmäinen yhtiön julkaisema albumi,
Muswell Hillbillies, ilmestyi marraskuun 1971 lopulla. Musiikillisesti Kinks
palasi sillä 1960-luvun lopun tyyliinsä, ja mukana on varietee- ja
country-vaikutteita. Ray Davies päätti tehdä albumista juuri sellaisen kuin itse
halusi eikä sellaista, mitä muut olisivat toivoneet. Davies onkin sanonut
albumin olleen kaupallisessa mielessä typerä ratkaisu ”Lola”-hittisinglen
jälkeen. Se oli kuitenkin tarkoituskin, eikä Davies halunnut tehdä albumille
edes potentiaalista hittikappaletta, koska oli väsynyt sellaisten vaatimiseen
Pye Recordsin aikana. Albumin teemana toimivat arkiset asiat, kuten alkoholi,
laihduttaminen ja rahan perässä juokseminen. Levyllä on muun muassa
antimodernistinen kappale ”20th Century Man”, jota on pidetty Ray Daviesin
”tunnuslauluna”. Äänimaailmaan toi puolestaan uudistusta levyllä soittanut
puhallinsektio The Mike Cotton Sound. Muswell Hillbillies menestyi heikosti ja
jäi Yhdysvalloissa sijalle 100.

Yhtyeen konserttien luonne alkoi muuttua teatraalisempaan suuntaan. Ray Davies
kertoi yleisölle spontaanisti keksittyjä tarinoitaan, joiden syntyyn vaikutti
vahvasti alkoholin käyttö. Eräässä konsertissa New Yorkissa hän oli
poikkeuksellisen huonossa kunnossa ja kaatui päin Dave Daviesin vahvistimia. Ray
Daviesin mukaan näihin aikoihin ihmiset vaikuttivat tulevan katsomaan mitä
konserteissa tapahtui, eivät musiikin vuoksi.

Elokuussa 1972 ilmestynyt Everybody’s in Show-Biz – Everybody’s a Star
-tupla-albumi käsittelee elämää rocktähden näkökulmasta. Ray Daviesin
sanoitukset kertovat ensisijaisesti kiertue-elämästä, ja sen hyvistä ja
huonoista puolista. Albumin yleisestä aihepiiristä poikkeaa elokuva-alan uhreja
käsittelevä ”Celluloid Heroes”, jota Melody Maker -lehti kehui jopa kaikkien
aikojen parhaaksi rock-singleksi. Siitä huolimatta singlen myyntiluvut jäivät
heikoiksi. Everybody's in Show-Biz pääsi Yhdysvaltain Billboard-listan 70.
sijalle, joten se menestyi aavistuksen paremmin kuin Muswell Hillbillies.
Albumin toinen vinyylilevy koostui kokonaan New Yorkin Carnegie Hallissa
maaliskuussa 1972 äänitetystä livemateriaalista. Ennen itse albumia,
toukokuussa, julkaistu single ”Supersonic Rocket Ship” nousi Britanniassa
16:nneksi, ja se jäi siellä yhtyeen viimeiseksi listahitiksi yhdeksän vuoden
ajaksi.

Ray Daviesin vaimo Rasa jätti hänet kesäkuussa 1973, minkä jälkeen laulaja
vaipui masennukseen. Kesällä Lontoon White Cityssä järjestetyn suuren
festivaalikonsertin päätteeksi Davies ilmoitti yleisölle vetäytyvänsä
musiikkibisneksestä. Samana iltana hän joutui sairaalaan yliannostuksen vuoksi,
jonka hän on myöhemmin myöntänyt itsemurhayritykseksi. Kuitenkin jo seuraavana
päivänä Ray Davies palasi yhtyeeseen sillä ehdolla, että yhtye saisi päättää
itse omista asioistaan. Davies on myöhemmin väittänyt, että tapahtumat olivat
kaikesta huolimatta The Kinksin uusi alku.

Vuoden 1973 tammikuussa The Kinks oli ryhtynyt esittämään musikaaliversiota
vuoden 1968 albumista The Kinks Are the Village Green Preservation Society.
Tämän albumin aiheita ovat perinteiden vaaliminen, maaseudun ihannointi ja
kapitalismin syyttäminen luonnon ja vanhan kulttuurin tuhoamisesta, ja niitä
käsitellään myös marraskuussa 1973 ilmestyneellä konseptialbumilla Preservation
Act 1. Nämä aiheet kumpusivat myös Ray Daviesin omista peloista, joita hän tunsi
yhteiskunnan muutoksia kohtaan. Levyn päähahmo on kapitalistinen vapaaherra Mr.
Flash, joka juonittelee ottaakseen vallan hallituksessa ja tuhotakseen
kokonaisia kyliä liikevoiton vuoksi. Albumia myytiin heikosti sekä
Yhdysvalloissa että Britanniassa, ja samoin kävi singleille ”Sitting in the
Midday Sun” ja ”Sweet Lady Genevieve”.

Heti Preservation Act 1:n julkaisun jälkeen The Kinks alkoi äänittää demoja
jatko-osaa Preservation Act 2 varten. Tämä kaksi vinyyliä sisältävä albumi
ilmestyi Yhdysvalloissa 8. toukokuuta 1974, mutta Britanniassa vasta heinäkuun
lopulla, koska se haluttiin julkaista samaan aikaan BBC:n radiossa lähettämän
konsertin kanssa. Preservation Act 2 pääsi Billboard-listan 114:nneksi, kun
Preservation Act 1:n sijoitus oli ollut 177. Lisäksi molemmat levyt saivat
osakseen ankaraa kritiikkiä. Preservation-albumit olivat samalla historian
suurimmat rockmusikaalit, ja yhtyeen historiassa uutta olivat useat naispuoliset
taustalaulajat. Myös puhaltimia käytettiin edelleen.

Kun Presevation Act 2 oli julkaistu, Granada TV otti Ray Daviesiin yhteyttä
ehdottaen tälle oman musikaalisen draaman tekemistä. Davies kirjoitti kyseisen
Starmaker-näytelmän käsikirjoituksen kolmessa viikossa, kuvaukset alkoivat
Manchesterissa heinäkuussa 1974, ja televisiossa se esitettiin saman vuoden
syyskuussa. Davies itse näytteli tarinan päähenkilöä, valovoimaista rocktähteä,
joka vaihtaa osia alter egonsa, kirjanpitäjänä työskentelevän Normanin kanssa
voidakseen tehdä lauluja arkipäiväisistä asioista. The Kinks puolestaan toimi
näytelmän säestäjänä. Kuvausten jälkeen The Kinks ryhtyi äänittämään näytelmän
lauluista albumia Soap Operaa. Davies teki levylle myös uusia kappaleita, kuten
”Holiday Romance”, joka julkaistiin singlenä lokakuussa. Vuoden lopulla yhtye
aloitti Yhdysvaltain-kiertueen, jossa se esitti Preservation-konseptialbumien
tapahtumia, ja yhtyeen jäsenet näyttelivät tarinan roolihahmoja itse. Nämä
konsertit venyivät rumpali Mick Avoryn mukaan jopa kolmetuntisiksi, eikä yhtye
voinut soittaa suurissa esiintymispaikoissa, koska Preservation oli suunniteltu
esitettäväksi teattereissa.

Soap Opera ilmestyi lopulta Yhdysvalloissa 25. huhtikuuta 1975 ja Britanniassa
kolme viikkoa myöhemmin. Menestys oli parempaa kuin aikoihin, sillä
listasijoitus Yhdysvalloissa oli 51. Britanniassa se jäi edellisten levyjen
tapaan vähälle huomiolle, eivätkä esimerkiksi arvostetut Melody Maker- ja New
Musical Express -musiikkilehdet edes arvostelleet sitä.

Vielä vuoden 1975 puolella ilmestyi kouluaiheinen albumi Schoolboys in Disgrace,
johon Ray Davies oli saanut vaikutteita omista nuoruusmuistoistaan. Se kertoo
koulupojasta, jonka katkerat kokemukset muovaavat hänestä Preservation-albumien
pahamaineisen päähahmon Mr. Flashin. Albumi oli yhtyeen edellisiä pitkäsoittoja
selkeästi rock-voittoisampi. Levy menestyi Yhdysvalloissa Soap Operaakin
paremmin, sillä sijoitus Billboardin listalla oli 45. Davies oli kuitenkin
alkanut pohtia, että hänen tulisi muuttaa lauluntekotyyliään sekä itsensä että
yleisön vuoksi. Niinpä tämä levy, jolla oli muun muassa klassikko ”The Hard
Way”, jäi yhtyeen viimeiseksi konseptialbumiksi. Se oli myös viimeinen The
Kinksin studioalbumi, jonka RCA Records julkaisi. Vielä vuonna 1976 yhtiö tosin
julkaisi RCA-vuosilta 1971–1975 kootun kokoelman The Kinks’ Greatest – Celluloid
Heroes.

Kesäkuussa 1976 The Kinks siirtyi Clive Davisin johtamalle Arista Recordsille,
ja samalla Ray Davies luopui konseptialbumien tekemisestä. Ensimmäinen Aristan
julkaisema albumi, Sleepwalker, ilmestyi kauppoihin helmikuussa 1977. Levy oli
pitkästä aikaa vain yksinkertainen kokoelma lauluja, ja puhaltimista ja
taustalaulajistakin oli luovuttu. Tyylillisesti albumi vei yhtyettä kohti hard
rockia. Suosio Yhdysvalloissa oli edelleen hyvä, sillä Sleepwalker pääsi
Billboard-listalla sijalle 21, mikä oli korkein sijoitus sitten vuoden 1966
Greatest Hits! -kokoelman. Lisäksi singlenä julkaistu nimikappale oli The
Kinksin ensimmäinen top 50 -single Yhdysvalloissa vuoden 1970 jälkeen. Basisti
John Dalton oli jättänyt yhtyeen keikkailuun kyllästyneenä edellisvuoden
lokakuussa, joten hänet korvasi Andy Pyle. Dalton kuitenkin ehti soittaa levyn
basso-osuudet, kappaletta ”Mr. Big Man” lukuun ottamatta. Marraskuun lopulla
ilmestyi joulusingle ”Father Christmas”, jonka yhtye esitti encorena
konsertissaan jouluaattona Lontoon Rainbow-teatterissa. BBC lähetti konsertin
suorana lähetyksenä televisiossa.

Tammikuussa 1978 The Kinks oli lähellä hajota, kun sekä kosketinsoittaja John
Gosling että basisti Andy Pyle jättivät yhtyeen. Tästä kuitenkin selvittiin, ja
seuraavalla albumilla Misfits (1978) bassoa soittivat sessiomuusikkoina Ron
Lawrence ja Zaine Griff. Myös Misfits ylsi Yhdysvalloissa top 40:een, ja single
”A Rock 'n' Roll Fantasy” nousi top 30:een. Albumi sai kehuja erityisesti
Yhdysvalloissa, missä Rolling Stone -lehti sanoi sen olevan ”lähes mestariteos”.
Kesällä yhtye kiersi Yhdysvaltoja lämmittelijöinään uuden aallon yhtyeet Blondie
ja Tom Petty & The Heartbreakers. Tällöin vakituiseksi basistiksi oli tullut
entinen Argent-jäsen Jim Rodford. Kosketinsoittimia kiertueella soitti Gordon
Edwards. Hän pysyi yhtyeessä kuitenkin vain vähän aikaa eikä osallistunut enää
tulevan albumin äänityksiin.

Koska kosketinsoittaja Gordon Edwards lähti yhtyeestä toukokuussa 1979, soitti
Ray Davies Low Budget -albumin kosketinosuudet itse. Tästä heinäkuussa
ilmestyneestä hard rock -levystä tuli The Kinksin menestynein studioalbumi
Yhdysvalloissa; se nousi 11. sijalle ja myi kultaa. Ensisijaisesti
amerikkalaiselle yleisölle suunnattu Low Budget oli tyylillisesti edellisiä
julkaisuja ”tiukempi” levy, joka heijasteli yhtyeen live-esityksiä. Albumille
sisältyi myös diskohitti ”(Wish I Could Fly Like) Superman”, joka pääsi
Yhdysvalloissa sijalle 41. Juuri ennen Yhdysvaltain-kiertueen alkua uudeksi
kosketinsoittajaksi tuli Ian Gibbons. Kiertue kesti viisitoista kuukautta, ja
sen konserteista koostettiin kahden vinyylin livealbumi One for the Road. Se
julkaistiin kesällä 1980, ja se nousi Yhdysvalloissa 14. sijalle ja myi Low
Budgetin tavoin kultalevyyn oikeuttavan määrän. The Kinksin kotimaassa
Britanniassa levy ei saavuttanut listasijoitusta, kuten eivät muutkaan yhtyeen
studiolevyt vuoden 1967 jälkeen. ”En ole katkera... mutta olen hämmentynyt”,
kuvasi Ray Davies tilannetta Melody Maker -lehdelle.

Vuosi 1980 oli ollut ensimmäinen vuosi, jolloin The Kinks ei ollut julkaissut
uutta studiolevyä. Tauko päättyi 28. elokuuta 1981, kun Give the People What
They Want saapui markkinoille. Edellisen studioalbumin Low Budgetin tavoin se
edusti yleisöystävällistä, iskevää rockia. Levy nousi jälleen top 20:een
Yhdysvalloissa, ja lisäksi singlet ”Destroyer” ja ”Better Things” saavuttivat
pientä menestystä pääsemällä Billboardin top 100:aan. Jälkimmäinen oli myös The
Kinksin ensimmäinen listahitti Britanniassa vuoden 1972 jälkeen – se oli
korkeimmillaan sijalla 46. Albumin kiertueella Torontossa alkuperäinen basisti
Pete Quaife vieraili yhtyeessä soittamalla viimeisessä encoressa.

Syksyllä 1982 The Kinksiltä ilmestyi suuri hitti, nostalginen ”Come Dancing”,
joka pääsi kymmenen ostetuimman singlen joukkoon niin Yhdysvalloissa kuin
Britanniassakin. Kappaleesta kuvattiin myös palkittu musiikkivideo. ”Come
Dancing” sisältyi vuoden 1983 toukokuussa julkaistulle albumille State of
Confusion, jolta löytyi hard rock -sävyjä. Levy saavutti Yhdysvalloissa 12.
sijan jatkaen yhtyeen hyvää menestystä siellä. Levyllä oli myös kappale ”Don't
Forget to Dance”, joka sekin pääsi Yhdysvalloissa top 30:een.

Vuonna 1984 yhtyettä vaivasivat sisäiset ristiriidat. Kesällä yhtyeen
pitkäaikainen rumpali ja alkuperäisjäsen Mick Avory jätti The Kinksin
riitaannuttuaan pahasti kitaristi Dave Daviesin kanssa. Avoryn paikan otti
aiemmin muun muassa Argent-yhtyeessä soittanut Bob Henrit. Myös Dave ja Ray
Daviesin välit olivat viileät. Studioalbumi Word of Mouth, joka jatkoi hard rock
-suuntausta, menestyi yhtyeen edellisiin levyihin verrattuna heikosti eikä
noussut Yhdysvalloissa 57. sijaa korkeammalle. Single ”Do It Again” pääsi
kuitenkin Yhdysvaltain top 50:een.

Vuonna 1986 The Kinks siirtyi MCA Records -levy-yhtiölle, mitä Ray Davies on
pitänyt pahana virheenä. Jo kohta sopimuksen solmimisen jälkeen hän piti sitä
paluuna vanhaan, väsyneeseen musiikkibisnekseen. Britanniassa ja muualla
Euroopassa yhtyeen jakelijaksi tuli London Records. Ensimmäinen MCA:n julkaisema
albumi Think Visual ilmestyi marraskuussa 1986. Levyllä yhtye suuntasi yhä
vahvemmin hard rockiin päin, ja albumi ylsi Yhdysvalloissa sijalle 81. Single
”How Are You” jäi yhtyeen viimeiseksi listahitiksi Britanniassa sen noustua
sijalle 86. Albumin singlejen huonon menestyksen vuoksi MCA painosti Ray
Daviesia tekemään kappaleita, jotka kuulostaisivat samalta kuin vanhat
Kinks-hitit. Tämä aiheutti erimielisyyksiä, sillä yhtye halusi olla omaleimainen
eikä tarkoitushakuisesti kaupallinen.

Vuoden 1988 alussa julkaistiin The Kinksin kolmas livealbumi Live: The Road,
mutta se ei päässyt Billboardin top 100:aan. Albumilla on myös yksi
studiokappale, ”The Road”, joka käsittelee nostalgisesti yhtyeen läpikäymiä
vuosikymmeniä. Albumia markkinoiva Yhdysvaltain-kiertue jouduttiin perumaan Ray
Daviesin sairastuttua veritulppaan, minkä lisäksi hänen keuhkoihinsa oli
kertynyt nestettä.

UK Jive -albumilla (1989) oli tapahtunut kokoonpanomuutoksia, kun
kosketinsoittaja Ian Gibbons erosi kesken äänitysten ja hänet korvasi Mark
Haley. Levy jäi Britanniassa vähälle huomiolle, mutta ylsi Yhdysvalloissa
sijalle 122. Ray ja Dave Daviesin välejä kiristi se, että Ray pudotti UK Jivelta
kaksi Daven kappaletta. Kompromissina ne kuitenkin julkaistiin bonuskappaleina
albumin CD- ja C-kasettiversioilla.

Tammikuussa 1990 yhtyeen suurimpien menestysvuosien kokoonpano (Ray Davies, Dave
Davies, Pete Quaife ja Mick Avory) kokoontui hetkeksi yhteen New Yorkissa, kun
The Kinks nimettiin Rock and Roll Hall of Fameen. Vain hieman myöhemmin The
Kinks palkittiin Ivor Novello Awards -palkinnolla huomattavista ansioista
brittiläisen musiikin hyväksi.

Marraskuussa 1990 The Kinks ja MCA Records purkivat yhteistuumin
levytyssopimuksensa. Elokuussa 1991 MAC julkaisi Lost & Found (1986–89) -nimisen
kokoelman materiaalista, jota The Kinks oli sille sopimuksen aikana levyttänyt.
Kesällä 1991 yhtye solmi uuden sopimuksen Columbia Recordsin kanssa. Ensimmäinen
julkaisu oli saman vuoden lokakuussa ilmestynyt single ”Did Ya”. Kappale jäi
Yhdysvalloissa vähälle huomiolle, ja Britanniassa sen julkaisu peruttiin viime
hetkellä.

Uusi Don’t-niminen albumi oli tarkoitus julkaista vuoden 1992 alussa, mutta se
ilmestyi lopulta vasta vuotta myöhemmin nimellä Phobia. Se jäi yhtyeen
viimeiseksi studioalbumiksi. Albumin sijoitus Yhdysvalloissa oli vasta 166:s.
Ray Davies kommentoi, ettei pysty työskentelemään sellaisen levy-yhtiön kanssa,
joka viivästyttää albumin julkaisua niin, että sitä markkinoiva kiertue on jo
ohi. Single ”Only a Dream” sai hyvän vastaanoton Ranskassa, missä Ray Davies
kuvasi siihen musiikkivideon. Kosketinsoittaja Ian Gibbons palasi The Kinksiin
heinäkuussa 1993, juuri ennen Yhdysvaltain-kiertuetta.

Maaliskuun alussa 1994 The Kinksin ja Columbia Recordsin yhteistyö oli
virallisesti päättynyt. Samoihin aikoihin Ray Davies sai valmiiksi
omaelämäkertansa, joka ilmestyi syyskuussa nimellä X-Ray. Myös Dave Davies alkoi
kirjoittaa elämäkertaa. Britanniassa ilmestyi syksyllä unplugged-tyylinen albumi
To the Bone, joka sisälsi uusioversioita enimmäkseen yhtyeen 1960-luvun
kappaleista. Levyn julkaisi Konk/Grapevine-yhtiö. Albumin tarkoitus oli tuoda
esiin riippumaton versio Kinksin musiikista, ja Ray Davies on listannut sen
yhtyeen parhaiden julkaisujen joukkoon.

Kesällä 1995 The Kinks esiintyi konserteissa Japanissa, mitä seurasi
kolmiviikkoinen Yhdysvaltain-kiertue. Yhtyeen esiintyi Yhdysvalloissa viimeisen
kerran 2. syyskuuta Clevelandin Rock and Roll Hall of Famessa. Tammikuussa 1996
Kinks allekirjoitti levytyssopimuksen Guardian Records -yhtiön kanssa.
Maaliskuussa yhtye teki viimeiset levytyksensä. Kappaleet ”Animal” ja ”To the
Bone” julkaistiin lokakuussa To the Bone -albumin laajennetulla kahden CD-levyn
versiolla. The Kinksin viimeinen esiintyminen oli Norwegian Wood Music
-festivaalilla Oslossa 15. kesäkuuta 1996.

Vuonna 2003 Ray ja Dave Davies äänittivät muutamia kappaleaihioita Rayn
kotistudiolla. Vuonna 2007 mediassa alkoi liikkua huhuja, joiden mukaan The
Kinks olisi tekemässä paluuta. Ray Davies tapasi yhtyeen tunnetuimpaan
kokoonpanoon kuuluneet rumpali Mick Avoryn ja basisti Pete Quaifen, jotka
molemmat olivat halukkaita aloittamaan uudestaan. Kesällä 2008 Ray ja Dave
tapasivat keskustellakseen mahdollisesta levyttämisestä.

Vuoden 2008 lopulla Ray Davies kertoi yhtyeen mahdollisesta paluusta sekä
uudesta albumista ja kiertueesta, ja marraskuussa 2009 hän ilmoitti
kirjoittaneensa uusia kappaleita, jotka olisi tarkoitus levyttää The Kinksin
kanssa. Nimeltä hän mainitsi yhtyeen entisistä jäsenistä rumpali Mick Avoryn,
basisti Jim Rodfordin ja kosketinsoittaja Ian Gibbonsin. Dave Daviesin
osallistuminen oli sen sijaan epävarmaa, sillä hän oli saanut halvauskohtauksen
viisi vuotta aiemmin.

Ray ja Dave Davies ovat Kinksin hajoamisen jälkeen julkaisseet lukuisia
sooloalbumeja. Mick Avory, Jim Rodford, Ian Gibbons, John Dalton ja John Gosling
ovat puolestaan esiintyneet The Kast Off Kinks -nimisessä kokoonpanossa. Ray
Davies on toisinaan vieraillut yhtyeen keikoilla ja esittänyt The Kinksin
kappaleita. Joulukuussa 2015 Ray ja Dave Davies esiintyivät ensimmäisen kerran
yhdessä lähes kahteenkymmeneen vuoteen, kun Ray tulkitsi Lontoossa järjestetyssä
Daven soolokonsertissa kappaleen ”You Really Got Me”.

The Kinks aloitti uransa silloisille brittiyhtyeille tyypillisesti rhythm and
blues- ja blues-yhtyeenä, mutta se esitti alkuaikoinaan myös rock and rollia ja
beatmusiikkia. Vielä 1960-luvun aikana yhtye sai vahvoja vaikutteita
brittiläisestä varieteesta ja perinteisestä popista, joihin se sekoitti
elementtejä countrysta, folkista ja bluesista. Toisin kuin suuri osa yhtyeistä,
The Kinks ei tuolloin siirtynyt musiikissaan psykedeelisiin kokeiluihin. Vuonna
1979 yhtye julkaisi hard rock -albumin Low Budget. Se ja 1980-luvun alun albumit
Give the People What They Want (1981) ja State of Confusion (1983) tekivät
Kinksistä Yhdysvalloissa ison osan stadionrock-suuntausta. Vuosien saatossa
yhtye esitti myös akustisia balladeja.

Kun Ray Davies kehittyi lauluntekijänä, hän alkoi 1960-luvun puolivälissä
käsitellä kappaleissaan yhä enemmän brittiläistä yhteiskuntaa, usein satiirisin
ja sarkastisin sävyin, joissa oli mukana brittiläistä kuivaa huumoria.
Kuuluisimpia esimerkkejä brittiläistä elämänmenoa käsittelevistä lauluista ovat
”Dedicated Follower of Fashion” (1966), ”Sunny Afternoon” (1966) ja ”Waterloo
Sunset” (1967). Vuonna 1968 ilmestyneellä konseptialbumilla The Kinks Are the
Village Green Preservation Society Davies otti pettyneenä kantaa siihen, miten
brittiläisen yhteiskunnan perinteet katoavat modernien virtausten tieltä. Vuonna
1969 julkaistu konseptilevy Arthur (Or the Decline and Fall of the British
Empire) jatkaa samoilla linjoilla ja käsittelee englantilaisen perheen
kokemuksia sekä muuttoa Australiaan. 1970-luvulla The Kinks julkaisi kaikkiaan
neljä konseptialbumia, jotka niin ikään käsittelivät tosielämää. Suomalainen
musiikkitoimittaja Jake Nyman on todennut, että on vaikea kuvitella
brittiläisempää popyhtyettä kuin The Kinks, vaikka yhtyeen ensimmäiset hitit
olivatkin saaneet paljon vaikutteita amerikkalaisesta rock and rollista ja
rhythm and bluesista.

The Kinksin kuuluisinta kokoonpanoa (Davies-Davies-Quaife-Avory) on kuvattu
1960-luvun henkisesti epätasapainoisimmaksi yhtyeeksi, eikä konflikteilta aina
vältytty. Erityisesti Daviesin veljesten välit olivat usein riitaisat. Basisti
Pete Quaife on kuvannut heitä räjähdysherkiksi persooniksi, jotka saattoivat
aloittaa tappelun täysin tyhjästä. Toisaalta, veljesten aggressiivisen
vuorovaikutuksen on katsottu olleen osa yhtyeen käyttövoimaa.

The Kinksiä pidetään yhtenä merkittävimmistä ja vaikutusvaltaisimmista
brittiläisistä yhtyeistä. Sen levyjä on myyty miljoonia ja se sai lukuisia
palkintoja. Kinksin ensimmäisen hitin ”You Really Got Me” (1964) on katsottu
vaikuttaneen garage rockin, punkin ja heavy metalin syntyyn. Yhdysvalloissa
yhtyeen esimerkki auttoi käynnistämään power pop -tyylilajin aikakauden, jota
johtivat Big Starin ja The Knackin kaltaiset yhtyeet. Kriitikko Stephen Thomas
Erlewine on sanonut, että vaikka The Kinks ei ollut yhtä innovatiivinen kuin The
Beatles tai yhtä suosittu kuin The Rolling Stones, oli se silti niin sanotun
brittiläisen invaasion tärkeimpiä yhtyeitä. Monet yhtyeen singlet sekä
albumeista erityisesti Face to Face (1966), Something Else (1967), The Village
Green Preservation Society (1968), Arthur (1969), Lola versus Powerman (1970) ja
Muswell Hillbillies (1971) on tunnustettu eräiksi aikakautensa
vaikutusvaltaisimmista äänitteistä. Alkuaikojen levyt Kinda Kinks (1965) ja The
Kink Kontroversy (1965) luetaan puolestaan brittiläisen invaasion parhaiden
albumien joukkoon. Rolling Stone -musiikkilehti valitsi The Kinksin ”100
Greatest Artists” -listallaan sijalle 65. Queen-yhtyeen Brian Mayn mukaan Ray ja
Dave Davies istuttivat siemenet sille, mistä sittemmin kehkeytyi riffipohjaista
musiikkia.

Rock and Roll Hall of Fameen The Kinks valittiin vuonna 1990, ja samana vuonna
yhtye palkittiin Ivor Novello Awards -palkinnolla huomattavista ansioista
brittiläisen musiikin hyväksi. Britannian omaan UK Music Hall of Fameen The
Kinks nimettiin marraskuussa 2005.

Kinks on antanut vaikutteita lukuisille artisteille ja yhtyeille, joihin
lukeutuvat The Who, Bruce Springsteen, The Jam, The Pretenders, Tom Petty, XTC
ja Elvis Costello. Myös heavy metal -yhtyeet Van Halen, Black Sabbath, Deep
Purple ja Metallica ovat joko nimenneet The Kinksin vaikuttajakseen tai tehneet
covereita sen kappaleista. Myöhemmin yhtyeen vaikutus oli kuultavissa monien
brittipopyhtyeiden musiikissa, kuten Oasis, Blur ja Pulp. Uudella
vuosituhannella The Kinksin kappaleita ovat levyttäneet esimerkiksi The Kooks,
Wilco, Yo La Tengo ja Spoon. Suomalaismuusikko Moog Konttinen julkaisi vuonna
1994 Saippuaooppera-albumin, joka on suomenkielinen versio Kinks-albumista Soap
Opera (1975).

Kotimaassaan Britanniassa The Kinks sai top 100:aan yhteensä 24 singleä, joista
kolme oli listaykkösiä: ”You Really Got Me” (1964), ”Tired of Waiting for You”
(1965) ja ”Sunny Afternoon” (1966). Listan toiselle sijalle ylsivät kappaleet
”All Day and All of the Night” (1964), ”Waterloo Sunset” (1967) ja ”Lola”
(1970). Listasijoituksella mitattuna yhtyeen menestyneimmät albumit Britanniassa
ovat Kinks (1964) ja Kinda Kinks (1965), jotka molemmat nousivat kolmanneksi.
British Phonographic Industry on myöntänyt yhtyeelle kaksi platinalevyä, kolme
kultalevyä sekä neljä hopealevyä, jotka kaikki on saatu 1990- ja 2000-luvuilla
julkaistuista kokoelma-albumeista.

Yhdysvaltain Billboard-listalla yhtye sai 23 singleä top 100:aan sekä 33 albumia
top 200:aan. Listasijoituksen perusteella yhtyeen suurimmat hitit olivat ”Tired
of Waiting for You” (1965) ja ”Come Dancing” (1982), jotka molemmat ylsivät 6.
sijalle, ja menestynein albumi Billboardin yhdeksänneksi noussut Greatest Hits!
(1966). RIAA myönsi Kinksille kaikkiaan neljä kultalevyä: Greatest Hits! (1966),
Low Budget (1979), One for the Road (1980) ja Give the People What They Want
(1981).

Last.fm-musiikkiyhteisöverkkosivustolla kuunnelluimmat The Kinksin kappaleet
ovat järjestyksessään ”You Really Got Me”, ”All Day and All of the Night”,
”Sunny Afternoon”, ”Lola”, ”A Well Respected Man”, ”Waterloo Sunset”, ”Tired of
Waiting for You”, ”Victoria”, ”This Time Tomorrow” ja ”Strangers”.

Lista kattaa sen ajan yhtyeen historiasta, jolloin se tunnettiin The Kinks
-nimellä, eli vuodesta 1964 eteenpäin.



https://fi.wikipedia.org/wiki/RMS_Titanic

RMS Titanic oli White Star Line -yhtiön matkustajalaiva, joka törmäsi
neitsytmatkallaan 14. ja 15. huhtikuuta välisenä yönä 1912 jäävuoreen
Pohjois-Atlantilla ja upposi vieden mukanaan noin 1 500 ihmistä. Laivan
päällikkönä toimi White Star Linen kommodori Edward J. Smith. Titanic oli
sisarlaivojensa RMS Olympicin ja HMHS Britannicin ohella aikansa suurin ja
loisteliain höyrylaiva, ja sitä sanottiin uudenlaisen laipiorakenteensa vuoksi
”käytännössä uppoamattomaksi”. Titanicin uppoaminen on yksi historian
kuuluisimpia merionnettomuuksia.

Onnettomuustutkimuksissa uppoamisen todettiin olleen seurausta siitä, että
päällikkö Smith ei ottanut jäävuorivaroituksia huomioon eikä laiva hidastanut
vauhtiaan vaara-alueella. Onnettomuutta pahensi se, ettei pelastusveneitä
lastattu täyteen. Ennen Titanicin haaksirikkoa pelastusveneiden kantavuus oli
määritetty aluksen kantavuuden mukaan, eikä missään aluksessa tarvinnut
Ison-Britannian lain mukaan olla enempää kuin 16 pelastusvenettä. Titanicissa
pelastusveneisiin olisi mahtunut vain noin puolet matkustajista. Määrä oli
laskettu lähinnä sen varalta, että Titanic saisi konerikon tai vuodon mutta
pysyisi pinnalla, kunnes matkustajat voitaisiin siirtää toiseen alukseen.

Onnettomuuden seurauksena meriturvallisuusmääräyksiin tehtiin useita muutoksia:
esimerkiksi pelastusveneiden määrä tuli laskea laivan matkustajamäärän
perusteella. Lisäksi perustettiin kansainvälinen jääpartio ja solmittiin yhä
voimassa oleva SOLAS-sopimus. Onnettomuus myös lisäsi merkittävästi
radiolaitteiden käyttöä laivaliikenteessä.

RMS Titanicin hylky löydettiin vuonna 1985, noin 73 vuotta onnettomuuden
jälkeen. 3 798 metrin syvyydessä lepäävää, vähitellen hajoavaa hylkyä on
tutkittu paljon. Hylky pääsi vuonna 2012 Unescon vedenalaista kulttuuriperintöä
koskevan sopimuksen piiriin. Titanicin tarinaa esitellään muun muassa Titanic
Belfast -museossa.

Titanic ja sen turma on ollut aiheena useassa elokuvassa, kirjassa tai
televisiosarjan jaksossa.

Ajatus Titanicin rakentamisesta syntyi vuonna 1907, kun laivanvarustamo White
Star Linen toimitusjohtaja J. Bruce Ismay oli illallisella telakka Harland and
Wolffin pääjohtajan William Pirrien kanssa. White Star oli vaikeuksissa
kilpailijoiden suurempien ja ylellisempien matkustajalaivojen vuoksi, ja siksi
varustamo alkoi suunnitella kahden uuden laivan rakentamista. Kolmas alus
lisättiin suunnitelmiin myöhemmin. Uusien laivojen tärkeimmät valtit olisivat
nopeuden sijaan suuri koko ja ylellisyys. Titanic rakennettiin yhdessä
sisaraluksensa RMS Olympicin kanssa Harland and Wolffin telakalla
Pohjois-Irlannin Belfastissa. Alusten avulla White Star Line pyrki saamaan
kilpailuedun Atlantin ylittävässä matkustajaliikenteessä.

Harland and Wolffin telakassa oli alun perin kolme osastoa, jotka yhdistettiin
siten, että Titanic ja Olympic voitiin rakentaa vierekkäin. Titanicia
rakentamaan värvättiin yli 8 000 uutta telakkatyöläistä Irlannista. Laivan runko
laskettiin vesille 31. toukokuuta 1911. Tammikuussa 1912 laivan sisätilat olivat
valmiit, ja se oli viimeistelyä vaille valmis lähtemään vesille. Työtapaturmissa
kuoli yhteensä 15 laivan rakentajaa.

Titanicin suunnittelijana toimi Harland and Wolffin toimitusjohtaja Thomas
Andrews, joka oli aiemminkin työskennellyt White Star Linen laivojen parissa.
Titanic oli lähes identtinen sisaraluksensa Olympicin kanssa, mutta Ismay lisäsi
Titanicin venekannelle ylimääräisiä mukavuuksia ja hyttejä Olympicin
neitsytmatkan jälkeen. Siksi Titanic oli hieman Olympicia painavampi, ja sitä
sanottiin maailman suurimmaksi laivaksi.

Titanicin höyrykoneet olivat aikanaan maailman suurimmat. Kaikkiaan 159
hiiliarinaa 29 kattilassa tuottivat höyryä kahdelle nelisylinteriselle
mäntähöyrykoneelle ja yhdelle matalapaineiselle Parsons-turbiinille, jotka
pyörittivät laivan kolmea potkuria. Laivan huippunopeudeksi ilmoitettiin 23
solmua eli noin 43 kilometriä tunnissa. Titanicin neljäs savupiippu oli
todellisuudessa ilmastointihormi, joka ulkonäkösyistä rakennettiin savupiipun
näköiseksi.

Laivan peräsin oli 23,98 metriä korkea, 4,65 metriä pitkä ja painoi 100 tonnia.
Peräsintä liikutettiin omien höyrykoneiden avulla. Koneita oli kaksi, mutta vain
toista käytettiin kerrallaan, toisen ollessa varakoneena. Peräsinkoneet olivat
jousten varassa erillään laivan rungosta, jottei rankka merenkäynti olisi
vaikuttanut niiden toimintaan. Sen varalta, että molemmat peräsinkoneet
pettäisivät, peräsintä pystyttiin kääntämään köysillä, joita liikutettiin
samoilla moottoreilla kuin laivan viittä ankkuria.

Titanicissa oli tilaa 3 547 matkustajalle ja miehistön jäsenelle. Laiva oli noin
269 metriä pitkä, 28 metriä leveä ja tilavuudeltaan 46 328
bruttorekisteritonnia.

Titanic oli aikansa ylellisin valtamerialus. Laivalla oli käytössä silloin vielä
rikkaidenkin asunnoissa harvinainen juokseva vesi ja astianpesukone.

Yksi Titanicin tunnetuimmista paikoista oli pääportaikko, jonka katossa
sijaitseva lasikupoli päästi sisään luonnonvaloa. Titanicilla oli myös muun
muassa neljä hissiä (kolme 1. luokan matkustajille ja yksi 2. luokan
matkustajille), kokoushuoneita, kirjasto, parturi, sisäuima-allas, turkkilainen
sauna, squash-kenttä ja kuntosali. Myös Titanicin kolmas luokka oli
poikkeuksellisen viihtyisä matkustuspaikka ravintolasalonkeineen ja yleisine
tiloineen, joten kolmannen luokan hytit olisi muissa laivoissa luokiteltu toisen
luokan hyteiksi.

Titanic toimi myös postilaivana. Tästä syystä aluksen nimen eteen lisättiin
kirjaimet RMS, joka on lyhenne englanninkielisistä sanoista Royal Mail Ship
(joskus myös steam-ship tai steamer) eli suomeksi ”Kuninkaallinen
posti(höyry)laiva”.

Lehdistö kutsui Titanicia käytännössä uppoamattomaksi laivan osastoinnin
ansiosta. Jos laivan yhteen osaan tulisi vuoto, aluksen vesitiiviit
osastointiovet estäisivät veden pääsyn muihin osastoihin ja laiva pysyisi
pinnalla, vaikka ensimmäiset neljä tai kaksi keskellä olevaa osastoa olisivat
täyttyneet vedellä.

Titanicissa oli 20 pelastusvenettä – 16 standardivenettä ja neljä laskosvenettä
– joihin mahtui yhteensä 1 178 matkustajaa. Tämä ylitti Privy Councilin
kauppaosaston viranomaismääräykset. Lähes 20 vuotta vanhat
pelastusvenemääräykset perustuivat laivan kantokykyyn eivätkä matkustajien
määrään. Määräysten säätämisaikaan suurimman laivan kantokyky oli vain neljännes
Titanicin kantokyvystä.

Titanicilla oli yhdeksän kantta, joista neljä oli täysin vesitiiviitä.
Komentosilta oli ylimmällä kannella, ja sen takana olivat perämiesten hytit. Osa
näistä hyteistä on säilynyt melko hyvin meren pohjassa. Aivan laivan keulassa
oli muun muassa kolmannen luokan hyttejä ja ulkokannella ankkuri,
kiinnitysköysiä sekä hieman taempana tähystäjien masto. Niiden takana, aivan
komentosillan edessä, oli luukut lastiruumaan. Komentosillan alapuolella oli
ensimmäisen luokan kävelykansi.

Komentosillan takana, perämiesten hyttien päällä, oli laivan etumainen
savupiippu. Sen takana olivat lasikupolin kattoikkuna, toinen savupiippu ja
kuntosali ensimmäisen luokan matkustajille. Toiseksi alimmalla ulkokannella
sijaitsivat ensimmäisen luokan yksityiset kävelykannet, jotka ulottuivat perään
asti. Laivan kolmas savupiippu oli suurin piirtein toisen luokan venepaikkojen
kohdalla.

Neljännen savupiipun lähellä oli kattoikkuna, josta tuli valoa toisen luokan
ravintolasalonkiin. Venepaikkojen takana oli pari kerrosta alempana toisen
luokan kävelykansi. Lähempänä perää oli kolmannen luokan kansi, ja myös laivan
perä oli kolmasluokkalaisten käytössä.

Titanic laskettiin vesille 31. toukokuuta 1911, ja se aloitti neitsytmatkansa
Southamptonista New Yorkiin 10. huhtikuuta 1912 kello 12. Ennen Atlantin
ylittämistä Titanic kävi vielä Ranskan Cherbourgissa ja Irlannin Queenstownissa
(nykyinen Cobh). Laivassa matkustivat muun muassa miljonääri John Jacob Astor IV
ja hänen vaimonsa Madeleine, kaivosomistaja Benjamin Guggenheim ja hänen
rakastajattarensa Madame Leontine Pauline Aubert, denveriläinen seurapiirirouva
Margaret Brown, skottilaisparoni Sir Cosmo Duff-Gordon ja hänen
pukusuunnittelijavaimonsa Lady Lucile, maailman suurimman tavaratalon Macy’sin
omistaja Isidor Straus ja hänen vaimonsa Ida, eversti ja sotahistorioitsija
Archibald Gracie, Rothesin kreivitär Noël Leslie, liikemies George Widener,
Grand Trunk Railroadin pääjohtaja Charles Hays sekä Yhdysvaltojen presidentin
adjutantti, majuri Archibald Butt.

Titanic purjehti valtameren poikki täydellä vauhdilla, vaikka sitä ei ollut
suunniteltu Atlantin ylityksen nopeusennätyksen rikkomiseen. Aluksen oli määrä
saapua New Yorkiin keskiviikkona 17. huhtikuuta, ja matka sujui ongelmitta aina
huhtikuun 14. päivään asti.

Sunnuntaiaamu 14. huhtikuuta valkeni sateisena, mutta päivällä taivas alkoi
kirkastua ja sää kylmeni. Titanic sai päivän aikana lukuisia jäävuorivaroituksia
muilta laivoilta, mutta niihin ei aina kiinnitetty erityistä huomiota. Iltaan
mennessä sää selkeni ja meri oli peilityyni. Kuutamoa ei kuitenkaan ollut, mikä
vaikeutti jäävuorten havaitsemista, eikä niitä voinut huomata aalloistakaan,
koska meri oli tyyni. Annettuaan ohjeet, joiden mukaan perämies Lightollerin
tulisi kutsua päällikkö Smith paikalle, mikäli Lightoller ollenkaan epäilisi
tilannetta, päällikkö poistui komentosillalta hyttiinsä kello 21.20.

Kello kymmeneltä illalla ensimmäinen perämies William Murdoch aloitti
työvuoronsa komentosillalla. Samaan aikaan tähystäjien märssyssä,
”harakanpesässä”, tulivat vuoroon Frederick Fleet ja Reginald Lee.

Tähystäjien vahtivuoro sujui rauhallisesti aina kello 23.40 [huom 1] asti,
jolloin he havaitsivat jäävuoren noin 450 metrin päässä. Titanicin nopeus oli
noin 21,5 solmua.

Tähystäjä Fleet soitti tähystyskopin soittokelloa kolme kertaa, mikä tarkoitti
jotain olevan laivan edessä, ja heti sen jälkeen hän soitti komentosillalle.
Kuudes perämies James Moody vastasi puhelimeen ja kuuli Fleetin sanat: ”Jäävuori
suoraan edessä!” Moody välitti viestin heti Murdochille, joka määräsi kääntämään
ruorin tyyrpuuriin ja koneet täysillä taakse. Laiva alkoikin kääntyä, mutta
vauhti oli liian kova ja peräsin liian pieni. Jäävuori osui laivan kylkeen ja
repi sitä yli 90 metrin pituudelta.

Murdoch määräsi vesitiiviit ovet suljettaviksi, ja päällikkö Smith kiiruhti
komentosillalle ottamaan selvää tilanteesta. Useat matkustajat tunsivat
törmäyksen mutta eivät välttämättä ymmärtäneet, mitä oli tapahtunut.
Suunnittelija Thomas Andrews ja toimitusjohtaja J. Bruce Ismay haettiin
komentosillalle. Laivan koneet oli pysäytetty. Lyhyen tutkimuksen jälkeen
Andrews ymmärsi, että jäävuori oli repinyt aluksen kylkeen aukkoja kuuden
ensimmäisen osaston kohdalta ja että jokainen osasto tulvi pahasti. Titanic oli
suunniteltu pysymään pinnalla, vaikka vettä tulvisi neljään osastoon, mutta nyt
vettä oli jo kuudessa osastossa. Laipiot ylettyivät vain E-kannelle asti, joten
vesi pääsisi tulvimaan niiden yli laivan kaikkiin 16 osastoon. Andrews arvioi
laivan pysyvän pinnalla korkeintaan puolitoista tuntia ja Smith kaksi tuntia.

Titanicin pumput käynnistettiin, mutta niiden teho ei riittänyt tyhjentämään
osastoja vedestä. Päällikkö Smith käski sähköttäjiä lähettämään hätäsanoman
muille laivoille. Aluksi nämä sähköttivät perinteisen CQD-hätäkutsun mutta
käyttivät sen jälkeen uutta SOS-merkkiä. Lähin kutsuun vastannut laiva oli RMS
Carpathia, mutta sekin oli neljän tunnin matkan päässä. Ainoa kyllin lähellä
oleva laiva oli SS Californian. Sen sähköttäjä Cyril Evans oli kuitenkin mennyt
nukkumaan saatuaan Titanicin sähköttäjältä Jack Phillipsiltä töykeän vastauksen
viestiin, jossa hän yritti kertoa Californianin havainneen jäävuoria alueella,
jonne Titanic oli purjehtimassa.

Päällikkö Smith käski jakamaan kaikille matkustajille pelastusliivit ja
ohjaamaan naiset sekä lapset pelastusveneisiin. Ensimmäinen pelastusvene
laskettiin mereen kello 0.45. Veneet lastattiin aluksi vain puolilleen, sillä
monet pitivät turvallisempana pysyä laivassa. Lisäksi miehistö pelkäsi, että
pelastusveneet voisivat upota, jos niissä olisi liian paljon matkustajia.
Esimerkiksi veneessä numero 1 oli vain 12 ihmistä, vaikka suurin osa veneistä
oli tarkoitettu 60–70 hengelle. Paapuurin puolella – jossa vastuussa oli toinen
perämies Charles Lightoller – noudatettiin tiukasti määräystä, ettei miehiä
saanut laskea pelastusveneisiin, mutta tyyrpuurin puolella – jossa vastuussa oli
William Murdoch – miehet pääsivät mukaan, jos naisia ei ollut lähettyvillä.
Pelastusveneiden lukumääräksi oli alun perin suunniteltu 64, mutta
matkustusmukavuuden lisäämiseksi määrä oli vähennetty ensin 32:een ja sitten
20:een.

Kymmenen metriä kölin yläpuolella sijaitseva pieni squash-sali oli veden
vallassa jo hieman keskiyön jälkeen. Tuolloin jo lähes kaikki höyrykattilat oli
sammutettu. Neljäs perämies Joseph Boxhall näki paapuurin puolella toisen laivan
valot ja yritti antaa sille merkin morselampulla. Ensimmäiset hätäraketit
ammuttiin klo 0.45. Raketit olivat kuitenkin värittömiä, eikä Californianin
kansipäällystö ymmärtänyt, että Titanic oli hädässä.

Estääkseen pakokauhun syntymisen Titanicin orkesteri oli soittanut
tanssimusiikkia ensimmäisen luokan aulassa. Myöhemmin muusikot siirtyivät
soittamaan venekannelle. Stuertit kiertelivät hyteissä herättelemässä niitä,
jotka vielä nukkuivat.

Laivan kallistuessa ja keulan painuessa syvemmälle pakokauhu pääsi valloilleen.
Kello 1.20 keula oli uponnut veteen jo laivan nimeä myöten. Mereen oli laskettu
seitsemän pelastusvenettä, joista yksikään ei ollut täynnä. Venekansi täyttyi
pelastusveneisiin hädissään pyrkivistä matkustajista. Näihin aikoihin
ensimmäisen luokan matkustaja Benjamin Guggenheim meni hyttiinsä vaihtamaan
parhaat vaatteensa ylleen ollakseen valmiina ”uppoamaan kuin herrasmies”.

Seuraavien kahdenkymmenen minuutin aikana laskettiin vesille neljä
pelastusvenettä. Vene numero 15 laskettiin liian nopeasti, ja vene numero 13 oli
vaarassa jäädä sen alle. Alla olevan veneen taavetin laskuköydet saatiin
kuitenkin leikattua viime hetkellä poikki. Kello 1.30 viides perämies Lowe ampui
varoituslaukauksen estääkseen miesjoukkoa hyppäämästä veneeseen numero 14.

Kun viimeisiä veneitä jo laskettiin vesille, Titanicin radiosähköttäjät Phillips
ja Bride jatkoivat yhä hätäkutsujen lähettämistä muille laivoille. Carpathia sai
heiltä viimeisen viestin kello 1.45: ”Konehuone on veden vallassa kattiloihin
asti.” Tämän jälkeen päällikkö Smith vapautti sähköttäjät tehtävistään.

Kello 2.00 vesi oli enää vain kolmisen metriä kävelykannen alapuolella.
Titanicin rikkain matkustaja John Jacob Astor IV auttoi raskaana olevan vaimonsa
viimeiseen pelastusveneeseen mutta jäi itse laivaan. Tarinan mukaan orkesteri
soitti viimeiseksi virren ”Nearer my God to Thee” (”Sua kohti, Herrani”), jonka
orkesterinjohtaja Wallace Henry Hartley olisi halunnut soitettavan omissa
hautajaisissaan. Virsi tunnetaan nykyään myös nimellä ”Titanic-hymni”. Jotkut
Titanicista pelastuneet ovat kuitenkin kertoneet, että sen jälkeen orkesteri
soitti vielä svengaavaa ragtime-musiikkia.

Laivan suunnittelija Thomas Andrews ja päällikkö Smith upposivat laivan mukana,
yrittämättä lainkaan pelastautua. Johtaja J. Bruce Ismay sen sijaan nousi
laskosvene C:hen. Onnettomuuden jälkeen erityisesti William Randolph Hearstin
omistamat lehdet pilkkasivat Ismayta ja ylistivät niitä miehiä, jotka ”kuolivat
kunniakkaasti”. Ismayn mainetta ei pelastanut edes se, että tutkijalautakunta
totesi hänen auttaneen ensin matkustajat veneeseen ja vasta sen jälkeen nousseen
siihen itse.

Laskosveneiden vesillelasku tuotti ongelmia. Vene B putosi venekannelle väärin
päin, ja vene A oli puolityhjä, kun se pyyhkiytyi mereen. Laskosvene kaatui ja
ihmiset putosivat mereen, mutta monet onnistuivat kapuamaan ylösalaisin
kääntyneen veneen pohjan päälle.

Kun viimeiset pelastusveneet oli laskettu vesille, laivassa oli vielä yli 1 500
matkustajaa, joilla ei ollut mitään toivoa pelastumisesta. Kello 2.10 laivan
perä oli noussut ilmaan ja paljastanut potkurit. Laiva kallistui yhä enemmän,
myös paapuurin puoleiselle kyljelleen, ja noin kello 02.10–02.15 välillä
etummainen savupiippu kaatui ja putosi veteen. Konemiehistö oli saanut pidettyä
laivan valot palamassa loppuhetkiin asti, mutta lopulta ne sammuivat kokonaan.

Laivan perä kohosi koko ajan korkeammalle, kunnes runkorakenteet pettivät ja
laiva katkesi keskeltä kahtia. Perä putosi takaisin lähes normaaliin asentoon,
ja loputkin jäljelle jääneet savupiiput kaatuivat mereen. Vedellä täyttynyt
etuosa alkoi vajota nopeasti ja vetää mukanaan siinä vielä kiinni ollutta,
ihmisiä täynnä olevaa takaosaa. Lopulta uppoava etuosa irtosi. Perä pysyi vielä
vähän aikaa kohtisuorana, mutta hiljalleen se kuitenkin vajosi ja vei mukanaan
satoja matkustajia.

Laiva oli vajonnut kokonaan pinnan alle noin klo 02.20. Veden varaan joutuneet
ihmiset huusivat pelastusveneitä apuun, mutta vain kaksi venettä palasi. Nekin
onnistuivat pelastamaan vain yhdeksän ihmistä, joista kolme kuoli pian
pelastumisen jälkeen. Muissa pelastusveneissä ei uskallettu palata
uppoamispaikalle, koska veneessäolijat pelkäsivät laivan uppoamisen aiheuttaman
pyörteen imaisevan heidät mukanaan tai veneisiin pyrkivien ihmisten kaatavan
veneet.

Pelastusliivejä riitti kaikille, mutta ne eivät suojanneet kylmältä vedeltä.
Puolessa tunnissa lähes kaikki veden varaan joutuneet olivat paleltuneet
kuoliaaksi.

Matkustajalaiva RMS Carpathia saapui onnettomuuspaikalle ensimmäisenä kello 4.00
ja alkoi pelastaa pelastusveneissä olevia ihmisiä, joista osa oli kuitenkin
menehtynyt kylmyyteen. Kello yhdeksään mennessä kaikki 706 pelastunutta oli
kerätty turvaan. Carpathian päällikkö ilmoitti sähkeitse Titanicia kohdanneesta
onnettomuudesta. Laivan lääkäri tutki pahimmin kylmettyneet ja šokissa olleet
matkustajat; muille annettiin lämmintä juotavaa ja huopia. Carpathian
matkustajat antoivat pelastuneille jopa omia vaatteitaan ja luovuttivat heille
hyttejään.

Carpathia oli matkalla Välimerelle mutta palasi New Yorkiin viedäkseen Titanicin
matkustajat määränpäähänsä. Pelastuttuaan Bruce Ismay lähetti White Star Linen
New Yorkin toimistoon viestin, jossa kertoi Titanicin uponneen ja onnettomuuden
vaatineen lukuisia ihmishenkiä. Onnettomuutta tutkinut Yhdysvaltain senaatin
tutkimuskomitea ylisti Carpathian järjestelmällisiä pelastustoimia.

Jos Titanicin lähettämien rakettien merkitys olisi ymmärretty, moni olisi voitu
pelastaa kuolemalta. Merenkulun sääntöjen mukaan hätärakettien tuli lähteä
minuutin välein, kun Titanicin raketit lähetettiin keskimäärin 7–8 minuutin
välein. Yhteensä laivalta ammuttiin kahdeksan rakettia noin tunnin kuluessa.

SS Californian oli 20–30 kilometrin päässä Titanicista pysähtyneenä
turvallisuussyistä yön ajaksi paikoilleen. Laivalta nähtiin myös hätäraketit ja
yritettiin ottaa yhteys Titaniciin morselampulla, mutta vastausta ei saatu eikä
sähköttäjää herätetty. Laivan mastoon asennettiin kuitenkin kirkas valo kahden
tunnin ajaksi. Yhdysvaltain senaatin tutkimuskomitea totesi Californianin
miehistön osoittaneen välinpitämättömyyttä ja vastuuttomuutta. Radisti Cyril
Evans oli sulkenut laitteistonsa ja mennyt nukkumaan juuri hetkeä ennen
Titanicin onnettomuutta.

Californianin radiosähköttäjä käynnisti laitteistonsa kello 3.30, ja kun laiva
sai tiedon Titanicin haaksirikosta, se lähti onnettomuuspaikalle, jossa kohtasi
Carpathian. Californianin tehtäväksi jäi etsiä mahdollisia eloonjääneitä.

Sanomalehdet joutuivat aluksi toimimaan erittäin vajavaisten tietojen varassa.
Ensimmäiset uppoamisen jälkeen ilmestyneet lehdet kertoivat, ettei Titanicin
haaksirikossa ollut kuollut ainuttakaan ihmistä ja että laivaa oltiin hinaamassa
Halifaxiin. Pian onnettomuuden laajuus kuitenkin tuli kokonaisuudessaan julki.
White Star Line vuokrasi kaksi alusta, CS Mackay-Bennettin ja CS Minianin
noutamaan ruumiita onnettomuuspaikalta. Lisäksi kolme muutakin alusta toi
ruumiita maihin. Vainajia löydettiin yhteensä 337, joista 128 haudattiin
merelle. Maihin tuotiin 209 ruumista, ja niistä 150 haudattiin Halifaxin
kolmelle hautausmaalle.

Lopulta ymmärrettiin, että kyseessä oli rauhan ajan suurin merionnettomuus, joka
oli vaatinut 1 517 uhria. Vain 706 ihmistä selvisi onnettomuudesta. Ensimmäisen
luokan miehiä pelastui enemmän kuin kolmannen luokan lapsia. Uhrien ja
Titanicilla matkustaneiden määrästä on esitetty erilaisia arvioita. Epävarmuus
johtuu monista seikoista, kuten siitä, että jotkut matkalipun ostaneet peruivat
matkansa viime hetkellä.

Titanicilla matkustaneista aikuisista naisista 72 prosenttia, lapsista 50
prosenttia ja aikuisista miehistä 16 prosenttia selvisi onnettomuudesta. Laivan
naispuolisesta henkilökunnasta selvisi 91 prosenttia ja miespuolisesta 21
prosenttia.

Tunnetuimpia onnettomuuden uhreja olivat liikemies John Jacob Astor IV, laivan
suunnittelija Thomas Andrews, Yhdysvaltain presidentin sotilasavustaja Archibald
Butt, kaivosmagnaatti Benjamin Guggenheim sekä Macy’s -tavaratalon omistaja
Isidor Straus vaimoineen.

Monille turman uhreille on pystytetty muistomerkkejä. Näihin kuuluvat päällikkö
Smithin patsas Lichfieldissä, Titanicin orkesterin muistomerkki Broken Hillissä
ja Ballaratissa Australiassa, Wallace Henry Hartleyn muistomerkki Colnessa
Lancashiressa sekä Isidor ja Ida Strausin muistomerkki New Yorkissa
Yhdysvalloissa. Vuonna 2012, kun onnettomuudesta oli kulunut sata vuotta,
avattiin Belfastiin Titanic-aiheinen museo Titanic Belfast.

Titanicilla matkustaneista koirista vain kolme sylikoiraa pelastui omistajineen,
vaikka koirat vapautettiin laivan kennelistä. Monet matkustajat kertoivat
nähneensä koirien juoksevan pitkin kantta.

Onnettomuuden jälkeen sekä Britanniassa että Yhdysvalloissa järjestettiin
julkiset kuulemiset. Yhdysvaltain tilaisuus alkoi 19. huhtikuuta, ja
puheenjohtajana toimi senaattori William Alden Smith. Britannian
kuulemistilaisuus alkoi Lordi Merseyn alaisuudessa 2. toukokuuta. Kummassakin
tilaisuudessa tehtiin samat johtopäätökset: pelastusveneiden määrää koskeva
lainsäädäntö oli vanhentunutta ja epätarkkaa, päällikkö Smith ei ollut ottanut
jäävuorivaroituksia huomioon, pelastusveneitä ei ollut täytetty kunnolla, eikä
laiva ollut hidastanut vauhtiaan. Californianin päällikköa arvosteltiin
voimakkaasti siitä, että laiva ei mennyt auttamaan Titanicia.

Monet eloonjääneet kolmannessa luokassa matkustaneet valittivat myöhemmin siitä,
että laivan henkilökunta auttoi ensimmäisen luokan matkustajia mutta että
samalla laivan ovet lukittiin niin, että kolmannen luokan matkustajia estettiin
pääsemästä pelastusveneisiin. Väitteelle ei kuitenkaan löydetty perusteluja
turman jälkeisessä tutkinnassa.

Kummassakaan kuulemistilaisuudessa ei pidetty huolimattomuutta IMM:n tai White
Star Linen osalta turman syynä. Miehistö oli vain seurannut normaalikäytäntöjä,
joten onnettomuus voitiin luokitella ”luonnonilmiön" aiheuttamaksi. Britannian
kuulemisessa todettiin lisäksi, että päällikkö Smith oli noudattanut perinteistä
toimintatapaa, jota ei aiemmin ollut pidetty vaarallisena. Loppuraportissa
huomautettiin myös, että yksistään Britannian lipun alla matkustavat laivat
olivat kuljettaneet 3,5 miljoonaa matkustajaa edellisen kymmenen vuoden aikana
ja ihmishenkiä samana aikana menetettiin vain 73.

Onnettomuuden seurauksena otettiin käyttöön useita ohjeita, joiden tarkoitus oli
parantaa merenkäynnin turvallisuutta. Laivoihin määrättiin pakollisiksi enemmän
pelastusveneitä, pelastusveneharjoituksia piti järjestää säännöllisesti ja
matkustajalaivoilla tuli olla lennätin käytössä ympärivuorokautisesti.
Pohjois-Atlantin jäävuoritilannetta vartioimaan perustettiin kansainvälinen
jäävartiosto, ja merenkäynnin turvallisuusohjeiden yhteensovittamiseksi
sovittiin kansainvälinen SOLAS-sopimus.

Onnettomuus aiheutti myös taloudellisia menetyksiä. White Star Linen
korvausvastuu selvitettiin vakuutusoikeudenkäynneissä, jotka alkoivat
Yhdysvalloissa kesäkuussa 1915 piirituomari Julius M. Mayerin johdolla. Sitä
ennen 22. helmikuuta 1913 oli tehty päätös, jonka mukaan yhdysvaltalaisella
oikeudella oli oikeus kuulla vahingonkorvausvaateita asiassa. Yhdysvaltojen lain
mukaan laivan omistajien vastuu rajoittui vain laivan pelastushintaan (engl.
salvage value), jonka oli arvioitu olevan noin 97 000 Yhdysvaltain dollaria.
Erillisessä päätöksessä todettiin kuitenkin, että Ison-Britannian laki päti
korvausvaatimusten kokonaissummaan, joka oli 16,8 miljoonaa dollaria.
Korvausvaatimukset piti lähettää oikeudelle 14. tammikuuta 1913 mennessä, ja
niitä voitiin tehdä neljässä kategoriassa: hengenmenetys, omaisuudenmenetys,
hengen- ja omaisuudenmenetys sekä vammautuminen ja omaisuudenmenetys.
Yksittäisten henkilöiden tekemät korvausvaatimukset vaihtelivat
omaisuudenmenetyksiä koskien 41 dollarista lähes 180 000 dollariin. Lisäksi eräs
maahantuoja teki asiakkaidensa puolesta korvausvaatimuksen, jonka summa oli yli
220 000 dollaria. Suurimman hengenmenetystä koskevan korvausvaatimuksen –
miljoona dollaria – teki erään teatterinomistajan leski. Vaatimukset saatiin
käsiteltyä 28. heinäkuuta 1916 mennessä, ja korvauksia jaettiin yhteensä 663 000
dollarin arvosta.

Titanicin uppoaminen herätti aikoinaan paljon pelkoa ja ennakkoluuloja
laivaliikennettä kohtaan. Olihan turma aikansa eniten kuolonuhreja vaatinut
merionnettomuus.

Uppoamisesta on useita teorioita. Vanhimman käsityksen mukaan jäävuori repi
laivan kylkeen aukkoja, mutta myöhemmin on esitetty, että se väänsi irti
niittejä, joilla metallilevyt oli kiinnitetty. Kummassakin tapauksessa vesi
olisi tulvinut sisään laivan kyljestä ja upottanut sen. Joissakin tutkimuksissa
on todettu, että metallilevyt olivat heikkolaatuista ja helposti ruostuvaa
terästä. Kylmä vesi saattoi hyvinkin haurastuttaa ne, ja niiden takia laiva
olisi voinutkin upota. Tämä ei kuitenkaan ole uskottavaa, sillä samalla tavalla
valmistettua terästä käytettiin tuohon aikaan suurimmassa osassa
Isossa-Britanniassa rakennetuista laivoista. Harland and Wolffin käyttämän
teräksen on myös sanottu olleen ensiluokkaista omana aikanaan.

Uusin teoria esittää, että perinteisen käsityksen mukaiset kylkivauriot –
etenkin, jos teräs oli haurasta – olisivat kovin epätodennäköisiä. Vedenpinnan
nousu laivan sisällä viittaisi pikemminkin siihen, että vauriot syntyivät sen
pohjaan, eivät kylkeen. Jos laiva olisi saanut aukkoja kylkeensä, se olisi
kallistunut toiselle puolelle. Lisäksi tiedot konehuoneiden vesitilanteesta ja
kuulohavainnot jatkuvasta, raapivasta äänestä eivät tue ajatusta
kylkivaurioista. Kun suurella nopeudella vedessä liikkuva kappale törmää
kyljittäin painavampaan esineeseen, se siirtyy liike-energian vaikutuksesta
ensimmäisen törmäyksen myötä poispäin eikä heilu edestakaisin sataa metriä.
Onkin todennäköisintä, että Titanic ajoi jäävuoren vedenalaisen osan yli,
jolloin laivan pohja sen keulaosassa sai vuotoja. Tämä selittää myös sen, miksi
jäävuoresta putosi jäätä laivan kansille. Vaikka laivan massa olikin mitätön
jäävuoreen verrattuna, se liikkui nopeasti ja kallisti vuorta, jolloin vuoren
ylemmät osat pääsivät kosketukseen kansirakenteiden kanssa.

Useiden todistajalausuntojen mukaan laiva pysähtyi törmäyksen jälkeen hetkeksi
mutta jatkoi sitten matkaansa vain hieman hitaammin kuin ennen törmäystä.
päällikkö Smith oli saanut konemestarilta liian optimistisen raportin vaurioista
eikä odottanut lopullista tietoa alas tarkistuskierrokselle lähettämältään
perämieheltä. Titanic olisi kestänyt neljän osaston täyttymisen vedellä.
Jäävuori veti kuitenkin laivaan yli 90 metrin viillon, mikä täytti kuusi osastoa
vedellä. Yksi syy Titanicin uppoamiseen olikin, että laivan alaosan laipioiden
katot eivät olleet vesitiiviitä, jolloin vesi pääsi tulvimaan vesitiiviiden
ovien yli aluksen muihin osiin. Törmäyksen jälkeen Titanic höyrysi eteenpäin
vielä kymmenen minuutin ajan, mikä nopeutti uppoamista merkittävästi, sillä se
lisäsi painetta, jolla vesi hyökyi sisään. White Star Line -yhtiön johtajan J.
Bruce Ismayn on sanottu vaatineen päällikkö Smithiä jatkamaan etenemistä
törmäyksen jälkeen, jolloin hän pahensi tietämättään katastrofia.

Pian uppoamisen jälkeen ajateltiin, että Titanic olisi pysynyt pinnalla, jos
laiva olisi ajettu suoraan päin jäävuorta. Silloin vain keula olisi tuhoutunut
eikä vesi olisi päässyt tulvimaan neljää useampaan peräkkäiseen osastoon.
Nykykäsityksen mukaan törmäyksen voima olisi kuitenkin ollut niin suuri, että
isku olisi vaurioittanut runkoa pahasti koko laivan pituudelta, useat niitit
olisivat hajonneet ja liitokset pettäneet. Titanic olisi luultavasti uponnut
paljon nopeammin ja sekasortoisemmissa olosuhteissa kuin mitä todellisuudessa
tapahtui.

Vaikka Titanicin peräsin olikin kooltaan määräysten rajoissa, sitä ei kuitenkaan
voi pitää erityisen ajanmukaisena. Titanic Historical Societyn tutkijoiden
mukaan laivan korkea ja kapea peräsin oli perua 1700-luvun purjelaivoista ja
kooltaan vain murto-osa esimerkiksi Cunard-linjan RMS Mauretanian tai RMS
Lusitanian peräsimestä. Ilmeisesti suunnittelijat eivät olleet juuri miettineet,
miten 269 metriä pitkä laiva pystyisi tekemään hätäkäännöksen törmäyksen
välttämiseksi.

Ehkä vieläkin kohtalokkaampi suunnitteluvirhe oli Titanicin kolmipotkurirakenne.
Sivupotkurien voimanlähteenä olivat mäntähöyrykoneet, joiden pyörimissuuntaa
voitiin vaihtaa, mutta keskipotkurin moottorina oli höyryturbiini, jossa ei
ollut peruutusvaihdetta. Kun ensimmäinen perämies määräsi koneet peruuttamaan,
hän samalla tietämättään vei laivalta kääntymiskyvyn. Koska peräsimen edessä
olleen keskipotkurin turbiinissa ei ollut peruutusvaihdetta, se pysäytettiin,
mikä vähensi huomattavasti aluksen ohjailukykyä. Jos laivaa olisi pelkästään
käännetty nopeutta vähentämättä, se olisi saattanut pystyä väistämään jäävuoren.

Titanicin hylkyä ei voitu paikallistaa vuosikymmeniin kehittymättömän
sukellustekniikan vuoksi. Hylky löydettiin vasta 1. syyskuuta 1985, kun Robert
Ballard löysi vedenalaisella Argo-kameralla merenpohjassa makaavan
jättiläislaivan konehuoneen kattilan. 73 vuotta aiemmin uponneen
loistoristeilijän löytyminen herätti paljon huomiota. Hylyn sijainnista oli
ollut liikkeellä virheellisiä tietoja, minkä takia se löydettiinkin vasta 1985.

Titanicin hylky makaa Pohjois-Atlantin pohjassa 3 798 metrin syvyydessä 560
kilometrin päästä Newfoundlandista. Paapuurin puoleinen potkuri on irronnut
aluksen tömähdettyä merenpohjaan. Vedenpaine on murskannut lasikupolin ja muita
ikkunoita pirstaleiksi, keulamasto on kaatunut ja voimistelusalin katto
romahtanut. Ruoste on peittänyt Titanicin nimikyltin ja muodostanut keulaan
keulakuvan kaltaisen muodostelman, vaikka Titanicissa ei ollut keulakuvaa. Hylyn
lähistöllä on paljon irtotavaraa.

Hylky on pahoin rapistunut ja vaurioitunut, ja rautaa syövien bakteerien on
laskettu hävittävän siitä yli 45 kilogrammaa rautaa joka päivä. Hylkyyn on
alettu järjestää myös turistisukelluksia, jotka osaltaan vaurioittavat hylkyä.
Erityisesti laivan etukansi on kärsinyt pienoissukellusveneiden käsittelyssä.
Lisäksi Titanicin hylky on turistien jättämien roskien peitossa, ja tutkijat
ovatkin todenneet, ettei se ole enää arkeologisesti puhdas. Titanic ei ole
hautautunut meren pohjaan, joten se on täysin suojaton bakteerien aiheuttamaa
hajoamista vastaan, ja suuri osa laivan pienemmistä osista on jo tuhoutunut.
Laivan keula on vielä kokonainen ja suhteellisen hyvässä kunnossa, mutta noin
sadan vuoden kuluttua siitäkin on jäljellä luultavasti vain pieniä osia. Vuonna
2012 Titanicin hylky pääsi Unescon suojelulistalle, joten hylyn myyminen,
tuhoaminen ja hajottaminen on kielletty.

RMS Titanic -yhtiö sai vuonna 1994 tuomioistuimen päätöksellä yksinoikeuden
nostaa esineitä Titanicin hylystä. Vuoteen 2010 mennessä pintaan olikin nostettu
jo noin 5 500 esinettä. Yritys rahoitti vuonna 2010 tehdyn kolmiulotteisen
kartoituksen, jonka avulla hylystä saatiin yhtä tarkkaa tietoa kuin jos se olisi
nostettu pintaan. Samana vuonna yhdysvaltalainen oikeus päätti, että yrityksellä
oli oikeus nostopalkkioon, jonka summa olisi yhtä suuri kuin vuosina 1993–2004
nostettujen esineiden käyvän markkina-arvon yhteissumma.

Titanicin hylyn ruosteesta löydettiin vuonna 2010 ennestään tuntematon
bakteerilaji, joka sai nimekseen Halomonas titanicae.

Osa matkustajista ja miehistön jäsenistä kertoi myöhemmin havainneensa
horisontissa, Titanicin paapuurin puolella huomattavasti pienemmän aluksen
valon. Neljäs perämies Joseph Boxhall päätteli aluksen olevan niin lähellä, että
hän antoi sille merkkejä viestilampulla. Valoa kohti alettiin soutaa, mutta
yksikään pelastusvene ei saavuttanut sitä. Valo ei voinut tulla Californianista,
koska se oli Titanicista pohjoiseen eli tyyrpuurin puolella.

Jälkeenpäin on arveltu valon tulleen pienestä hylkeenmetsästysaluksesta, joka
olisi ollut vain kymmenen kilometrin päässä Titanicista. Alus olisi höyrynnyt
pois, koska miehistö oli laittomissa puuhissa ja pelkäsi joutuvansa pidätetyksi.

Toisin kuin yleisesti uskotaan, Titanicin onnettomuus ei ollut ensimmäinen
kerta, kun SOS-hätämerkkiä käytettiin. SOS-hätämerkin käyttöä ehdotettiin
kansainvälisessä konferenssissa Berliinissä jo vuonna 1906, se ratifioitiin
vuonna 1908, ja se on ollut käytössä siitä lähtien. SOS-hätämerkin sijasta
brittisähköttäjät tosin käyttivät vanhempaa CQD-hätämerkkiä. Pääsähköttäjä Jack
Phillips käytti CQD:tä, kunnes apusähköttäjä Harold Bride sanoi hänelle:

Titanicin tuho on herättänyt myös taikauskoisia käsityksiä. On esimerkiksi
väitetty, että Titanicin työnumero oli telakalla 390904 ja että se olisi
tuottanut epäonnea, koska numerosarjan peilikuva voidaan lukea ”NO POPE” eli ”ei
paavia”. Toisen selityksen mukaan kiireessä rakennetun kaksoispohjan väliin jäi
kuolleita rakentajia, joiden sielut olisivat aiheuttaneet onnettomuuden.
Ensimmäisen väitteen mukainen työnumero on kuitenkin vain tarinaa, eikä telakan
rakennusmiehiä kadonnut selittämättömästi työn aikana.

Titanicin uppoamisen syyksi on myös ehdotettu ”Titanicin kirousta”. Onnettomuus
on esimerkiksi liitetty Hope-timantin kiroukseen, vaikka timantti ei koskaan
edes ollut Titanicissa. Kirouksen aiheuttajaksi on esitetty myös Amon-Ran
-temppelin papittaren 1890-luvulla Egyptistä löydettyä muumiota, jonka sen
omistaja William Thomas Stead olisi kätkenyt Titanicin lastiin. Hänen väitetään
ostaneen muumion British Museumista. Todellisuudessa muumiota ei ole koskaan
säilytetty British Museumissa, missä on edelleenkin näytteillä ainoastaan sen
sarkofagin kansi.

Vuonna 1898 Morgan Robertson julkaisi Futility (”Turhuus”) -nimisen
pienoisromaanin, joka kertoi jäävuoreen törmäyksen vuoksi uponneesta
Titan-nimisestä loistoristeilijästä, joka olisi ollut aikansa ylellisin laiva.
Romaanissa kuvattu laiva on hieman Titanicia lyhyempi ja teholtaan pienempi,
mutta muuten kirjan Titanin tiedoissa on nähty yhtäläisyyksiä Titanicin tietojen
kanssa. Robertson tosin julkaisi vuonna 1912 kirjastaan uuden version, jossa
aluksen mittoja oli muutettu vastaamaan enemmän Titanicia.

Titanicilla on ollut merkittävä vaikutus populaarikulttuuriin uppoamisestaan
saakka. Onnettomuus on innoittanut lukuisia kirjoja, näytelmiä, elokuvia, runoja
ja taideteoksia, ja sen merkityksestä, tarkoituksesta ja seurauksista on tehty
erilaisia tulkintoja.

Välittömästi turman jälkeen julkaistiin lukuisia aihetta käsitteleviä runoja.
Näistä Thomas Hardyn ”The Convergence of the Twain” (1912) oli yksi
merkittävimmistä. Turmasta selvinneiden – kuten Margaret Brownin, Charles
Lightollerin sekä Violet Jessopin ja Archibald Gracien – kokemuksista kertovia
tekstejä julkaistiin joko heidän elinaikanaan tai postuumisti. Lisäksi useat
kynäilijät yrittivät hyötyä tragediasta tuottamalla sensaatiokirjoja, joiden
tiedot poimittiin usein epätarkoista lehtijutuista. Vuonna 1955 julkaistiin
Walter Lordin arvostettu tietokirja Titanicin kohtalonyö (A Night to Remember),
joka perustui useisiin selviytyneiden kertomuksiin.

Titanicista kertovia draamaelokuvia on tehty useita. Ensimmäinen niistä, Saved
from the Titanic, julkaistiin vain 29 päivää laivan uppoamisen jälkeen. Sen
pääosaa esitti Titanicin uppoamisesta selvinnyt mykkäelokuvatähti Dorothy
Gibson. Natsi-Saksa hyödynsi onnettomuutta propagandaelokuvassa vuonna 1943.
Tämän lisäksi tarina on esiintynyt amerikkalaisessa melodraamassa (Titanic,
1953). Isossa-Britanniassa tuotettua elokuvaa Titanicin kohtalonyö (A Night to
Remember, 1958) pidetään yhä historiallisesti totuudenmukaisimpana, mutta
taloudellisesti parhaiten on menestynyt James Cameronin Titanic (1997), joka oli
aikanaan eniten tuottanut elokuva.

Television yleistyttyä Titaniciin liittyvistä aiheista on tehty lukuisia
televisiotuotantoja, jotka ovat vaihdelleet lyhyistä piirretyistä
televisiosarjojen jaksoihin sekä aiheesta kertoviin televisiodraamoihin. Aihetta
on käsitelty myös science fictionissa, kuten vuonna 1966 esitetyssä
yhdysvaltalaisen The Time Tunnel -televisiosarjan ensimmäisessä jaksossa.



https://fi.wikipedia.org/wiki/Luettelo_Disneyn_animaatioelokuvista

Alle on listattu elokuvat, jotka kuuluvat Disneyn viralliseen kaanoniin (engl.
Disney Animated Canon). Elokuvia kutsutaan myös Disneyn klassikkosarjaksi (engl.
Walt Disney Animated Classics series). Elokuvat ovat pitkiä piirroselokuvia,
jotka on tuottanut Walt Disney Animation Studios (ennen vuotta 1986 Walt Disney
Productions ja vuosina 1986–2006 Walt Disney Feature Animation). Yhtiö on
Disneyn animaatioiden päästudio. Studion tekemät elokuvat julkaistaan Walt
Disney Pictures -nimikkeen alla.

Veljekset Walt Disney ja Roy O. Disney perustivat animaatiostudion vuonna 1923.
Studio teki ensin lyhytelokuvia, kunnes vuonna 1937 sai ensi-iltansa yhtiön
ensimmäinen kokoillan animaatioelokuva Lumikki ja seitsemän kääpiötä.

Walt Disney Productionsin tosiasiallinen seitsemäs kokoillan animaatio,
strategisia pommituksia käsitellyt opetuselokuva Victory Through Air Power
(1943) on jätetty virallisen kaanonin ulkopuolelle.

Suomessa, muissa Pohjoismaissa ja esimerkiksi Britanniassa animaatioklassikot on
numeroitu virallisen kaanonin mukaan numeroon 38 asti (elokuva Fantasia 2000).
Sen jälkeen järjestys menee seuraavasti:

Virallisen kaanonin ulkopuolelta klassikkosarjaan on otettu Aivan villit (2006),
ja ulkopuolelle on jätetty Dinosaurus (2000) ja Nalle Puhin elokuva (2011).

Pienemmällä budjetilla tehdyt elokuvat tuottaa DisneyToon Studios, joka on osa
suurempaa Walt Disney Animation Studios -animaatiostudiota. Kyse on lähinnä
Disneyn klassikkoelokuville tehdyistä jatko-osista, jotka yleensä julkaistaan
suoraan videolle.



https://fi.wikipedia.org/wiki/Kontti

Kontti on tavarankuljetussäiliö, jota voidaan siirtää kuljetusvälineestä toiseen
ilman sisällön uudelleenlastausta. Se on myös rahtitavaraliikenteen
mittayksikkö, joka vastaa kahdenkymmenen jalan pituista konttia. Kontteja
voidaan käyttää kuljetuskontin lisäksi myös sisältä varusteltuina parakkeina
toimisto- ja muina työtiloina.

Kontti on yksi tärkeimmistä logistisista innovaatioista ja sitä voidaan pitää
yhtenä tärkeimmistä 1900-luvun keksinnöistä. Kontti otettiin käyttöön vuonna
1956. Vuonna 2015 merikuljetuksissa noin 90 prosenttia irtotavaralastista
kuljetetaan konteissa ja koko meriliikenteestä yli 60 prosenttia on
konttiliikennettä. Konttialuksia on yli 6 000. Vuosittain kontit tekevät noin
200 miljoonaa matkaa ja kontteja on liikenteessä merellä 20 miljoonaa. Yhteensä
kontteja on noin 530 miljoonaa. Konttiliikenteestä noin 25 prosenttia tapahtuu
Kiinassa, jossa sijaitsee myös maailman suurin konttisatama, Shanghain satama.
Kiinassa myös valmistetaan 95 prosenttia konteista. Suurin konttivarustamo on
Maersk Line.

Kontit valmistetaan useimmiten teräksestä tai alumiinista. Kontteja käytetään
maantie-, rautatie-, lento- ja merikuljetuksissa. Ne on suunniteltu
pinottaviksi, helposti siirreltäviksi ja helposti kuljetusvälineeseen
kiinnitettäviksi. Yleisin konttityyppi on kansainvälisen
standardisoimisjärjestön (ISO) määrittelemä ja luokittelema ISO-kontti. Se on
maailmanlaajuisesti käytetyin ja joukkotuotannosta johtuen halpa
kuljetusyksikkö. Lentorahdin kuljettamiseen on omat konttityyppinsä.

Suuryksikkörahtikokeiluja oli tehty jo 1700-luvun puolivälistä. Englannissa ja
Englannin kanaalin yli kuljetettiin ensin hiilitä ja myöhemmin matkatavaroita
puulaatikoissa. Rahtilogistiikka tuli entistä tärkeämmäksi toisen maailmansodan
myötä.

Maailman ensimmäisenä konttikuljetuksena pidetään SS Ideal-X-tankkerin
merikuljetusta, joka lähti 26. huhtikuuta 1956 Yhdysvaltain New Jerseystä
Newarkin satamasta kohti Teksasin Houstonin satamaa. Aluksen lastina oli 58
rekan perävaunua. Matkaa vastustettiin ja pilkattiinkin, mutta onnistuneen
matkan jälkeen se aloitti rahtiliikenteen mullistaneen konttiliikenteen
aikakauden. Idean isä oli yhdysvaltalainen Malcolm McLean, joka oli siirtynyt
rekkaliikennöitsijästä laivanvarustajaksi. McLean halusi logistiikkaketjusta
sujuvamman, kun aikaisemmin laivat ja rekat olivat joutuneet odottamaan ja
jonottamaan pitkiä aikoja satamissa lastauksen aikana.

Konttiliikenne yleistyi 1960-luvulla, kun konttikoot saiva ISO-standardit.
Euroopan ja Yhdysvaltain välinen konttialusten linjaliikenne alkoi vuonna 1966.
Varsinainen globalisaation mahdollistaja kontista tuli vasta 1980- ja
1990-luvuilla.

Sarja 1 pohjautuu amerikkalaiseen konttistandardiin. Tämän sarjan konttikokoja
niin sanottuja ISO-kontteja käytetään maailmanlaajuisesti ja niillä on
hallitseva asema markkinoilla.

Sarja 2 sisälsi kansainvälisen rautatiejärjestön (UIC) käyttämät mitat. Nämä
konttikoot oli tarkoitettu mannerten sisäiseen liikenteeseen. Tämä sarja on
poistettu standardeista vähäisen käytön vuoksi.

Sarja 3 sisältää Venäjän käyttämät mitat ja on tarkoitettu mannerten sisäiseen
liikenteeseen. Sarja on poistettu ISO-standardista, mutta tämän kokoiset kontit
määritellään ISO:n teknisissä tiedotuksissa.

ISO-kontti: Koska ISO:n standardi pohjautuu amerikkalaiseen konttistandardiin,
nimellismittoina käytetään anglosaksisia mittayksiköitä (jalkoja ja tuumia).
ISO-kontteja on neljää nimellispituutta 40, 30, 20 ja 10 jalkaa (12, 9, 6 ja 3
metriä). Konttien leveys on useimmiten 8 jalkaa (2,4 metriä) ja yleisin korkeus
8,5 jalkaa (2,6 metriä). Raskaita lasteja varten valmistetaan 4,25 jalkaa (1,3
metriä) korkeita kontteja (half-height container). On myös olemassa
erikoiskontteja, jotka noudattavat standardia vain osittain. Tällainen (ei
ISO-kontti) on esimerkiksi normaalia korkeampi kontti (high cube tai hicube),
joka on muuten samanlainen kuin 40 jalkaa pitkä kontti, mutta sen korkeus on 9,5
jalkaa (2,9 metriä). Rahtikontteja valmistetaan myös 45 jalkaa (13,7 metriä)
pitkinä.

Eurokontti on Euroopan unionissa suunniteltu kontti, jossa yhdistyisi ISO-kontin
lujuus ja pinottavuus sekä vaihtokorin lastikapasiteetti. Direktiiviehdotus
eurokontista valmistui vuonna 2004, mutta ehdotusta ei vielämilloin? ole
hyväksytty.

Eurokontin ulkomitat ovat: pituus 13,6 metriä tai 7,45 metriä, korkeus 2,67
metriä ja leveys 2,5 metriä. Eurokonttiin mahtuu 33 eurolavaa (1200×800 mm
kokoista kuormalavaa), kun 40 jalan ISO-konttiin mahtuu vain 25 eurolavaa.

Kontteja voidaan tehdä myös lasikuidusta, jonka etuna on puolet vähäisempi paino
ja täten polttoainekustannuksissa säästö. Perinteiseen teräskonttiin verrattuna
ne ovat kuitenkin 2–3 kertaa kalliimpia. Teräskontin elinkaari on yli 10 vuotta.

Konttiliikenteen perusmittayksikkö on TEU (twenty foot equivalent unit eli
tavallinen kontti). Yksi TEU tarkoittaa yhtä 20 jalkaa pitkää, 8 jalkaa leveää
ja 8,5 jalkaa korkeata konttia. Sen sisätilavuus on 32 kuutiometriä ja
kokonaistilavuus 38 kuutiometriä. Yksi 40 tai 45 jalkaa pitkä kontti on siten 2
TEU. Koska nämä pitkät kontit ovat hyvin yleisiä, käytetään myös mittayksikköä
FEU (forty foot equivalent unit eli suurkontti); 1 FEU = 2 TEU. Käytännössä
konttilaivaan ei kuitenkaan voi lastata yhtä FEU:ta kahden TEU:n sijasta, koska
laivojen rakenteet asettavat konttien asettelulle omat esteensä. Konttialusten
vetoisuudet ilmoitetaan TEU:na. Kontteja voidaan pinota yhdeksän päällekkäin.

Euroopan unionin tilastotoimiston, Eurostatin, tehtävänä on huolehtia EU-maiden
tilastojen vertailukelpoisuudesta. EU-maiden tilastoinnissa käytetään sellaista
Eurostatin määrittelemää TEU-yksikköä 8, 8,5 ja 9,5 jalkaa korkeille konteille,
että

Konttialukset liikennöivät vain konttisatamien välillä joissa on konttien
käsittelyyn erikoistunut kalusto. Konttialuksissa ei ole omaa
kontinkäsittelykalustoa, joten ne eivät pysty itsenäisesti purkamaan tai
lastaamaan kontteja. Maailmalla on konttisatamia, jotka ovat erikoistuneet
pelkästään konttiliikenteeseen. Suomessa ei ole pelkästään konttiliikenteeseen
erikoistunutta satamaa. Suuret konttialukset liikennöivät suurimpien
konttisatamien välillä. Pienempiin satamiin konttiliikenne hoituu nk.
feeder-liikenteellä. Feeder-aluksiin mahtuu 200-1000 TEU:ta, kun maailman
suurimpiin konttialuksiin jopa 18 000 TEU:ta.

Satamassa kontit purkaa konttinosturi, joka liikkuu kiskoilla. Nosturi nostaa
kontit alas, josta ne kuljetetaan suoraan toiseen kulkuneuvoon tai
säilytettäväksi konttikentälle. Satamissa toimii lukkeja ja kurottajia. Ne ovat
erikoistuneet konttien kuljettamiseen ja pinoamiseen. Nykyisin konttien sijainti
tiedetään konttikentällä tarkasti satelliittiteknologian avulla. Kunkin kontin
sijaintia voi seurata tietokoneella.

Noin 300–2 000 konttia menetetään vuosittain onnettomuuksissa ja
luonnonmullistuksissa.

Konteissa on oma kirjaimista ja numeroista muodostuva kansainvälinen
rekisterinumerojärjestelmä, jonka kolme ensimmäistä numeroa ilmaisevat
omistajan. Suurin osa omistajista on varustamoja ja kontinvuokrausyrityksiä.
Satamaan tuleva kontti säilytetään tyhjennyksen jälkeen depot-yksikössä, jossa
se myös tarkastetaan. Konttien liikkeet pysyvät omistajien tiedossa
rahtikirjojen avulla. Peruskokoinen yhden TEU:n kontti maksaa noin 2000 euroa.

Konteissa salakuljetetaan vuosittain noin 200 miljardin euron arvosta
väärennettyä tavaraa. Lisäksi konteissa salakuljetaan huumeita, aseita ja
ihmisiä. Pohjois-Amerikassa konteista pystytään läpivalaisemaan vain noin viisi
prosenttia ja Euroopassa 1–3 prosenttia.



https://fi.wikipedia.org/wiki/Kiit%C3%A4j%C3%A4t_(perhosheimo)

Kiitäjät (Sphingidae) on suurten tai keskikokoisten perhosten heimo. Siihen
kuuluu hieman yli 1200 lajia, joista suurin osa tropiikissa. Palearktisella
alueella lajeja on 125, joista Euroopassa elää 33. Suomesta on tavattu 11
vakinaista kiitäjälajia sekä kuuden vaeltavan tai harhailevan lajin yksilöitä.

Kiitäjät ovat saaneet nimensä siitä, että ne lentävät nopeammin kuin muut
perhoset. Niiden pitkät ja kapeat siivet sekä virtaviivainen vartalo
liittyvätkin juuri suureen lentonopeuteen. Koetilanteessa kiitäjien on todettu
saavuttaneen yli 50 km/h lentonopeuksia. Useimmat lajit ovat aktiivisia yöllä
tai hämärän aikaan. Tällöin aikuisen perhosen etusiivissä on yleensä suojaväri,
joka piilottaa valoisana aikana lepäävän perhosen saalistajilta. Takasiivet ovat
selvästi etusiipiä pienemmät ja saattavat olla kirkasväriset. Monet päivällä
lentävät lajit pyrkivät muistuttamaan kimalaisia. Joillakin lajeilla koirat ja
naaraat eroavat ulkonäöltään toisistaan naaraiden ollessa koiraita kookkaampia
ja naaraat houkuttelevat koiraita luokseen erittämiensä feromonien turvin.
Sukupuolet on helppo erottaa tuntosarvista, jotka ovat naarailla rihmamaiset.
Koirailla tuntosarvien alapinnalla on parillisia haarakkeita, jotka tekevät
sarvista selvästi paksummat.

Kiitäjillä on heimona runsaasti tuntomerkkejä, jotka osoittavat ryhmän
monofyleettiseksi. Aikuisella perhosella tärkeimmät näistä liittyvät
siipisuonitukseen. Toukissa yhdistäviä tuntomerkkejä on enemmän. Esimerkiksi
toukan jaokkeiden 4–10 sivuilla olevat vinoviivat sekä peräpäässä oleva sarvi,
joka on joillakin lajeilla surkastunut. Verkkosilmät ovat suuret mutta päälaen
pistesilmät ja chaetosemat puuttuvat aina. Tuntosarven kärki on monilla lajeilla
voimakkaasti kaartuva. Etu- ja takasiipiä yhdistää frenulum-retinaculum-rakenne,
jonka frenulum-osa on joillakin lajeilla surkastunut. Etenkin osa trooppisista
lajeista kykenee tuottamaan ääntä joko ilmavirran avulla tai hieromalla ulompia
genitaaliosiaan yhteen.

Yöaktiivisten lajien parittelu tapahtuu yleensä päivällä, jolloin perhosparin
voi tavata lepäämässä takaruumiiden kärjet vastakkain. Parittelun jälkeen naaras
munii jopa toistasataa munaa, yleensä yksittäin sopivalle ravintokasville.
Kiitäjien toukat ovat kookkaita ja paksuja, yleensä karvattomia ja lähes
kaikilla lajeilla toukan peräpäässä on kaareva, sarvimainen uloke. Toukkien
väritys pyrkii piilottamaan ne kasvillisuuden sekaan. Monilla toukilla on
vartalossaan silmätäpliä, joiden tarkoituksena on hämätä saalistajaa pitämään
toukkaa vaikkapa käärmeenä. Loisia ja pienempiä saalistajia, kuten muurahaisia,
vastaan toukka voi puolustautua ruiskuttamalla oksennusta uhkaajan päälle.

Toukat elävät melko piilottelevaa elämää, usein korkealla puiden latvustoissa.
Kehityksensä päätteeksi toukat laskeutuvat ravintokasvista maahan.
Suurikokoinen, koteloitumispaikkaa etsivä toukka on vaihe, jossa kiitäjiä tapaa
helpoimmin. Sopivan paikan löydettyään toukka kaivautuu maan alle, eräät lajit
jopa useiden kymmenien senttimetrien syvyyteen, ja koteloituu. Useimmat
tropiikin ulkopuolella elävät kiitäjäperhoslajit viettävät talven
kotelovaiheessa.

Kiitäjät voidaan jakaa yökiitäjiin, hämäräkiitäjiin ja päiväkiitäjiin. Näistä
hämärä- ja päiväkiitäjät syövät aikuisenakin. Vieraillessaan kukilla ne eivät
laskeudu sille vaan imevät kukkien mettä pitkällä imukärsällään lentäen
paikallaan ilmassa kuin kolibrit. Kyky paikoillaan lentämiseen mettä imiessä
onkin kuviteltu esimerkki kiitäjäperhosten ja kolibrien kuvitellusta
konvergentistä evoluutiosta eli tilanteesta, jossa kaksi samanlaisen elämäntavan
omaksunutta eläinryhmää on päätynyt samanlaiseen tekniseen ratkaisuun.
Aikuisilla yökiitäjillä ei ole toimivia suuosia, vaan ne elävät lyhyen
aikuisvaiheensa toukkana nauttimansa ravinnon turvin.

Kiitäjät ovat nopeita ja kestäviä lentäjiä. Eräät lajit, kuten
etelänpäiväkiitäjä, ovatkin tunnettuja tavastaan vaeltaa kauaksi luontaisen
elinalueensa ulkopuolelle.



https://fi.wikipedia.org/wiki/J._Karjalainen

Jukka Tapio Karjalainen (s. 1. huhtikuuta 1957 Helsinki) on suomalainen muusikko
ja lauluntekijä. Hän aloitti levytysuransa taiteilijanimellä J. Karjalainen
vuonna 1981 kokoonpanon J. Karjalainen ja Mustat Lasit kanssa, ja hän on yksi
Suomen kaikkien aikojen suosituimmista laulajista ja lauluntekijöistä.
Karjalainen on yksi 1980-luvun suomirockin merkittävimmistä edelläkävijöistä ja
kehittäjistä.

Karjalainen on sanoittanut ja säveltänyt muutamaa poikkeusta lukuun ottamatta
kaikki levyttämänsä kappaleet. Levytysuransa Karjalainen aloitti blues-, folk-
ja kantrivaikutteisella musiikilla, jota värittivät Mustat Lasit -kokoonpano
puhallinsoittimet soul -sävyineen. 1990-luvulla hän siirtyi pop- ja
rock-vaikutteisempaan suuntaan. Karjalaisen tunnetuimpia kappaleita ovat muun
muassa ”Mennyt mies”, ”Sankarit”, "Doris", "Sekaisin", ”Telepatiaa”, ”Villejä
lupiineja”, ”Kolme cowboyta”, ”Missä se Väinö on?”, ”Hän” ja ”Meripihkahuone”.

Koulun ja armeijan jälkeen Karjalainen meni töihin SEK-mainostoimistoon, jossa
työskentelyä hän jatkoi vielä levyuran alettuakin. Ensimmäiset kaksi albumia
julkaisi pieni Kompass Records -levy-yhtiö, josta J. Karjalainen ja Mustat Lasit
-yhtye siirtyi Poko Rekordsille.

Läpimurtonsa Karjalainen teki vuonna 1982 Yö kun saapuu Helsinkiin -albumilla
julkaistulla, alun perin naisen laulamaksi tarkoitetulla Ankkurinapilla. Vuoden
1984 kappale Oi mikä ihana ilta nousi Karjalaisen siihen asti suurimmaksi
hitiksi. Vuonna 1985 ilmestyneen Doris-albumin samanniminen hittikappale
räjäytti lopullisesti potin. Seuraavana vuonna julkaistiin single Sekaisin,
josta tuli niin ikään hitti, ja jatkoa seurasi. Lähes kaikki Karjalaisen albumit
ovat myyneet vähintään kultaa.

J. Karjalainen ja Mustat Lasit -kokoonpanon viimeinen studioalbumi Lumipallo
julkaistiin vuonna 1988. Albumi sisälsi muun muassa ikivihreiksi jääneet
kappaleet “Hän“, “Merenneitoni ja minä“ ja “Viimeinen laulu“, ja vuonna 1989
albumin myynti ylitti sekä kulta- että platinalevyn rajan. Vuonna 1989 yhtye
julkaisi livealbumin Live.

Mustat Lasit -kokoonpanon lopetettua Karjalainen jatkoi levytysuraansa omalla
nimellään, ja hän julkaisi seuraavan albuminsa Keltaisessa talossa vuonna 1990.
Albumi ylitti kultalevymyynnin ilman varsinaista hittikappaletta jo
julkaisuvuonnaan, mutta se ei ollut Karjalaisen uran aiempien tuotosten veroinen
menestys. Seuraava albumin Päiväkirja levyttänyt kokoonpano oli J. Karjalainen
yhtyeineen. Albumia äänitettiin Texasissa, ja se sisälsi muun muassa klassikoksi
muodostuneet kappaleen “Luuranko rämisee“.

J. Karjalainen yhtyeineen -kokoonpanon toinen studioalbumi, vuoden 1992
Tähtilampun alla oli valtava menestys. Se sisälsi muun muassa hiteiksi nousseet
kappaleet “Mies, jolle ei koskaan tapahdu mitään“, “Avaruuden ikkuna“ ja
“Telepatiaa“ ja myi sekä kultaa että platinaa julkaisuvuonnaan. Vuoden 1994
Villejä lupiineja -albumi sisälsi nimikappaleen lisäksi muun muassa kappaleen
Volframisydän. Villejä lupiineja oli menestyksekäs albumi erityisesti
nimikkokappaleensa “Villejä lupiineja“ suosion johdosta, ja saavutti nopeasti
platinalevymyynnin. Albumi palkittiin myös Emma-gaalassa vuoden albumina.

Villejä lupiineja -albumin julkaisemisen jälkeen Karjalaisen levytysura jatkui
J. Karjalainen Electric Sauna -kokoonpanossa, joka julkaisi ensialbuminsa J.
Karjalainen Electric Sauna vuonna 1996. Albumin suurin hitti oli vuoden 1996
kesän soitetuin kappale “Missä se Väinö on?“, mutta myös kappaleista
“Keihäänkärki“ ja “Tyttöni mun“ tuli suosittuja. J. Karjalainen Electric Sauna
-albumi oli yhdeksän viikon ajan albumilistan kärki, ja se pysyi yhteensä 20
viikon ajan albumilistan kymmenen parhaan joukossa. Emma-gaalassa J. Karjalainen
Electric Sauna voitti vuoden albumin palkinnon ja “Missä se Väinö on?“ vuoden
biisin palkinnon, ja tuottaja Tommi Viksten palkittiin myös vuoden tuottajana.
J. Karjalainen palkittiin toisen kerran urallaan vuoden miessolistina.

Myös Electric Sauna -kokoonpanon toinen albumi, vuoden 1998 Laura Häkkisen
silmät oli menestys: albumi ylitti platinalevymyynnin ja sen singlejulkaisu “On
kaikki niinkuin ennenkin“ nousi singlelistalla parhaimmillaan 11. sijalle. Laura
Häkkisen silmät oli 16 viikkoa albumilistan kymmenen parhaan joukossa, joista
kuuden viikon ajan listan kärjessä.

Vuoden 1999 studioalbumi Electric Picnic nousi parhaimmillaan albumilistan
toiseksi ylittäen kultalevyrajan jo julkaisuvuonnaan. Myös vuoden 2001
Marjaniemessä (albumilistan toinen) ja vuoden 2002 Valtatie (albumilistan
neljäs) ylittivät kultalevyn myyntimäärän.

Vuonna 2004 J. Karjalainen Electric Sauna julkaisi DVD:n Mikä mahtaa olla in?,
joka nousi musiikki-DVD-listan toiseksi. Lisäksi alkuvuodesta julkaistiin
kokoelma-albumi Vanhaa rautaa – keihäänkärkiä 1992–2004, joka nousi
korkeimmillaan albumilistan neljänneksi ja ylitti kultalevyn myyntimäärän
maaliskuussa. Vuonna 2005 julkaistiin toinen kokoelma-albumi Juhlakokoelma
1981-2005.

Vuonna 2006 ilmestynyt albumi Lännen-Jukka, jolla J. Karjalainen laulaa
amerikansuomalaisia kansanlauluja, on ollut palkittu menestys. J. Karjalainen on
kiertänyt myös esittämässä albumin lauluja säestäen itseään banjolla, lisänä
viulua ja akustista kitaraa soittavat muusikot, Ninni Poijärvi (viulu) ja Mika
Kuokkanen (kitara). Lokakuussa 2008 J. Karjalainen julkaisi toisen
amerikansuomalaista musiikkia sisältävän levyn Paratiisin pojat. Levyllä on
mukana haitaristi Veli-Matti Järvenpää, jonka kanssa Karjalainen myös esiintyy
livenä. Kansanmusiikkitrilogian kolmas levy Polkabilly Rebels ilmestyi vuonna
2010 ja nousi julkaisuviikollaan (vk 14/2010) Suomen virallisen albumilistan
albumilistan kärkeen.

Vuonna 2008 J. Karjalainen teki kappaleen ”Salkkumies” rap-duo Jontin & Shakan
kanssa Giant Robotin 1. erä -levylle. J. Karjalainen teki myös viuludebyyttinsä
vuonna 2009 Jontin ja Jodarokin levyllä Uuden ajan avaruususkonto.

Vuoden 2013 maaliskuussa J. Karjalainen julkaisi uuden studioalbumin Et ole
yksin, joka oli paluu perinteisempään musiikkiin. Albumi piti Suomen virallisen
albumilistan kärkisijaa hallussaan viiden viikon ajan ja pysyi listalla yli
vuoden ajan, Albumi ylitti sekä kulta- että platinalevymyynnin hieman yli viikko
julkaisunsa jälkeen, Albumin myös kultalevyn myyntimäärän ylittänyt single
“Mennyt mies“ oli korkeimmillaan singlelistan kolmas ja kymmenen viikon ajan
latauslistan kärki. Kappaleista “Mennyt mies“, “Meripihkahuone“ ja “Sydänlupaus“
julkaistiin myös musiikkivideot, ja kaikki kolme kappaletta nousivat valtavan
suosituiksi radiossa. Vuoden 2014 Emma-gaalassa Et ole yksin palkittiin sekä
vuoden albumina että vuoden rockalbumina, ja “Mennyt mies“ valittiin vuoden
biisinä. Kappale “Riisinjyvä“ huomioitiin myös Finlandia-palkintoehdokkuudella
Lause-Finlandian saajaksi. Et ole yksin -albumia seurannut kiertue käynnistyi
Helsingin Tavastialta huhtikuussa, ja heinäkuussa Karjalainen esiintyi Turun
Ruisrockissa. Esiintyminen taltioitiin ja esitettiin myöhemmin televisiossa.

Ruisrock -festivaalin aikana Karjalaisen yhtyeen rumpali Janne Haavisto ehdotti
räppäri Palefacelle, että Et ole yksin -albumin kappaleita voisi esittää myös
rap-versioina. Tämän johdosta alkoi yhteistyö, jonka seurauksena albumin
kappaleet purettiin alkutekijöihin ja jaettiin levytettäväksi Palefacen
valitsemalle joukolle rap-artisteja. Kappaleet julkaistiin vuoden 2014
huhtikuussa albumina Nyt kolisee, joka nousi albumilistan kärkeen.

Vuonna 2013 Aku Ankka-lehden numerossa 22 (julkaistu 29. toukokuuta) julkaistiin
Karjalaisen käsikirjoittama tarina Kokkikahakka. Käsikirjoituksessa avusti Kari
Korhonen ja sen kuvitti Miguel.

J. Karjalainen on saanut tunnustuksena työstään muun muassa arvostetun Juha
Vainion sanoittajapalkinnon vuonna 2001, useita Emma-palkintoja ja Pro Finlandia
-mitalin vuonna 2013.

Karjalainen on naimisissa pianisti Kati Bergmanin kanssa, joka on myös laulanut
taustoja Karjalaisen levyillä. Heidän poikansa Väinö Karjalainen on
Tiisu-yhtyeen basisti.



https://fi.wikipedia.org/wiki/Remu_Aaltonen

Henry Olavi ”Remu” Aaltonen (s. 10. tammikuuta 1948 Helsinki) on suomalainen
muusikko, joka on tullut tunnetuksi erityisesti Hurriganes-yhtyeestään, jossa
hän laulaa ja soittaa rumpuja. Muita yhtyeitä ovat muun muassa Kalevala, Happy
Go Fellows, Creatures, Incense, The Steelers ja Remu and His Allstars. Aaltonen
on julkaissut myös useita sooloalbumeita. Aaltosen tunnetuimpiin
soolokappaleihin kuuluvat muiden muassa ”Paholaisen masurkka” ja ”Täysikuu”.

Aaltonen on etniseltä taustaltaan puoliksi romani, muttei esimerkiksi
pukeutumisessaan noudata suomalaisten romanimiesten perinteistä tyyliä. Aaltonen
on itse sanonut kirjassaan Poika varjoiselta kujalta, että hänen sukujuurissaan
on suunnilleen yhtä paljon romaneita kuin valtaväestöön kuuluvia.

Aaltonen ajautui nuoruudessaan pikkurikolliseksi ja joutui monesti vaikeuksiin
virkavallan kanssa. Rock and roll -musiikki sai hänen elämänsä kuitenkin
kääntymään uusille urille. Elokuussa 1987 Aaltonen sai huumerikoksista
puolentoista vuoden ehdottoman vankeustuomion.

Maaliskuussa 1996 Kittilässä tapahtunut vakava loukkaantuminen
koiravaljakko-onnettomuudessa aiheutti halvaantumisen, josta Aaltonen ei ole
täydellisesti toipunut.

Vuonna 2000 hänet valittiin sitoutumattomana SDP:n listoilta Porvoon
kaupunginvaltuustoon. Hänen arvokas asuintalonsa irtaimistoineen paloi pari
vuotta myöhemmin. Vuoden 2008 vaaleissa hän ei enää tullut valituksi
valtuustoon.

6. helmikuuta 2008 Aaltonen sai 45 päiväsakkoa rattijuopumuksesta, huumausaineen
käytöstä sekä ampuma-aserikkomuksesta. Hänen verestään löytyi amfetamiinin
jäämiä ja kotoaan luvattomia Diapam-lääkkeitä sekä luvaton kaasusumutin.

Aaltonen tuomittiin Varsinais-Suomen käräjäoikeudessa joulukuussa 2012
rattijuopumuksesta ja liikenneturvallisuuden vaarantamisesta 40 päiväsakon
suuruiseen sakkorangaistukseen, hänen tuloillaan maksettavaa tuli 2280 euroa.
Hän kolaroi aiemmin samana vuonna Kaarinassa ja loukkasi kolarissa vaikeasti
jalkansa. Aaltosella ei ollut alkoholia veressään, mutta verikokeissa selvisi
hänen käyttäneen metamfetamiinia. Hänelle määrättiin myös ajokieltoa seuraavan
vuoden maaliskuulle asti.

Aaltonen on nähty viime aikoina julkisuudessa muun muassa Idols-tuomaristossa
vierailevana jäsenenä sekä YLEn Romano-tv-ohjelmassa. Vuonna 2008 julkaistiin
Remusanakirja, johon on koottu Aaltosen puhekielestä runsaat 500 sanaa ja
ilmaisua selityksineen ja käyttöesimerkkeineen. Toimittaja Jukka Annala uteli
Aaltoselta selityksiä erikoisiin sanoihin, joita hän oli kerännyt aiemmin
julkaistuista Remu-kirjoista sekä televisio-, radio- ja lehtihaastatteluista 36
vuoden ajalta. Teoksessa on myös Aaltosen lähipiirin lyhyitä haastatteluja sekä
katsaus Hurriganes-yhtyeen laulunsanoihin.

Aaltosesta ja Hurriganesista kertovassa Ganes-elokuvassa vuodelta 2007 Remu
Aaltosta esittää Eero Milonoff.

Remusta ja Hurriganesista tehtiin musikaali Tampereen Musiikkiteatteri Palatsiin
vuonna 2013.

Aaltonen muutti vuonna 2015 takaisin Helsinkiin Porvoosta asuttuaan siellä 20
vuotta.

Aaltosen muusikontaival alkoi 1960-luvulla eri yhtyeiden rumpalina. Hän vaikutti
muun muassa 1960-luvulla yhtyeissä The Creatures ja The Happy Go Fellows.

1960-luvun lopulla Aaltonen soitti muun muassa Kalevala-yhtyeessä, josta sai
potkut vuonna 1971, minkä jälkeen hän perusti Hurriganesin Cisse Häkkisen
kanssa. Kitaristiksi otettiin Ile Kallio, joka erosi kokoonpanosta pari
kuukautta myöhemmin ja tilalle tuli Albert Järvinen. Hurriganesin suurimman
suosion aikoihin on väitetty Remu Aaltosen käyttäneen yhtyeen suurta suosiota
hyväkseen ja vaatineen soittajille parempia oloja sekä suurempia palkkioita
keikoilla, seurauksena samalla muidenkin yhtyeiden aseman parantuminen tällä
tavoin Suomen keikkaelämässä.

Hurriganes yritti paluuta vuonna 1988 ja julkaisi live-levyn Live at Metropol.
Yhtyeen paluuyritys jäi kuitenkin lyhyeksi ja yhtye hajosi jälleen syksyllä
1988.

Cisse Häkkinen kuoli vuonna 1990 ja Albert Järvinen seuraavana vuonna.
1990-luvun alussa Aaltonen kokosi Remu plays Hurriganes -kokoonpanon. Kokoonpano
julkaisi albumin Roadrunner Tour vuonna 1994.

Vuonna 1998 Aaltonen otti uudelleen käyttöön nimen Hurriganes. Muita
alkuperäisiä 1970- ja 1980-luvun jäseniä ei yhtyeessä ole. Uudistuneessa
Hurriganesissa soittivat Rocka Merilahti (kitara) ja Harri Merilahti (basso).
Uudistunut yhtye julkaisi vuonna 2001 albumin 30th Anniversary. Vuonna 2004
yhtyeen kokoonpano uudistui, ja Merilahtien tilalle tulivat Jukka Orma (kitara)
ja Mikko Löytty (basso).

Tällä hetkellä Aaltonen keikkailee Hurriganesin kanssa nimellä Remu &
Hurriganes. Yhtye laajentui keväällä 2013 viisimiehiseksi. Mukana ovat Aaltosen
lisäksi kaksi kitaristia, basisti ja toinen rumpali hänen lisäkseen. Vuonna 2008
julkaistiin Remun 60-vuotissyntymäpäivän kunniaksi kaksi kokoelmalevyä,
suomenkielinen Legendaarinen Remu ja englanninkielinen The Very Best of Remu.
Vuoden 2016 joulukuussa ilmestyi Remun ensimmäinen englanninkielinen albumi 12
vuoteen, nimeltään Electric Play.

Aaltonen esiintyi Chuck Berryn kanssa samassa konsertissa Helsingissä 22.
maaliskuuta 2008.

Aaltonen osallistui ”Planeetta”-kappaleellaan vuoden 2009 Eurovision
laulukilpailun Suomen karsintaan, jossa Aaltonen pääsi finaaliin.

Kesällä 2012 Aaltonen esiintyi Turun Vartiovuoren kesäteatterissa esittäen Peppi
Pitkätossun isää, kapteeni Efraim Pitkätossua.

Aaltonen on tehnyt kappaleita oman soolotuotannon sekä Hurriganesin tuotannon
lisäksi myös mm. Pertsa Koivulalle ja Jasminelle.



https://fi.wikipedia.org/wiki/Katariina_Souri

Katariina Souri (ent. Minna Katariina ”Kata” Kärkkäinen, s. 27. lokakuuta 1968
Helsinki) on suomalainen kirjailija, käsikirjoittaja ja kolumnisti.

Souri on ollut mukana käsikirjoittamassa televisiosarjoja Samppanjaa ja
vaahtokarkkeja, Tähtilampun alla ja Tähtitehdas. Hänen esikoisromaaninsa Minä ja
Morrison ilmestyi vuonna 1999 ja siihen perustuva Lenka Hellstedtin ohjaama
samanniminen elokuva vuonna 2001. Sourilta on ilmestynyt seitsemän romaania ja
kirjoituskokoelma. Hän on ollut kirjoittamassa kolmen Vares-elokuvan
käsikirjoitusta.

Hyvinkäällä nuoruutensa viettänyt Souri nousi suuren yleisön tietoisuuteen
joulukuun 1988 Playboy-lehden Playmate of the Month -tyttönä.
Playboy-julkisuutensa jälkeen hän kokeili myös laulamista ja levytti albumin
Your Love (1989).

Souri on kirjoittanut kolumneja eri julkaisuihin sekä pitänyt taidenäyttelyt
Galleria 4-kuudessa ja Oljemarkissa. Vuonna 2006 Souri liittyi Mensaan, josta
hän kuitenkin erosi vuonna 2008. Souri voitti 15-vuotiaana ikäluokkansa
keilailun Suomen-mestaruuden.

Sourilla on avioliitosta (1991–1997) säveltäjä Johnny Lee Michaelsin kanssa
poika Kasimir (s. 1991) sekä Marcello Gentilen kanssa tytär Kiana (s. 2003).
Souri oli avioliitossa helsinkiläisen liikemiehen Janne Janhosen kanssa
2005–2009. Kesäkuussa 2010 Souri vahvisti menneensä naimisiin taiteilijanimeä
Anzi Destruction käyttävän muusikkomiehen kanssa. Vuonna 2012 Souri ja Anzi
Destruction ottivat avioeron ja jatkoivat yhdessäoloa avoliitossa.

Souri on ollut tammikuusta 2015 lähtien vegaani. Souri avioitui Eliya Zweygberg
-nimisen naisen kanssa syyskuussa 2016.

Katariina Souri tunnettiin ennen tammikuuta 2010 nimellä Kata Kärkkäinen. Souri
on hänen äitinsä tyttönimi.



https://fi.wikipedia.org/wiki/Iso-Britannia_(saari)

Iso-Britannia on Atlantin valtameressä Euroopan mantereesta luoteeseen
sijaitseva saari. Saari on suurin Britteinsaarista ja muodostaa suurimman osan
Yhdistyneen kuningaskunnan pinta-alasta. Se on Euroopan suurin saari ja koko
maailmassakin yhdeksänneksi suurin. Väestöä siellä on maailman saarista
kolmanneksi eniten, Jaavan ja Honshun jälkeen.

Ptolemaioksen ja Plinius vanhemman mukaan saaren asukkaat kutsuivat saartaan
nimellä Albion. Roomalaiset kutsuivat saarella sijainnutta provinssiaan
Britanniaksi. Nimen uskotaan juontuvan kelttiheimosta. Rooman valtakunnan tuhon
jälkeen nimi unohtui. Varhaiskeskiajalla Albion palasi käyttöön. Satoja vuosia
myöhemmin kelttien keskiajalla voittopuolisesti asumia alueita alettiin
mantereella nimittää nimellä Brittany (Pikku-Britannia) ja saarta Great Britain,
ranskaksi: Bretagne ja Grande Bretagne. Vuonna 1604 Skotlannin ja Englannin
kuningas Jaakko (Skotlannissa Jaakko VI vuodesta 1567, Englannissa Jaakko I 1603
lähtien) nimitti itseään Ison-Britannian kuninkaaksi, ehkä välttääkseen hankalaa
titteliään. Arvonimestä "Ison-Britannian kuningas" tuli virallinen vuonna 1707
kuningaskuntien yhdistyessä. Vuodesta 1801 hallitsijat ovat olleet
Ison-Britannian ja (Pohjois-)Irlannin yhdistyneen kuningaskunnan hallitsijoita.

Ensimmäiset pysyvät asukkaat tulivat Britanniaan vuosien 4500–3000 eaa. välillä.
Varhaisimmat tunnetut palvontapaikkojen rauniot on ajoitettu vuoden 3500 eaa.
tienoille, ja ensimmäiset kivikehät ja henget kuten Seahenge (2049 eaa.)
rakennettiin 3500–1200 eaa. Pronssityökalut otettiin käyttöön vuoden 2500 eaa.
jälkeen. Britannian ensimmäiset suuret kuparikaivokset perustettiin 1800 eaa.

Vuosiin 1200–800 eaa. mennessä saaren suurimmat jokilaaksot oli asutettu.
Roundhouse-tyylistä tuli vallitseva rakennustyyli. Kelttien kulttuuri levisi
Britanniaan.

Ensimmäiset kukkulalinnakkeet rakennettiin Britanniaan vuosien 800–700 eaa.
välillä, ja Skotlantiin alettiin rakentaa kivilinnoja vuoden 500 eaa. jälkeen.
Raudantyöstötekniikat yleistyivät vuoden 700 eaa. jälkeen. Glastonbury ja Meare
rakennettiin ajanlaskun alkua edeltävinä vuosisatoina. Massilialainen
löytöretkeilijä Pytheas purjehti Britannian ympäri 330 eaa. Kolikot otettiin
käyttöön 100 eaa.

Rooman keisari Julius Caesar hyökkäsi Britanniaan vuosien 55–54 eaa. aikana.
Roomalaisten vaikutus kasvoi Etelä-Britanniassa vuosien 20 eaa. – 43 jaa.
aikana, ja useat keisarit suunnittelivat saaren valtausta. Vihdoin vuonna 43
keisari Claudius määräsi valtauksen alkavaksi, ja roomalaiset valtasivat
seuraavien vuosien aikana Englannin eteläosan. Vuonna 51 vastarintajohtaja
Caratacus vangittiin. Vuonna 71 roomalaiset valloittivat Englannin pohjoisosat
ja vuonna 78 Walesin. Vuonna 122 alettiin rakentaa Skotlannin rajalle
Hadrianuksen vallia. Vuosien 142–163 välillä roomalaisten miehittämän alueen
pohjoinen raja kulki sitä vielä pohjoisempaa Antoninuksen vallia pitkin.

Vuonna 211 roomalaiset jakoivat Britannian kahteen provinssiin. Skotlantilaiset
piktit aloittivat hyökkäyksensä roomalaisia vastaan vuoden 250 tienoilla.
Vuosien 259–274 välisenä aikana Postumus teki Britanniasta osan Gallian
keisarikuntaa, kunnes Aurelianus palautti saarelle Rooman vallan. Roomalaiset
vetäytyivät Britanniasta vihdoin vuosien 400–409 välillä.

Anglit ja saksit rantautuivat Kaakkois-Britanniaan vuonna 449. Vuonna 516 britit
löivät heidät taistelussa Mount Badonilla. Vuonna 597 Augustinus
Canterburylainen saapui Britanniaan ja aloitti maan käännyttämisen
kristinuskoon. Aethelberht, Englannin ensimmäinen kristitty kuningas, kuoli
Kentissä vuonna 616.

Vuonna 789 viikingit hyökkäsivät ensimmäistä kertaa Dorsetiin ja seuraavien
vuosien aikana muuallekin Britannian rannikolle. Vuonna 843 skotit ja piktit
yhdistyivät Skotlannin kuningaskunnaksi. 860-luvun jälkeen viikingit valtasivat
useita alueita Britanniassa, ja vuonna 886 kuningas Alfred Suuri teki rauhan
viikinkien kanssa jakamalla maan kahteen osaan. Vuonna 937 Wessexin Athelstan,
ensimmäinen koko Englannin kuningas löi viikingit ja skotit taistelussa.
Britannian viimeinen viikinkikuningas ajettiin saarelta vuonna 954.

Vuonna 1016 Tanskan Knuut Suuresta tuli Englannin kuningas. Vuonna 1040
Macbethista tuli Skotlannin kuningas.

Vuonna 1066 Vilhelm Valloittajan johtamat pohjoisranskalaiset normannit
hyökkäsivät Englantiin. Normannien voitto Hastingsin taistelussa johti siihen,
että maa siirtyi heidän valtaansa ja Vilhelmistä tuli Englannin kuningas.

Saarella oli ollut kolme maata: Englanti, Skotlanti ja Wales. Ison-Britannian
kuningaskunta oli olemassa vuodet 1707–1801. Se muodostettiin vuoden 1707
unionisopimuksella Englannin kuningaskunnan ja Skotlannin kuningaskunnan
yhdistyessä. Vuoden 1801 liittosopimus muutti valtion nimen Ison-Britannian ja
Irlannin yhdistyneeksi kuningaskunnaksi, josta tuli vuonna 1927 nykyinen
Ison-Britannian ja Pohjois-Irlannin yhdistynyt kuningaskunta.
Iso-Britannia-nimeä käytetään lähes aina tarkoittamaan Yhdistynyttä
kuningaskuntaa. Lyhenne GB (Great Britain) on myös jossakin yhteyksissä
virallinen valtiosta käytetty lyhenne.



https://fi.wikipedia.org/wiki/Paul_Pogba

Paul Labile Pogba (s. 15. maaliskuuta 1993 Lagny Sur Marne) on ranskalainen
jalkapalloilija, joka pelaa Englannin Valioliigassa Manchester Unitedissa. Hän
lukeutuu myös Ranskan maajoukkueen pelaajiin. Hänen pelipaikkansa on
keskikenttä, joskin Pogba pystynee pelaamaan sekä hyökkäävässä että
puolustavassa roolissa. Pogban vanhemmat ovat kotoisin Guineasta.

Pogba aloitti uransa juniorina ranskalaisissa amatöörijoukkueissa Roissy-en-Brie
ja Torcy. Vuonna 2007 hän siirtyi ammattilaisjoukkue Le Havreen, josta hän
siirtyi kaksi vuotta myöhemmin englantilaisen Manchester Unitedin
junioriakatemiaan. Pogba nousi edustusjoukkueeseen kaudella 2011–2012 ja hän
teki debyyttinsä ammattilaisena Liigacup-ottelussa Leeds Unitedia vastaan 20.
syyskuuta 2011. Pogban sopimus päättyi kauteen 2011–2012, jonka jälkeen hän
siirtyi italialaiseen Juventukseen.

Pogba voitti Juventuksessa neljä peräkkäistä Serie A -mestaruutta, kaksi Italian
cupia ja kaksi Italian supercupia. Hän pelasi Mestarien liigan loppuottelussa
kaudella 2014–2015, jolloin Juventus hävisi Barcelonalle. Pogba voitti
lahjakkaimmalle alle 21-vuotiaalle jalkapalloilijalle jaettavan Golden Boy
-palkinnon vuonna 2013.

Pogba siirtyi takaisin Manchester Unitediin elokuussa 2016 maailmanennätyksen
rikkoneella 89 miljoonan punnan (105 miljoonaa euroa) siirtosummalla.



https://fi.wikipedia.org/wiki/Kreeta

Kreeta (kreik. Κρήτη, Kríti) on Kreikan saari, joka sijaitsee itäisellä
Välimerellä Egeanmeren etelälaidalla. Se on koko Kreikan suurin ja Välimeren
viidenneksi suurin saari. Kreeta on itä–länsisuunnassa noin 250 kilometrin
pituinen, 12–60 kilometrin levyinen, ja sen pinta-ala on 8 303 neliökilometriä.
Saaren asukasluku oli vuoden 2011 väestönlaskennassa 622 913. Hallinnollisesti
Kreeta muodostaa oman alueensa eli periferiansa, Kreetan alueen, johon kuuluu
myös pienempiä lähisaaria. Kreetan pääkaupunki ja suurin kaupunki on Iraklion,
ja sen muut suurimmat kaupungit ovat Chaniá, Réthymno, Ágios Nikólaos, Ierápetra
ja Siteía. Saarella vallitsee leuto välimerenilmasto.

Kreetalla noin vuosina 2600–1400 eaa. kukoistanut minolainen kulttuuri oli sekä
Kreikan että koko Euroopan ensimmäinen merkittävä korkeakulttuuri.
Minolaiskauden jälkeen saarta hallitsivat mykeneläiset ja doorilaiset. Sittemmin
Kreeta oli osa Rooman valtakuntaa, Bysanttia, Venetsiaa ja Osmanien valtakuntaa,
ennen kuin se 1900-luvun alussa tuli osaksi Kreikkaa. Vuosisatojen ajan saari
tunnettiin italiankielisellä nimellä Candia. Antiikin roomalaiset kutsuivat
saarta latinaksi nimellä Creta ja turkiksi saari on Girit tai Kirid.

Nykyisin saari on suosittu matkailukohde, jonka nähtävyyksiä ovat esimerkiksi
Knossoksen ja Faistoksen minolaiskaupunkien rauniot, Samarián rotko sekä
venetsialainen Chanián vanhakaupunki sekä satama.

Kreeta on Kreikan suurin saari ja koko Välimeren viidenneksi suurin saari
Sisilian, Sardinian, Korsikan ja Kyproksen jälkeen. Pinta-alaa Kreetan saarella
on 8 261 km² ja koko alueella 8 335 km². Saari on noin 250 kilometriä pitkä ja
enimmillään noin 60 kilometriä leveä. Kapeimmassa kohdassaan itäisen Ierápetran
kaupungin kohdalla se on vain 12 kilometrin levyinen. Kreeta on 35. leveyspiirin
suuntainen ja sijaitsee joiltain osin Afrikan pohjoisimpia rannikkoja
etelämpänä. Kreetan saaresta etelään sijaitseva ja Kreetan alueeseen kuuluva
Gávdoksen saari on Euroopan eteläisin paikka. Kreetan pisin joki on 45
kilometriä pitkä Geropótamos. Se virtaa Messarán tasangon halki ja laskee saaren
etelärannikolla Välimereen kuuluvaan Libyanmereen. Kreetan ainoa järvi on 65
hehtaarin kokoinen Kournás, joka sijaitsee 48 kilometriä Chanián kaupungista
itään. Vesistöjen vähyys johtuu saaren maaperästä: se on karstimaata, johon
sadevesi imeytyy nopeasti.

Kreetalla on neljä suurikokoista vuoristoa, ja ainoastaan neljäsosa saaren
pinta-alasta sijaitsee alle sadan metrin korkeudella merenpinnasta. Yli 500
metrin korkeudessa sijaitsee 30 prosenttia pinta-alasta. Saaren länsiosassa
kohoavat Lefká Óri -vuoret (”Valkoiset vuoret”). Virtaava vesi on kovertanut
uomiaan jyrkkärinteisten ja korkeiden vuorten kalkkikiveen. Näin ovat
muodostuneet muun muassa Euroopan syvin ja pisin rotko, 17 kilometriä pitkä
Samarián rotko sekä Ímproksen rotko. Lefká Órin korkein huippu on 2 453 metriä
korkea Páchnes. Saaren korkein huippu on 2 456 metriä korkea Ídavuori
Psiloreítis-vuorilla (myös Idavuoret). Psiloreítis-vuoria kutsutaan toisinaan
nimellä ”Kreetan katto”. Kreetan itäosassa sijaitsee Lasíthi-vuoristo, johon
kuuluvat muun muassa 2 148 metriä korkea Díkti ja 2 141 metriä korkea Aféntis
Christós. Neljäs vuoristo on myös itäosassa sijaitseva Thryptí- eli
Siteíavuoret. Tämän vuoriston korkein vuori on 1 476 metriä korkea Aféntis
Kavoúsi.

Vuoristojen lomassa sijaitsee myös tasankoja, joista suurikokoisimmat ovat
Omalós Lefká Óri -vuoristossa, Lasíthi Lasíthi-vuoristossa sekä Nída
Psiloreítis-vuoristossa. Laaksojen maaperä on hedelmällistä vuorilta ajan
kuluessa valuneen maan ansiosta. Lisäksi vuorenhuiput suojaavat näitä tasankoja.

Saaren pääkaupunki on Iraklion, joka sijaitsee pohjoisrannikolla suunnilleen
keskellä saarta. Kaupunki on myös Iraklionin alueyksikön pääkaupunki. Muita
suuria kaupunkeja ovat Chanián alueyksikön pääkaupunki Chaniá, Réthymnon
alueyksikön pääkaupunki Réthymno ja Lasíthin alueyksikön pääkaupunki Ágios
Nikólaos. Lasíthissa sijaitsevat myös Ierápetran ja Siteían kaupungit.

Kreetan rannikolla on sadoittain eri kokoisia uimarantoja. Pohjoisrannikolla on
suurempia rantoja, kuten Málian, Réthymnon ja Ágios Nikólaoksen rannat.
Etelärannikon rannat ovat pohjoisrannikkoa pienempiä ja sijaitsevat pääasiassa
lahtien pohjukoissa. Niistä mainitsemisen arvoisia ovat esimerkiksi Plakiáksen
ja Mátalan rannat. Monet saaren rannoista sijaitsevat sen syrjäisissä osissa,
joihin johtavat vain mutkaiset ja kapeat tiet. Kreetan koilliskulmalla
sijaitseva Vái on yksi saaren suosituimmista rannoista, sillä siellä kasvavat
Euroopan ainoat kotoperäiset palmut.

Kreetan saari sijaitsee Egeanmeren altaan eteläreunalla noin 300 kilometrin
päässä Afrikasta. Kreeta kuuluu geologisesti Turkista Dodekanesian saariston ja
Peloponnesoksen niemimaan kautta Manner-Kreikkaan ulottuvaan saariketjuun.

Afrikan litosfäärilaatta työntyy Kreetan kohdalla Euroopan laatan alle, mistä
ovat syntyneet Kreetan korkeat vuoret. Kreetan alueella on myös maanjäristyksiä,
mutta tavallisesti ne tapahtuvat merellä eivätkä siten aiheuta vahinkoa.
Suurempia maanjäristyksiä sattuu muutaman vuoden välein, mutta nekään eivät ole
juuri saaneet tuhoa aikaan.

Kreetan vuoret muodostuivat tertiäärikaudella, ja ne koostuvat pääasiassa
triaskaudelta peräisin olevasta liuskekivestä, kiteisestä kalkkikivestä ja
kalliosta. Tasangot ovat puolestaan enimmäkseen hiekkaa, kipsiä, savea ja
kalkkikiveä, ja ne ovat iältään vuoria nuorempia.

Kreetalla vallitsee Välimeren alueella vallitseva välimerenilmasto. Tosin kuuma
ja kuiva kesä kestää saarella sen sijainnin vuoksi huomattavasti pitempään kuin
muualla Kreikassa. Kreetan itä- ja länsiosissa lämpötilat ovat samanlaiset.
Pohjoisrannikolla on hieman viileämpää kuin etelässä. Esimerkiksi uimakausi
pohjoisessa kestää tavallisesti huhtikuusta syys–lokakuulle. Etelässä voi uida
puolestaan huhtikuusta loka–marraskuulle saakka.

Kevät alkaa saarella maaliskuussa, kun sateet loppuvat ja pölyä kuljettavat
etelätuulet alkavat. Huhti–toukokuun aikana luonnonkukat alkavat kukkia ja
pölyinen etelätuuli loppuu. Kreetan kesä alkaa kesäkuussa, jolloin lämpötila
alkaa kohota. Kesä-, heinä- ja elokuu ovat kuumimmat kuukaudet ja tuolloin
ilmankosteus on alhainen. Kreetan luonto on syksyn tullessa ruskea, pölyinen ja
kuollut. Syyskuussa alkavat sadekuurot, jotka yltyvät lokakuussa. Myös Välimeri
muuttuu aallokkoisemmaksi, ja liikenneyhteydet Manner-Kreikkaan saattavat jopa
katketa joksikin aikaa. Talvella Kreetalla on sadekausi ja pohjoisrannikolla
toisinaan myrskyjä. Toisinaan talvella etelätuuli saattaa tuoda saarelle
lämmintä ilmaa, sillä pohjoistuulet eivät silloin puhalla. Tällaisia päiviä
kutsutaan nimellä alkionídes méres. Vuoristoissa sataa jopa lunta, ja sen tulo
saartaa kokonaisia kyliä viikkokausiksi. Korkeimmilla huipuilla lumi saattaa
viipyä lokakuusta kesäkuun alkuun. Etelärannikolla sijaitsevassa Ierápetran
kaupungissa on koko Kreetan leudoin ilmasto. Siellä sataa vähiten ja on eniten
aurinkotunteja koko Kreikassa.

Kreeta on tuulinen saari, sillä siellä ei ole juurikaan puustoa tai ympäröivää
saaristoa suojaamassa tuulilta. Tuulet voimistuvat vielä entisestään saarella,
kun ne ensin nousevat vuorten yli ja sitten laskevat alas rotkoihin ja
laaksoihin. Kesäaikaan pohjoisesta puhaltaa meltemi-tuuli. Se viilentää ilmaa
pohjoisrannikolla, mutta etelärannikolle päästyään haittaa elämää. Meltemi alkaa
puhaltaa puolen päivän aikoihin ja yltyy iltapäivällä, mutta laantuu yöksi.
Meltemi voi kestää monta päivää. Kreetalla puhaltava etelätuuli on nimeltään
nótos. Se kuljettaa mukanaan Saharasta hiekkaa ja pölyä. Mukana saattaa tulla
myös heikkoa sadetta.

Idästä puhaltavat tuulet ovat Kreetalla harvinaisia, mutta lännestä tuulee
toisinaan.

Afrikan läheisyyden sekä ilmastollisen ja geologisen monimuotoisuutensa vuoksi
Kreetalla on monipuolinen kasvisto. Biologiselta monimuotoisuudeltaan saari on
Euroopan unionin rikkaimpia alueita. Kreetan kasvit selviytyvät maavartensa,
juurakkonsa, siemeniensä tai sipulinsa ansiosta kuivasta kaudesta. Saarella
tavataan yli 1 500 kasvilajia. Lajeista 130 on kotoperäisiä, ja valtaosin ne
ovat vuoristojen kasveja. Toisen lähteen mukaan kasvilajeja on noin 2 100,
joista kotoperäisiä on noin 300. Lajien kirjo ulottuu pakkasenkestävistä
kasveista helteeseen sopeutuneisiin kasveihin ja aavikon kasveista suokasveihin.

Phríganan on Kreetan tyypillisimpiä maisematyyppejä. Se on kivistä, garigueta
muistuttavaa pensaikkoa. Tällä alueella laiduntavat lampaat ja vuohet. Muun
muassa timjamia, oreganoa, rosmariinia ja salviaa kasvaa phríganan-tyypin
pensaiden alla. Phrígananilla tavataan myös muun muassa iiristä,
keisarinpikarililjaa, hyasinttia ja eri kämmekkälajeja. Yhteensä Kreetalla
tavataan kymmentä eri kämmekkälajia. Varjoisissa rotkoissa viihtyvät esimerkiksi
kämmekät, neilikat, syklaamit ja orvokit. Saaren rannikoilla kasvaa esimerkiksi
merisipulia, kirjokohokkia ja hietamerinarsissia. Maaliskuusta kesäkuuhun
kukkivat niityillä unikot, pellava, tulppaanit, liljat ja krysanteemit.

Muun Kreikan tavoin Kreetaltakin puuttuvat lähes täysin luonnonmetsät. Aikoinaan
saarta peittivät sypressi- ja setrimetsät, mutta ne alkoivat huveta minolaisten
alkaessa käyttää puita laivanrakennukseen. Puita kaadettiin myös palatsien
pylväiksi. Venetsialaiset ja turkkilaiset hakkasivat lisää metsiä talojen ja
laivojen rakennusta varten. Metsää myös tuhottiin vihollisen toiminnan
estämiseksi. Joitain pieniä luonnonmetsäsaarekkeita on säilynyt syrjäseuduilla.
Vuosittain saaren harvoja metsiä tuhoutuu metsäpaloissa.

Pleistoseeni- ja holoseeniaikoina Kreetalla eli paljon eläimiä. Hirviä oli
tavallisesta vuohen kokoiseen ja norsuja kolmea eri kokoa. Saarella eli myös
jättikokoisia jyrsijöitä, pitkäjalkaisia pöllöjä ja kääpiökokoisia virtahepoja.

Kreetan nykyiset nisäkkäät rajoittuvat pääasiassa aasiin, lampaaseen ja vuoheen.
Harvinaisia nisäkäslajeja ovat lisäksi okahiiri ja kreetalainen villivuohi,
Capra aegagrus creticus, jota kreetalaiset nimittävät kri-kriksi. Erittäin
harvinaista kri-kritä on vaikea tavata, koska se elää vaikeakulkuisessa Lefká
Óri -vuoristossa ja laiduntaa ainoastaan yöaikaan. Lefká Órin lisäksi kri-kritä
elää muutamilla pienillä asumattomilla pohjoisrannikon saarilla kuten Díalla ja
Ágioi Theódoroilla. Minolaisen kulttuurin taiteessa kri-kri oli suosittu aihe.
Laji kuitenkin metsästettiin miltei sukupuuttoon.

Etelärannikon Mátalan sekä pohjoisrannikon Réthymnon ja Chanián ympäristön
rannoilla pesii merikilpikonnia. Kreetalla elää myös gekkoja, sammakoita,
ihmiselle vaarattomia käärmeitä sekä kameleontteja. Kreeta on yksi Euroopan
harvoista paikoista, joissa tavataan kameleontteja.

Saarella on rikas linnusto. Maaliskuusta toukokuuhun Afrikasta tulevat
muuttolinnut lepäävät Kreetalla, jonka jälkeen ne jatkavat matkaansa kohti
pohjoista Eurooppaa. Linnut palaavat jälleen syksyllä Afrikkaan. Kreetan
vuoristoissa elävät esimerkiksi rautiainen, alppivaris, pikkupensaskerttu ja
sinirastas. Kallionrinteillä pesivät esimerkiksi hanhikorppikotka,
partakorppikotka ja muuttohaukka. Vuorten alarinteillä tapaa kuhankeittäjää sekä
rannikoilla vuorisirkkua, kerttuja, harmaalokkia ja jopa välimerenhaukkaa.

Kreetan useilla pienillä kosteikkoalueilla tapaa muuttolintuaikaan esimerkiksi
suohaukkoja, tyllejä, avosettejä ja harmaahaikaroita.

Kreetan ensimmäiset asukkaat saapuivat noin vuosien 9000–6000 eaa. aikana
mahdollisesti Afrikasta tai Vähästä-Aasiasta. Tulijat toivat mukanaan saarelle
kivikauden kulttuurin. He asuivat luolissa ja osasivat valmistaa yksinkertaisia
astioita ja työkaluja. Kreetan asukkaat olivat paimentolaisia ja perustivat
laitumia ja maatiloja etelärannikon Messarán tasangolle. Vähitellen he alkoivat
valmistaa savesta edistyneempiä tavaroita, rakentaa kyliä sekä viljellä maata.
Aluksi asumuksia oli ainoastaan saaren itä- ja keskiosissa, mutta vuosisatojen
kuluessa ne levisivät kaikkialle saarelle.

Pronssikaudella vuosina 3000–2500 eaa. saarelle saapui Vähästä-Aasiasta uusia
maahanmuuttajia. Samoihin aikoihin Kreetalla aloitettiin kutominen, kuparin
tuotanto sekä viinin- ja oliivinviljely. Myös edistyneempiä menetelmiä valmistaa
keramiikkaa otettiin käyttöön. Vähitellen muodostui kukoistavia kyliä ja
kaupunkeja, ja kehitys johti minolaisen kulttuurin syntymiseen. Vuosien 3000 ja
1900 eaa. välistä aikaa kutsutaan nimellä ”esipalatsiaika”. Toisen lähteen
mukaan esipalatsiaika sijoittuu vuosille 2800–2000 eaa. Minolaisyhteisöstä tuli
seuraavan vuosisadan kuluessa läntisen Välimeren hallitsija, osittain ehkä
siksi, että Kreeta sijatsee lännen ja idän risteyskohdassa. Kreetalle
rakennettiin suuria palatseja, joiden ympärille yhteiskunta oli luultavasti
keskittynyt. Näin saarelle oli muodostunut Euroopan alueen ensimmäinen
merkittävä korkeakulttuuri.

Vuosia 1900–1700 eaa. nimitetään puolestaan ”ensimmäiseksi palatsiajaksi”. Tänä
aikana minolaisyhteisöön syntyi jäykkä hierarkia ja luokkajako orjineen.
Knossoksen, Faistoksen ja Málian palatseja pidetään orjien rakentamina.
Palatsien ympäristöön kasvoi suuria kaupunkeja Kreetan vaurauden ja turvallisen
sijainnin vuoksi. Knossos oli kuninkaan pääpaikka, josta hän hallitsi Kreetaa.
Tähän aikaan minolaiset alkoivat haudata kuolleita sarkofageihin ja
suurikokoisiin saviastioihin. Vuorille rakennettiin pyhäkköjä, sillä uskonto oli
minolaisille tärkeää.

Ensimmäisellä palatsiajalla Kreeta alkoi hallita Euroopan, Aasian ja Afrikan
välistä kauppaa Välimerellä. Kreetalaiset perustivatkin kauppasiirtokuntia
Ródokselle, Náxokselle, Mýkonokselle, Santorínille, Kastelórizolle ja
Kyprokselle sekä Pohjois-Afrikkaan ja Lähi-itään. Kreetan vienti koostui
viinistä, oliiviöljystä, puusta ja hunajasta. Vastaavasti kauppasiirtokunnista
tuotiin Kreetalle norsunluuta, kultaa, hopeaa, kuparia ja jalokiviä.
Minolaistaiteilijat valmistivat vientituotteita kuparista ja pronssista. Toisen
lähteen mukaan kauppasiirtokuntia perustettiin vasta uudella palatsiajalla. Noin
vuonna 1700 eaa. tai toisen lähteen mukaan noin vuonna 1730 eaa. maanjäristys
koetteli Kreetaa, minkä seurauksena minolaiskaupungit ja -palatsit tuhoutuivat.

Vuosia 1700–1450 eaa. kutsutaan ”uudeksi palatsiajaksi”. Tänä aikana minolaiset
rakensivat tuhoutuneet palatsinsa uudelleen suurempina. Uusissa palatseissa oli
muun muassa tehokas viemärijärjestelmä, suuret portaikot, pylvässaleja,
verstaita käsityöläisille sekä sisäpihoja. Palatsien ulkopuolille valmistui
teattereita. Minolaiset rakensivat myös tuhoutuneet kaupungit uudelleen, ja
kaupankäynti alkoi jälleen kukoistaa.

Minolaisilla oli liittolaisia muun muassa Kykladien saaristossa. Pelkoa
hyökkäyksistä ei luultavasti ollut, sillä palatsien raunioista ei ole löydetty
mitään puolustusjärjestelmiin viittaavaa. Tämän perusteella voidaan arvella
minolaisten olleen meren herroja ja luottaneen pohjoisempana sijaitsevien
Kykladien kauppakumppaneiden tukeen. Kreeta saattoi luottaa vahvaan, Ateenaakin
vahvempaan, laivastoonsa, sillä linnoituksia ei rakennettu. Ateena sen sijaan
maksoi veroa Kreetalle, mahdollisesti kupariharkkoina.

Palatsit saivat olla rauhassa 250 vuotta, jonka jälkeen ne tuhoutuivat
tuntemattomasta syystä. Jotkut väittävät tuhon johtuneen noin 120 kilometrin
päässä Kreetalta pohjoiseen sijaitsevalla Santorínin saarella noin vuonna 1500
eaa. tapahtuneesta tulivuorenpurkauksesta. Purkauksesta aiheutuneet tsunamit,
maanjäristykset sekä tuhka- ja hohkakivisade tuhosivat laajalti Santorínin
ympäristöä ja olivat tarpeeksi voimakkaita tuhotakseen myös minolaisen
kulttuurin.

Toisen teorian mukaan mykeneläinen kulttuuri tuhosi minolaisen kulttuurin. Tätä
teoriaa tukee se, että uuden palatsiajan lopulla Kreetallakin otettiin käyttöön
lineaari-B-kirjoitus, joten mykeneläiset saattoivat hallita minolaisia jo
tuolloin.

Vuosia 1450–1100 eaa. kutsutaan ”jälkipalatsiajaksi”. Tänä aikana mykeneläiset
ottivat täyden vallan saarella ja johtivat sitä jälleenrakennetusta Knossoksesta
käsin. Knossoksen lisäksi Tylissos, Agía Triáda ja Gourniá jälleenrakennettiin,
mutta paljon kaupunkeja jäi täysin raunioiksi. Mykeneläisten aikana monet
rannikon asukkaat muuttivat sisämaahan. Toisaalta rannikkokaupunki Kydonia,
jonka paikalla sijaitsee nykyisin Chanián kaupunki, kukoisti tähän aikaan.
Vastaavasti Manner-Kreikasta muutti Kreetalle uusia asukkaita. Myös minolainen
taide oli yhä voimissaan.

Noin vuonna 1100 eaa. tai 1200 eaa. doorilaiset saapuivat Kreetalle, jonka
jälkeen jälleen monet kreetalaiset muuttivat vuoristoon, jossa he jatkoivat
minolaisten tapojen noudattamista. Osa muutti jopa Palestiinaan saakka.
Minolaisten kielen tiedetään säilyneen noin 400-luvulle eaa. saakka. Doorilaiset
toivat saarelle rautakauden korvattuaan pronssin raudalla. Doorilaisaikana
Kreeta taantui, ja siellä sijaitsi useita keskenään sotivia kaupunkivaltioita.

Hellenistisellä kaudella vuosina 330–69 eaa. Kreetan väestö alkoi kasvaa ja sen
myötä eroosio edetä, sillä metsiä tuhottiin. Saari oli myös merirosvojen
tukikohta, mistä Rooman valtakunta ei pitänyt vaan valtasi kolmen vuoden
yrittämisen jälkeen 70–60-luvulla eaa. koko Kreetan. Saaresta tehtiin osa
Kyrenaikan provinssia ja Gortynista sen pääkaupunki. Kreetan lisäksi provinssiin
kuului alueita Pohjois-Afrikan rannikolta, nykyisen Libyan alueelta. Roomalaiset
rakensivat saarelle esimerkiksi kastelu- ja keskuslämmitysjärjestelmiä sekä
teitä.

Apostoli Paavali saapui Kreetalle vuonna 59 jaa. tuoden mukanaan kristinuskon ja
Tituksen, josta tuli Kreetan ensimmäinen piispa. Tituksella oli kuitenkin
vaikeuksia käännyttää pakanallisia kreetalaisia, ja lopulta hän kuolikin
marttyyrina. Vähitellen kristinusko kuitenkin pääsi vallalle saarella ja
kehittyi edelleen ortodoksisuudeksi. Myöhemmin Tituksesta tehtiin Kreetan
suojeluspyhimys.

Rooman valtakunta hajosi vuonna 395 Länsi-Roomaksi ja Itä-Roomaksi eli
Bysantiksi. Kreetasta tuli tällöin osa Bysanttia. Bysanttilaisella kaudella
saarelle rakennettiin noin 70 kirkkoa.

Arabialainen merirosvojoukko Abu Hafs Omarin johdolla valtasi Kreetan vuonna
824. Merirosvot kehittivät saaresta orjamarkkina-alueen, merirosvojen tukikohdan
sekä tuhosivat kirkkoja. Kreetalaiset kuitenkin onnistuivat säilyttämään
ortodoksisen uskonsa. Bysantti yritti vallata takaisin Kreetan useaan otteeseen.
Vuosina 911 ja 949 tehdyt takaisinvaltausyritykset epäonnistuivat. Merirosvot
perustivat nykyisen Iraklionin kaupungin paikalle Rab-el-Khandakin, johon
bysanttilainen sotapäällikkö Nikeforos Fokas joukkoineen rantautui vuonna 961 ja
voitti merirosvot. Näin Kreeta kuului jälleen Bysantille. Takaisinvalloituksen
jälkeen Nikeforos tuotti saarelle Manner-Kreikasta ja Konstantinopolista väkeä.
Hiljalleen hyvinvointi palautui saarelle.

Vuonna 1204 Kreeta myytiin tuhannella hopeamarkalla Venetsialle neljännen
ristiretken seurauksena. Genovalaiset kuitenkin ehtivät asettua Kreetalle ensin,
ja vasta viiden vuoden kuluttua venetsialaiset saivat saaren haltuunsa.
Kreetasta tuli Venetsian ensimmäinen merentakainen siirtokunta, ja myöhemmin se
oli Venetsian kauppaimperiumin tärkeimpiä osia. Välimeren yli kuljetettiin
viiniä, suolaa ja puuta, mutta kaupan tuotto päätyi rikkaille venetsialaisille.
Kreetalaiset kapinoivat venetsialaisia vastaan, minkä vuoksi kaupungit
jouduttiin linnoittamaan. Ajan kuluessa kreetalaiset osallistuivat jo yhdessä
venetsialaisten kanssa saaren hallintaan. Lisäksi venetsialaiset viljelivät
maata ja hakkasivat saaren metsiä. Venetsialaiskaudella roomalaiskatolisuudesta
tehtiin virallinen uskonto, mutta ortodoksinen usko piti kansan keskuudessa
pintansa.

Osmanit olivat 1400-luvulta alkaen ajaneet venetsialaisia pois Vähästä-Aasiasta
ensin Egeanmeren saarille ja sen jälkeen pois niiltäkin. Pian osmanit aikoivat
karkottaa venetsialaiset myös Kreetalta. Ensin Siteía ja Chaniá joutuivat
1530-luvulla muslimimerirosvohyökkäyksen kohteeksi. Venetsialaiset vastasivat
tähän vahvistamalla linnoituksia, mutta vuonna 1645 osmanit saivat Réthymnon ja
Chanián haltuunsa. Vuoteen 1648 mennessä koko Kreeta Candiaa (nyk. Iraklion)
lukuun ottamatta oli osmanien hallussa. Osmanit olivat aloittaneet 12 000
asukkaan Candian piirityksen vuonna 1647. Piiritys kesti 21 vuotta, jona aikana
paljon candialaisia menehtyi ruttoon. Vuonna 1669 Candiakin joutui osmaneille.
Valtauksessa kuoli 118 000 osmania ja 30 000 venetsialaista.

Osmanit riistivät kreetalaisia raskain veroin. He käännyttivät kreetalaisia
islamiin lupaamalla muun muassa, että kääntyneet saisivat pitää omaisuutensa ja
nauttia alhaisemmista veroista. Ne jotka pysyttäytyivät kristinuskossa,
pakenivat vuoristoihin. Osmanit muuttivat kirkkoja moskeijoiksi ja korjauttivat
saaren linnoituksia. Osmanien kaudella Kreetan talous ja kulttuuri taantuivat.
Vuoristoihin muuttaneet kapinoivat useasti osmaneita vastaan. Ensimmäinen
suurempi kapina järjestettiin vuonna 1770 etelärannikon Sfakiássa
laivanvarustaja Daskalogiánniksen johdolla. Daskalogiánniksen oli tarkoitus
saada apua venäläisiltä, joiden oli tarkoitus harhauttaa osmaneita toisaalla.
Osmanit kukistivat kapinan, ja Daskalogiánnis tapettiin.

Kreikka itsenäistyi osmanien valtakunnasta vuonna 1821, mutta Kreeta pysyi
edelleen osana valtakuntaa. Seuraava suurempi kapina järjestettiin ja
kukistettiin etelärannikolla, Frangokástellossa vuonna 1828. Vuonna 1866 2 000
ihmistä teki itsemurhan Arkádin luostarissa räjäyttämällä itsensä ruutivaraston
mukana. Kapinaliike painosti Ateenaa tulemaan apuun. Vuoden 1866 kapinan
johtomiehet alkoivat vaatia énosista eli liittoa Kreikan kanssa. Kreikkalaiset
ympäri maailmaa alkoivat kerätä rahaa aseita varten, ja saarelle alkoi saapua
vapaaehtoisjoukkoja. Kreetalaiset jäivät kuitenkin yksin, sillä suurvallat
painostivat Kreikan luopumaan kreetalaiskapinallisten tukemisesta.

Vuonna 1898 17 brittiläistä sotilasta kuoli Iraklionissa, minkä jälkeen
suurvallat alkoivat vaatia osmanien poistumista Kreetalta. Kreetalle myönnettiin
itsehallinto vuonna 1898, ja Kreetan autonominen valtio syntyi. Kreetalaisten
toivoma liitto Kreikan kanssa toteutui Elefthérios Venizéloksen johdolla vuonna
1913.

Toisen maailmansodan aikana Kreikan hallitus ja armeija liittolaisjoukkoineen
pakenivat Kreetalle, sillä Adolf Hitlerin johtama Saksa oli miehittänyt
Manner-Kreikan. Saksalaiset laskuvarjosotilaat saapuivat Kreetalle 20.
toukokuuta 1941 ja aloittivat Kreetan taistelun. Kreetalaiset joutuivat yhdessä
brittien, uusiseelantilaisten ja australialaisten kanssa lopulta perääntymään
Kreetan etelärannikolle. Kreetan taistelu päättyi 1. kesäkuuta, mutta
saksalaiset miehittivät Kreetaa kevääseen 1945 saakka.

Kreetalaisia pakeni vuoristoihin, ja monia evakuoitiin lisäksi Egyptiin.
Saarelle jääneet kreetalaiset auttoivat liittoutuneita pakenemaan ja vastustivat
kiivaasti saksalaismiehitystä. Saksalaiset rankaisivat kreetalaisia
sissitoiminnastaan muun muassa tuhoamalla kokonaisia kyliä ja tappamalla 25
kreikkalaista jokaista tapettua saksalaista kohden. Ensimmäinen ja yksi
tunnetuimmista saksalaisten siviiliväestöä vastaan kohdistamista kostoista oli
Kontomárin verilöyly 2. kesäkuuta 1941. Saksalaiset suistivat saaren talouden
sekasortoon.

Kreeta on nykyisin Kreikan vauraimpia alueita, koska saari vältti
Manner-Kreikassa käydyn sisällissodan ja jälleenrakentaminen voitiin Kreetalla
aloittaa aikaisemmin. Miltei kaikki saaren asukkaat saivat 1950-luvulle saakka
elantonsa maataloudesta. Matkailu alkoi voimakkaasti kasvaa 1960- ja
1970-luvuilta lähtien. Työpaikkoja maataloudesta on siirtynyt matkailualalle, ja
saaren kokonaistyöttömyys on vähentynyt.

Kreetan yliopisto perustettiin 1970-luvulla, ja sen toimipaikkoina ovat Réthymno
ja Iraklion. Teknillinen yliopisto Chaniáan perustettiin samaan aikaan.
Yliopistojen ansiosta saaren asukkaat eivät nykyisin enää lähde ulkomaille
opiskelemaan, mikä oli aikaisemmin yleistä. Yliopistoihin saapuu opiskelijoita
jopa Kreikan pohjoisosista.

Kreetan infrastruktuurin kehittäminen edistyi, kun Kreikka vuonna 1981 liittyi
Euroopan unioniin ja saarelle alkoi tulla teknologiaa ja rahaa. Esimerkiksi
uusia teitä on rakennettu, jotta kreetalaiset tuotteet saataisiin markkinoille
nopeammin. Myös maatalouden tarvitsemat kastelujärjestelmät ovat Euroopan
unionin ansiosta kehittyneet. Talvisin saarella tuotetaan Keski-Euroopan
markkinoille esimerkiksi salaatteja, meloneja, kukkia, tomaatteja, mansikoita ja
kurkkuja. Viime vuosien aikana kreetalaiset ovat alkaneet Italiaan myynnin
sijasta pullottaa ja markkinoida oliiviöljyjään itse. Kreikka myönsi vuonna 1953
Yhdysvalloille luvan rakentaa tukikohtia maahan, ja niitä rakennettiin myös
Kreetalle, samoin kuin rakennettiin Naton tukikohtia, joista nykyisin on
jäljellä enää yksi, Soúdanlahdella.

Antiikin kreikkalaisten ylijumala Zeus kasvoi Díktin luolassa Kreetalla piilossa
isältään titaani Kronokselta, jolla oli tapana syödä lapsensa. Tämän ansiosta
saarella on merkittävä asema kreikkalaisessa mytologiassa.

Zeusta tuli taisteltuaan kymmenen vuotta titaaneja vastaan Olympos-vuorelta
hallitseva kuningas. Sittemmin Zeus kantoi prinsessa Europan härän muodossa
Kreetalle. He rantautuivat Mátalassa ja jatkoivat sieltä Gortyniin, jossa Zeus
makasi Europan vuorilta hakemansa plataanin juurella. Plataanista tuli ikivihreä
ja kuolematon, ja kerrotaan, että se kasvaisi edelleen Gortynissa. Europa
synnytti Zeukselle Rhadamanthyksen, Sarpedonin ja Minoksen. Joidenkin mukaan
Zeus olisi myös haudattu Kreetalle, kun taas toiset puhuvat hänen olevan
kuolematon. Väitettyjä hautapaikkoja ovat esimerkiksi Zoun luola Zonianássa
Réthymnon alueyksikössä ja Gioúchtas-vuori Iraklionin läheisyydessä.
Gioúchtas-vuoren profiilin sanotaan muistuttavan makaavan Zeuksen sivuprofiilia.

Kreetan kuningas Asterios nai Europan. Asterios oli adoptoinut Europan ja
Zeuksen kolme poikaa. Kun Asterios kuoli, taistelivat Sarpedon ja Minos
kruunusta. Minos halusi todistaa jumaluutensa ja pyysi meren jumala Poseidonilta
valkoista aalloista ilmestyvää härkää, jonka hän uhraisi. Härkä oli kuitenkin
niin kaunis, ettei Minos uhrannutkaan sitä, vaan piilotti sen oman laumansa
sekaan. Tästä Poseidon ei pitänyt, ja hän sai Pasifaen, Minoksen vaimon,
rakastumaan härkään. Kuningatar Pasifae ja härkä yhtyivät, jonka jälkeen syntyi
häränpäinen ihminen, Minotauros. Kuningas Minoksen käskystä Daidalos rakensi
labyrintin, tarun mukaan Knossokseen, johon Minotauros vangittiin.

Samoihin aikoihin Minos voitti erään Ateenan kanssa käydyn sodan, minkä
seurauksena Ateenan täytyi määräajoin lähettää Kreetalle seitsemän nuorta naista
ja seitsemän nuorta miestä, jotka Minotaurus sitten söi. Lopulta Ateenan tuleva
kuningas Theseus saapui itse Kreetalle. Kuninkaan tytär Ariadne rakastui
Theseukseen. Theseus lähti labyrinttiin tappamaan Minotaurosta mukanaan
Ariadnelta saamansa lanka. Daidalos oli kehottanut antamaan langan Theseukselle.
Theseuksen onnistui tappaa Minotauros, jonka jälkeen hän lankaa seuraten
selvitti tiensä ulos labyrintista ja pari karkasi.

Petoksen havaittuaan Minos vangitsi Daidaloksen ja tämän pojan Ikaroksen
labyrinttiin. Vankien onnistui karata labyrintista rakentamalla vahasta ja
höyhenistä siivet. Ikaroksen lento päättyi mereen ja kuolemaan, sillä hän oli
lentänyt liian lähellä aurinkoa ja vaha siivistä oli päässyt sulamaan.
Daidaloksen puolestaan onnistui lentää Sisiliaan saakka. Minos joutui lopulta
Manalaan, kun oli etsimässä Daidalosta.

Kreeta kuuluu hallinnollisesti Kreetan alueeseen, joka on yksi Kreikan 13
alueesta. Ylemmällä tasolla Kreeta muodostaa puolestaan Kreetan hajautetun
hallinnon alueen, joka on yksi Kreikan seitsemästä hajautetun hallinnon
alueesta. Kreetan alue on jaettu edelleen neljään alueyksikköön, Chanián,
Réthymnon, Iraklionin ja Lasíthin alueyksiköihin. Ennen vuoden 2011
aluehallintouudistusta Kreeta oli alueyksiköiden sijaan jaettu neljään
samannimiseen prefektuuriin. Alueyksiköt jakautuvat edelleen kuntiin, joita on
yhteensä 24. Niistä väkiluvultaan suurin on 173 450 asukkaan (vuoden 2011
väestölaskennan mukaan) Iraklion ja pienin 150 asukkaan Gávdos. Kreetalla on 15
edustajaa Kreikan 300-paikkaisessa parlamentissa.

Kreetan asukkaat suhtautuvat ulkopuoliseen vallankäyttöön katkerasti, sillä
Kreetan historia on täynnä itsenäisyystaisteluita. Tavallisesti Kreetan johtajat
on nimitetty virkoihinsa Ateenassa, mutta vuonna 1994 koko Kreikassa
suoritettiin paikallinen itsehallintouudistus, jonka seurauksena valtaa
hajautettiin. Uudet paikallishallinnon edustajat saivat nyt vähitellen ottaa
esimerkiksi talouspolitiikkaa, kouluja, sairaaloita ja teitä vastuulleen.
Kreikan keskushallinnon tehtäviin puolestaan kuuluvat edelleen ulkopolitiikka,
puolustus sekä järjestykseen ja lakiin liittyvät asiat. Kreeta hyötyy Euroopan
unionista, sillä monia hankkeita rahoitetaan EU:n rahastoista.

Kreetalla ei juurikaan ole teollisuutta tai luonnonvaroja. Teollisuus on
pääasiassa posliinin ja keramiikan valmistamista, maataloustuotteiden
jatkojalostamista tai rakentamiseen jotenkin liittyvää. Kaivannaisista kalkkia,
ligniittiä ja kipsiä kaivetaan saarella. Alkutuotanto työllistää 37,9 prosenttia
kreetalaisista, jalostus 12,3 % ja palvelut 49,8 %. Kreetan työttömyysprosentti
on neljä prosenttia eli puolet Kreikan keskiarvosta. Sesongit vaikuttavat
nykyisin huomattavasti työttömyyteen ja työllisyyteen. Sesonkien aikana saarelle
saapuu ulkomailta, kuten Balkanilta, laitonta työvoimaa.

Maanviljely työllistää valtaosan kreetalaisista, mutta myös kotieläinten, kuten
sikojen, vuohien, lampaiden ja siipikarjan hoito on merkittävää. Saaren
pinta-alasta miltei puolet oli 2000-luvun alussa lampaiden ja vuohien
laidunnuksessa. Huomattavia elinkeinoja ovat lisäksi oliivin-, hedelmän- ja
viininviljely. Kreetalla on noin 35 miljoonaa oliivipuuta ja viisi miljoonaa
appelsiinipuuta. Saarella kasvatetaan lisäksi esimerkiksi johanneksenleipäpuuta,
mantelia, aprikoosia, viikunaa, sitrushedelmiä ja granaattiomenaa.
Alankomaalainen Paul Kuipers toi 1960-luvulla saarelle muovista tehtyjä
kasvihuoneita, joiden ansiosta saarelaiset voivat viljellä kurkkua, tomaattia ja
vesimelonia huomattavasti enemmän. Nykyisin saarella viljellään kasvihuoneiden
ansiosta myös ananasta, avokadoa ja banaania. Talviaikaan Kreetalta kuljetetaan
pääkaupunki Ateenan markkinoille tavaraa.

Matkailu on yksi saaren tärkeimmistä elinkeinoista. Ensimmäiset matkailijat
saarelle saapuivat jo 1900-luvun alkuvuosina . He olivat kiinnostuneita
ainoastaan minolaisten perinnöstä. Suuri määrä hotelleja rakennettiin
1960-luvulla parhaimpien uimarantojen läheisyyteen saaren pohjoisrannikolle,
lähelle satamia ja lentoasemia. Näin alkoi massaturismi saarella. Huono
suunnittelu on sen jälkeen haitannut turistirakentamista. Kreetalle saapui
2000-luvun alussa noin kaksi miljoonaa ja vuosikymmenen lopulla kolme miljoonaa
matkailijaa vuodessa. Pääasiassa matkailijat tulevat valmismatkoilla. Suurin
matkailijaryhmä 2000-luvun alussa Kreetalla oli saksalaiset, joita saapui noin
600 000. Toiseksi eniten, 250 000, saapui brittejä, kolmanneksi eniten, 380 000,
skandinaaveja ja neljänneksi eniten, 145 000, alankomaalaisia.

Kreetan harrastusmahdollisuuksia ovat esimerkiksi snorklaus, lainelautailu,
nousuvarjolento, vesihiihto, purjehdus ja kajakointi. Kreetalla on myös lukuisia
vaellusreittejä, kuten Espanjan Tarifasta alkava Euroopan kauko­vaellus­reitti
4, joka kulkee saaren poikki lännestä itään. Saarella on myös golfkenttiä.

Ruotsin Malmöstä alkava Eurooppatie 65 kulkee Kreetalla Kíssamoksesta Chaniáan.
Eurooppatie 75, joka alkaa Pohjois-Norjan Vuoreijasta, kulkee puolestaan Kreetan
saarella Chaniásta Iraklionin ja Ágios Nikólaoksen kautta Siteíaan.

Kreetan linja-autoverkko on melko tiheä, ja linja-autot poikkeavat jokaisessa
reitin varren kaupungissa ja kylässä. Esimerkiksi Iraklionissa on kolme
linja-autoasemaa sekä Chaniássa, Réthymnossa ja Ágios Nikólaoksessa kussakin
yksi.

Kreikan saaristossa liikennöi lukematon määrä erilaisia laivayhtiöitä.
Manner-Kreikan Pireuksesta, Ateenan kupeesta, kestää lautalla matka Chaniáan
kymmenen tuntia, Réthymnoon 11–12 tuntia, Iraklioniin 7–11 tuntia, Ágios
Nikólaokseen 12 tuntia ja Siteíaan 15 tuntia. Iraklionista lähtee lauttoja
Pireuksen lisäksi ainakin Thessalonikiin, Santorínille, Náxokselle,
Mýkonokselle, Párokselle, Kárpathokselle ja Rodokselle. Myös Ágios Nikólaoksesta
pääsee Pireuksen lisäksi esimerkiksi Siteíaan, Rodokselle ja Kárpathokselle.
Siteían satamasta kulkee lauttoja Pireuksen lisäksi esimerkiksi Ágios
Nikólaokseen, Kárpathokselle ja Rodokselle. Lisäksi monista muistakin satamista
liikennöidään lautoilla lähikaupunkeihin. Esimerkiksi etelärannikolla kulkee
yhteysaluksia reiteillä Palaióchora–Gávdos, Palaióchora–Agía Rouméli–Sfakiá,
Sfakiá–Gávdos ja Palaióchora–Elafonísi.

Kreetalla on kaksi kansainvälistä lentoasemaa, Chanián kansainvälinen lentoasema
ja Iraklionin kansainvälinen lentoasema, joille molemmille on lentoja Ateenasta.
Lisäksi Siteíassa on pienempi kunnallinen Siteían lentoasema. Ateenan lisäksi
Iraklionista on lentoja Santorínille, Ródokselle, Mýkonokselle ja
Thessalonikiin. Chaniásta lennetään myös muun muassa Thessalonikiin. Kreetalle
on ulkomailta suoria reitti- ja tilauslentoja. Iraklionin lentoasema on Kreikan
vilkkain tilauslentojen kohde.

Vuoden 2011 väestönlaskennan mukaan Kreetan alueella asui 621 340 asukasta,
joista naisia oli 312 580 ja miehiä loput 308 760. Asukkaista yli kolmasosa asuu
kolmessa suuressa kaupungissa. Pääkaupungissa Iraklionissa asui vuonna 2011
173 450 asukasta, Chaniássa 108 310 ja Réthymnossa 54 900. Ágios Nikólaoksessa
asui 26 430, Siteíassa 18 550 ja Ierápetrassa 28 270 asukasta.

Kreetan väestö kasvoi vuosien 1951–1991 aikana 16 prosenttia. Samana aikana
Iraklionin prefektuurin väkiluku kasvoi 39 prosenttia ja Chanián prefektuurin
viisi prosenttia. Vastaavasti sekä Réthymnon ja Lasíthin prefektuurien väestö
väheni neljällä prosentilla. Kreetan väkiluku väheni jokaisessa prefektuurissa
vuosina 1961–1971 huonon taloustilanteen vuoksi. Kreetalaisia lähti suurin
joukoin merille ja ulkomaille, kuten Australiaan, Kanadaan ja Yhdysvaltoihin.

Kreetalaiset ovat muihin kreikkalaisiin verrattuna korkeasti koulutettuja.
Saarella toimii kreikkalaisia kouluja, joihin kaikki Kreikassa asuvat ovat
hyväksyttyjä opiskelemaan. Kreikkalaisille 6–15-vuotiaille koulunkäynti on
pakollista. Kultakin koulutusasteelta oppilaat ja opiskelijat saavat tutkinnon,
jonka avulla he voivat siirtyä seuraavalle asteelle.

Saarella toimii Kreetan yliopisto, jolla on kampukset sekä Iraklionissa että
Réthymnossa. Yliopistossa on noin 23 500 opiskelijaa, ja se on perustettu vuonna
1973. Chaniássa toimii puolestaan vuonna 1977 perustettu Kreetan teknillinen
yliopisto. Ensimmäiset opiskelijat kouluun otettiin lokakuussa 1984.

Iraklionissa pääpaikkaansa pitää Kreetan teknologiakoulutusinstituutti (engl.
Technological Education Institute of Crete), jolla on koulut myös Ágios
Nikólaoksessa, Siteíassa, Ierápetrassa ja Chaniássa. Niin ikään Iraklionissa
pääpaikkaansa pitää yksi Kreikan merkittävimmistä tutkimusorganisaatioista,
Foundation for Research and Technology – Hellas (FORTH) (kreik. Ίδρυμα
Τεχνολογίας και Έρευνας – ΙΤΕ), jolla on saarella viisi tutkimusinstituuttia.
Iraklionin kupeessa Goúveksessa toimii myös meribiologiainstituutti.

Kreetalla on yksi englanninkielinen koulu, The European School, joka sijaitsee
pääkaupunki Iraklionissa. Koulu avattiin syyskuussa 2005, ja se pohjautuu
kreikkalaiseen kouluun ja on maksuton. Chaniássa toimii myös vuonna 1994
perustettu Suomi-koulu, jota rahoitetaan Suomen opetushallituksen tuella,
koulumaksuilla sekä mahdollisilla muilla maksuilla. Suomi-koulun
kannatusyhdistys on Hanian Suomalaiset ry. Suomi-koulu tutustuttaa suomalaisiin
juhliin ja perinteisiin sekä pyrkii muun muassa muodostamaan suomen kieltä
kohtaan myönteisen asenteen.

Kreetalaisille perhe on tärkeä, ja isä on perheen ehdoton auktoriteetti. Samassa
talossa saattaa joskus asua jopa kolmekin sukupolvea. Perheen jälkeen tärkeimmät
yhteisöt ovat laajempi suku, naapurit, työyhteisö ja koko kylä.

Paikallinen murre ja tavat on onnistuttu säilyttämään kaikissa saaren neljässä
alueyksikössä, mutta matkailun myötä nuoret ovat siirtyneet elannon perässä
kylistä kaupunkeihin.

Kreetan merkittävin perinteinen soitin on lyyra-niminen kielisoitin, joka
muistuttaa pienikokoista kitaraa. Lyyraa säestetään habiolilla eli
paimenhuilulla, askomantoúralla eli kreetalaisella säkkipillillä ja laoútolla,
joka muistuttaa mandoliinia. Mantináda-lauluja soitetaan näillä soittimilla.
Laulujen sanat koostuvat riimitetyistä säepareista. Kreetan länsiosasta ovat
peräisin isänmaallisuutta ja urheutta korostavat, vapaustaistelijoiden laulamat
rizítika-laulut. Esimerkiksi Réthymnossa järjestetään heinäkuussa
musiikkifestivaali ja elokuussa renessanssifestivaali, jossa esitetään klassista
musiikkia.

Tunnettuja kreetalaisia laulajia ovat Nana Mouskouri (s. 1934), Rita Sakellariou
(1934–1999) ja Níkos Xyloúris (1936–1980). Muita tunnettuja muusikoita ovat
Giánnis Markópoulos (s. 1939) ja Psarantónis eli Antónis Xyloúris.

Kreetalla elää myös sukupolvelta toiselle siirtyvä eeppisten runojen
lausuntaperinne. Runot valoivat aikoinaan uskoa yksinäisiin, pelokkaisiin ja
nuoriin vapaustaistelijoihin.

Réthymnosta on lähtöisin soústa-tanssi, joka sisältää hyppyaskelia. Suurieleinen
ja hidas zebétiko-tanssi puolestaan on kotoisin vuoristossa asuvien miesten
keskuudesta.

Kreetan renessanssiksi kutsutaan 1500- ja 1600-lukuja, jolloin taiteet
kukoistivat. Samana aikana kukoisti kreetalaiseksi koulukunnaksi kutsuttu
maalaustaiteen koulukunta. Isä Emmanouíl Tzánes ja Theódoros Poulákis olivat
tämän koulukunnan huomattavia edustajia 1500- ja 1600-luvuilla. Aikakaudella eli
myös esimerkiksi runoilija Vitséntzos Kornáros (1553–1613/1614), joka tunnetaan
erityisesti romanttisesta eeppisestä runostaan, Erotókritos. Myös Kreetalla
syntynyt taidemaalari Domínikos Theotokópoulos eli El Greco (1541–1614) eli
tuona aikana, mutta vaikutti Espanjassa.

Iraklionista kotoisin oli kirjailija, runoilija, näytelmäkirjailija ja filosofi
Nikos Kazantzakis (1883–1957). Hänen tunnetuin romaaninsa on Kerro minulle,
Zorbas, jonka pohjalta on tehty myös samanniminen elokuva. Kreetalaiset pitävät
Kazantzakista suurimpana kirjailijanaan. Tunnettuja kreetalaisia runoilijoita
ovat Odysseas Elytis (1911–1996), joka sai Nobelin kirjallisuuspalkinnon vuonna
1979 ja Christóforos Liontákis (s. 1945). Tunnettuja kirjailijoita ovat
esimerkiksi Máro Doúka (s. 1947) ja Mimis Androulakis (s. 1951).

Ortodoksisen kirkon asema Kreetalla on merkittävä, ja miltei kaikki kreetalaiset
ovat ortodokseja. Kreetalla toimii oma kirkko, Kreetan kirkko, joka ei ole osa
Kreikan ortodoksista kirkkoa. Kirkkoa johtaa saarella Iraklionin arkkipiispa, ja
siihen kuuluu yhteensä yhdeksän hiippakuntaa. Piispojen alapuolella ovat papit,
jotka hoitavat hautaukset, kasteet ja vihkimiset. Kaikkien yläpuolella on
Konstantinopolin patriarkka.

Ortodoksinen kirkko ei aikoinaan antautunut turkkilaisvalloittajille. Toisen
maailmansodan aikana kreetalaisluostareissa oli vastarintatoimintaa. Luostarit
antoivat suojaa esimerkiksi liittoutuneiden maiden sotilaille. Kirkko on
pyrkinyt jo satojen vuosien ajan säilyttämään kreikkalaista kulttuuria ja
kreikan kieltä.

Chaniássa, Réthymnossa, Iraklionissa ja Ágios Nikólaoksessa toimii kussakin myös
roomalaiskatolinen kirkko.

Joululla ei ole suurtakaan merkitystä Kreetalla. Joulusta loppiaiseen saakka
ystävät ja sukulaiset antavat lahjoja lapsille. Uutenavuotena kreetalaiset
pelaavat esimerkiksi korttia ja syövät hyvin. Loppiaisena nuoret hakevat vedestä
ristin, jonka pappi on sinne heittänyt. Ennen paastonaikaa kreetalaisilla on
apókries eli kolme viikkoa kestävä karnevaaliaika, joka päättyy puhtaaseen
maanantaihin (Kathará Deftéra). Tällöin kreetalaiset menevät grillaamaan
luontoon esimerkiksi mustekalaa tai kalaa.

Kreetan tärkein juhla on pääsiäinen, jota juhlitaan ortodoksisen kalenterin
mukaan 1–5 viikkoa katolista ja protestanttista aikaisemmin. Ennen pääsiäistä
monet kreetalaiset palaavat kotisaarelleen, minkä vuoksi lentokoneet ja laivat
ovat tällöin täysiä. Hiljaisella viikolla radio- ja televisio-ohjelmat ovat
enimmäkseen uskonnollisia. Lisäksi jumalanpalveluksia järjestetään monin
paikoin. Pitkäperjantain ja pääsiäislauantain välisenä yönä järjestetään
kulkueita, joita on edeltänyt Jeesuksen laskeminen alas ristiltä hautaamista
varten. Keskiyöllä pääsiäislauantaina alkaa messu, jossa juhlistetaan Jeesuksen
ylösnousemusta. Messua seuraa kirkonkellojen soitto ja ilotulitus. Aikoinaan
tällöin ammuskeltiin myös kiväärillä, mutta se jouduttiin kieltämään syntyneiden
kuolonuhrien jälkeen. Pääsiäissunnuntaihin päättyy puhtaasta maanantaista
alkanut 40-päiväinen paasto, jonka jälkeen syödään lampaan sisälmyskeittoa ja
grillataan vartaassa kokonainen lammas.

Vappuna kreetalaiset koristelevat kukkaseppelin talojen sisäänkäyntejä ja autoja
sekä menevät piknikille. Juhannuksena saatetaan sytyttää juhannustulia, joiden
yli sitten hypitään.

Kreetan tärkeimmät perhejuhlat ovat häät ja ristiäiset, joihin ottavat osaa
tavallisesti kaikki kyläläiset. Naimisiin mentäessä morsiamella täytyy olla
nykykäytännön mukaan talo tai asunto, johon pari voi asettua asumaan. Sulhanen
tuo muuttaessaan mukanaan lastentekotaidon, työpaikan sekä makuuhuoneen
kaluston. Loput tavarat saadaan häälahjoina. Myötäjäisten pyytäminen oli
sallittua vuoteen 1985 saakka, mutta niiden antamista ei ole kielletty. Häitä
juhlitaan monta päivää, ja vieraita voi olla satoja. Mikäli pari eroaa, nainen
jää taloon ja mies joutuu lähtemään.

Joillain paikkakunnilla on yhteyksiä pyhimyksiin, joiden nimikkopäiviä
juhlistetaan kirkoissa. Samoin pyhimysten kaimat juhlivat nimipäiviään.
Nimipäivät ovat Kreikassa syntymäpäiviä tärkeämpiä.

Kreetalaiset ovat vuosituhansien kuluessa valmistaneet ruokaa
peruselintarvikkeista, kuten vuohen- ja lampaanlihasta, kasviksista,
pähkinöistä, hedelmistä sekä erilaisista yrteistä. Kreetalainen keittiö on
saanut vaikutteita historian saatossa myös venetsialaisilta ja osmaneilta.

Kreetalla taverna on yleisin ravintolatyyppi. Niissä tarjoillaan valmiita
ruoka-annoksia, salaatteja, kalaa ja grillattua lihaa. Psarótavernassa
tarjoillaan erityisesti kalaa ja psistaríassa puolestaan grillattua lihaa.

Kreetalla kaikki asiakkaan tilaamat ruoat tuodaan pöytään samaan aikaan
kreikkalaista salaattia lukuun ottamatta. Meze-niminen alkupalalajitelma on
tunnetuin alkuruoka saarella. Muita alkuruokia ovat esimerkiksi tsatsiki,
melizanosaláta eli munakoisosta tehty salaatti ja dolmádes eli
viininlehtikääryleet. Tunnettuja pääruokia ovat musaka eli munakoisopaistos,
kleftikó eli savipadassa kypsennettyä perunaa, vihanneksia ja lihaa, pastítsio
eli juustolla kuorrutettua lihaa, tomaattia ja makaronia uunissa valmistettuna,
paidákia eli grillattu lampaankyljys, souvláki eli grillattu sian- tai
lampaanlihavarras sekä stifádo eli tomaatti-, sipuli- ja häränlihamuhennos, joka
on haudutettu savipadassa. Kaikki Kreetan liha lammasta lukuun ottamatta on
tuontilihaa. Kala on Kreetalla kallista, koska saaren vedet kärsivät
liikakalastuksesta. Kreetalaiseen keittiöön kuuluvat kuitenkin esimerkiksi
kalamári eli mustekala, barbóunia eli punamullo ja xifías eli miekkakala.
Kasvisruoista mainittakoon bouréki eli juustoa, kesäkurpitsaa ja perunaa
sisältävä piirakka sekä fasouláda, jossa on tomaattia ja vihreitä papuja.

Kreetalaiset nauttivat lasin viiniä lähes joka aterialla. Viiniä viljelläänkin
kaikkialla Kreetalla, ja vuodessa sitä tuotetaan noin 60 000 tonnia, mikä on
noin 15 prosenttia koko Kreikan viinintuotannosta. Kreetalla suosituimpia
aperitiiveja ovat kirkkaat alkoholijuomat raki ja ouzo.

Kreetalaismiesten suosituimpia kokoontumispaikkoja ovat kafeneíon-nimiset
kahvilat, joissa he esimerkiksi pelaavat távli-lautapeliä, lukevat lehtiä sekä
puhuvat politiikasta.

Kreetalainen ruokavalio koostuu perinteisesti pääosin kasvikunnan antimista,
kuten täysjyväviljasta, oliiviöljystä, vihanneksista ja hedelmistä. Niitä
täydennetään maitotuotteilla, kalalla, lihalla ja viinillä. Kalaa syödään usein,
vaaleaa lihaa vain pari kertaa viikossa ja punaista lihaa kerran kuukaudessa.

Terveellisen kreetalaisen ruoan on useissa tutkimuksissa todettu olevan hyväksi
sydämelle, laskevan kolesterolia ja korkeaa verenpainetta, vähentävän syövän,
allergioiden, diabeteksen ja osteoporoosin riskiä sekä estävän dementiaa ja
Alzheimerin tautia. Kreetalla sairastui sydäntauteihin 1960-luvun alussa 100 000
henkeä kohti yhdeksän ihmistä, kun esimerkiksi Suomen Pohjois-Karjalassa
vastaava luku oli 466 ihmistä. Sittemmin Kreeta alkoi teollistua, ja sinne
alettiin tuoda ulkomaisia elintarvikkeita. Tästä seurasi se, että väestö alkoi
sairastua yhä enemmän ja kuolleisuustilastot muuttuivat länsimaille
tyypillisiksi. Tämän jälkeen kreetalaisen ruokavalion arvo tiedostettiin ja
tehtiin suositukset.

Kreeta osallistui omalla joukkueellaan vuoden 1906 Ateenan välikisoihin. Joukkue
koostui kahdeksasta yleisurheilijasta, joista maratonille osallistunut Nikólaos
Malintrétos osallistui myös 300 m:n sotilaskivääriammuntaan. Joukkue ei
saavuttanut yhtään mitalia eikä pistesijaa.

Iraklionilaiset Ergotelis FC ja OFI Kreeta sekä plataniáslainen Platanias F.C.
pelaavat jalkapalloa Kreikan Superliigassa eli ylimmällä sarjatasolla.
Iraklionista on kotoisin lisäksi maan kolmanneksi korkeimmalla sarjatasolla
Gamma Ethnikissä pelaava Atsalenios FC. Niin ikään Iraklionista tulee
koripallojoukkue Iraklio BC, joka on pelannut ylimmällä sarjatasolla A1
Ethnikissä ja toiseksi ylimmällä tasolla A2 Ethnikissä. Nykyisin joukkue pelaa
alemmilla tasoilla.

Tunnettuja kreetalaisia urheilijoita ovat tennispelaaja Eléni Daniilídou,
koripalloilija Andreas Glyniadakis sekä jalkapalloilijat Georgios Samaras ja
Nikos Mahlas.

Kreetalaisia sanomalehtiä ovat iraklionilaiset Mesógeios, Patrís, chaniálaiset
Chaniótika Néa, Agónas tis Krítis sekä Lasithiótiko Stígma Lasíthin alueelta.
Athlitiko Reportage on iraklionilainen urheiluun keskittynyt sanomalehti.
Paikallisia aikakauslehtiä ovat puolestaan Stigmen, Candia ja Fonien.

Ympäri saarta toimii useita paikallistelevisioita, jotka lähettävät muun muassa
uutisia, elokuvia, dokumentteja, musiikkivideoita ja kulttuuriohjelmia.
Kreetalla toimii useissa paikoissa myös paikallisradioasemia.



https://fi.wikipedia.org/wiki/It%C3%A4meri

Itämeri on Atlantin valtameren sivumeri Pohjois-Euroopassa Suomen, Ruotsin,
Tanskan, Saksan, Puolan, Viron, Latvian, Liettuan ja Venäjän välissä. Se on
maailman toiseksi suurin murtovesiallas Mustanmeren jälkeen. Itämeren erottaa
Pohjanmerestä Kattegatin salmi Ruotsin ja Tanskan välissä. Itämeri on erikoinen
meri alhaisen suolapitoisuutensa, vuoroveden heikkouden sekä mannerlaatan päällä
sijaitsemisen ja siitä johtuvan mataluuden takia.

Itämeren keskisyvyys on 54 metriä ja syvin kohta 459 metriä. Meren pinta-ala on
noin 392 000 neliökilometriä. 4 000–6 000 vuotta sitten Tanskan salmet olivat
syvemmät ja leveämmät kuin nykyisin, ja silloin Itämeren suolapitoisuus oli
kahdeksankertainen nykyiseen verrattuna. Tuota merellistä ajanjaksoa kutsutaan
Litorinameren kaudeksi.

Itämeren suomenkielinen nimi on käännöslaina meren ruotsinkielisestä nimestä
Östersjön ja tanskankielisestä nimestä Østersøen – näiden kielten alueelta
katsottuna meri onkin idässä. Samaa tarkoittaa myös meren saksankielinen nimi
Ostsee, vaikka meri saksan kielialueelta katsottuna onkin koillisessa. Suomen
kielen kannalta nimi on tavallaan harhaanjohtava, sillä Itämeri sijaitsee suomen
kielialueen länsi- ja eteläpuolella. Vironkielinen nimi merelle onkin Läänemeri
(”Länsimeri”).

Muissa Itämeren alueen kielissä, kuten myös kauempana puhutuissa kielissä,
Itämeri tunnetaan myös paremmin yksilöivänä ”Baltian merenä” (ven. Балтийское
море, Baltijskoje more, puol. Morze Bałtyckie, liett. Baltijos jūra ja latv.
Baltijas jūra sekä engl. Baltic Sea ja ransk. Mer Baltique), poikkeuksena
uusnorjaksi Austersjøen ja islanniksi Eystrasalt (Itämeri).

Laajimman määritelmän mukaan Itämeri on Pohjanmeren jatkeena oleva Atlantin
valtameren sivumeri sisältäen kaikki merialueet Kattegatin pohjoisrajalta
Suomenlahden ja Pohjanlahden perukoille asti. Tästä merialueesta käytetään myös
nimitystä Itämeren alue (engl. Baltic Sea Area). Suppeamman määritelmän mukaan
Itämeri (eli varsinainen Itämeri, ruots. egentliga Östersjön, engl. Baltic Sea
Proper) rajautuu pohjoisessa Pohjanlahteen, eli Saaristomereen ja Ahvenanmereen,
ja Suomenlahteen sekä lounaassa Tanskan salmiin eli Juutinraumaan ja Fehmarnin
Belttiin tai Juutinraumaan sekä Iso-Belttiin ja Vähä-Belttiin. Suppeimmassa
määrittelyssä Riianlahti ei kuulu Itämereen ja lounaassa Itämeri rajautuu
Belttienmereen.

Itämeren alueen pinta-ala on Tanskan salmet mukaan luettuna 392 978
neliökilometriä ja Kattegat mukaan luettuna 415 266 neliökilometriä:

Itämeren pääaltaan pituus Tanskasta Suomen lounaisosaan on noin 1 600
kilometriä, ja keskileveydeltään se on noin 190 kilometriä. Tanskan salmien
kaakkoispuolelta alkaa varsinainen Itämeri Arkonan altaasta Bornholmin saaren
länsipuolella. Sen itäpuolella ovat Bornholmin allas ja Gotlanninmeri, joka
jaetaan Gotlannin altaaseen ja Gdańskinlahteen. Arkonan allas, Bornholmin allas
ja Gotlanninmeri muodostavat Itämeren pääaltaan, varsinaisen Itämeren, jonka
itäpuolella on kaksi lahtea: Suomenlahti ja Riianlahti. Suomenlahti on
pitkänomainen, eikä sen ja pääaltaan välillä ole erottavaa kynnystä. Riianlahti
sen sijaan on hieman eristyksissä. Itämeren pääaltaan pohjoispuolella on suuri
Pohjanlahti, joka jakautuu vielä Perämereen, Selkämereen, Ahvenanmereen ja
Saaristomereen.

Itämeri on matala meri, ja sen keskisyvyys on 54 metriä. Sen tilavuus on noin
21 000 kuutiokilometriä. Itämeren pääallas on selvästi syvintä aluetta, ja
siellä on laajoja yli 200 metrin syvyisiä alueita. Pääaltaan ja koko Itämeren
syvin kohta on Gotlannin altaan länsiosassa Landsortin syvänteessä, 459 metriä.
Perämeri on syvimmillään 146 metriä ja Selkämeri 293 metriä. Ahvenanmeri on
siirrosvyöhykkeellä ja sen pohjanmuodot ovat jyrkkiä. Ruotsin ja Ahvenanmaan
välisessä salmessa Märketin lähellä on 301 metriä syvää, ja se on Itämeren ainoa
paikka, jossa maan läheisyydestä huolimatta on näin syvää.

Itämeren suurimmat saaret ovat Ruotsin Gotlanti ja Öölanti, Viron Saarenmaa ja
Hiidenmaa, Saksan Rügen ja Usedom sekä Suomen Ahvenanmanner. Tanskan salmet ja
Kattegat huomioon ottaen koko Itämeren alueen suurimmat saaret
suuruusjärjestyksessä ovat Sjellanti, Vendsyssel-Thy, Gotlanti, Fyn ja
Saarenmaa.

Suomen ja Ruotsin rannikot ovat kallioisia ja saarisia, erityisesti Tukholman
edustalla ja Suomen lounaisrannikolla. Eteläisen Itämeren rannikot ovat
huomattavasti tasaisempia. Rannikko Tanskan Djurslandista etelään on
rikkonaista, ja sille ovat tyypillisiä monet niemekkeet ja matalat lahdet.
Tällaisissa lahdissa sijaitsee muun muassa Tanskan ja Saksan raja sekä Kielin
kaupunki. Mecklenburg-Etu-Pommerin alueella rannikko muuttuu huomattavan
alavaksi, ja siellä Itämereen työntyy kapeita hiekkaniemiä, jotka saattavat myös
erottaa avomerestä matalia laguuneja, joita kutsutaan haffeiksi. Tällaisia ovat
Puolan ja Saksan rajalla sijaitseva Oderinhaffi, Veikselinhaffi sekä
Kuurinhaffi, jonka erottaa Itämerestä 100 kilometriä pitkä Kuurinkynnäs.

Itämeren valuma-alue ulottuu laajalle sitä ympäröivälle alueelle Norjan
tuntureilta Ukrainaan ja Jyllannin niemimaalta Äänisen taakse. Alueella asuu
kaikkiaan yli 85 miljoonaa ihmistä. Valuma-alue on neljä kertaa itse altaan
kokoinen ja ulottuu 14 valtion alueelle. Alue käsittää käytännössä
kokonaisuudessaan Ruotsin, Viron, Latvian, Liettuan, Puolan sekä Venäjän
Kaliningradin alueen. Lisäksi siihen kuuluu suurin osa Suomesta ja osia
Venäjältä, Valko-Venäjältä, Saksasta ja Tanskasta sekä pieniä alueita Norjasta,
Ukrainasta, Slovakiasta ja Tšekistä.

Sateet ovat Itämeren valuma-alueella suhteellisen runsaita. Siihen tuleekin
joista ja sateista enemmän makeaa vettä kuin siitä haihtumalla poistuu. Yhteensä
makean veden ylijäämä on noin 450 km³ vuodessa. Tanskan salmien kautta Itämereen
virtaa keskimäärin yli kaksi kertaa tämä määrä, noin 1 200 km³. Jotta Itämeren
vesimäärä pysyisi vakiona, noin 1 700 km³ vettä virtaa vuosittain pois
Itämerestä. Keskimäärin virtauksen suunta on siis kohti Pohjanmerta. Itämeren
koko vesimäärän vaihtuminen on kuitenkin hidasta, ja sen arvioidaan vievän 30–50
vuotta.

Yleisesti ottaen Itämeren suolaisuus kasvaa lähempänä valtamerta. Siinä missä
jokisuistojen vesi voi olla lähes makeaa, saattaa eteläisellä Itämerellä veden
suolapitoisuus olla 20 promillea. Itämeren vesi on kerrostunutta ja sen
lämpötila sekä suolapitoisuus saattavat muuttua vesipatsaassa huomattavasti.

Ajoittain veden virtauksen suunta kääntyy päinvastaiseksi ja syntyy niin sanottu
suolapulssi, jolloin Pohjanmereltä virtaa Itämereen huomattavasti suolaisempaa
vettä. Tällaisessa pulssissa suolaisempaa ja raskaampaa vettä siirtyy muutaman
viikon kuluessa huomattavia määriä pohjaa pitkin Itämereen. Saapuvan veden määrä
vaihtelee ja se sekoittuu makeampaan veteen vain heikosti. Se työntää tieltään
pohjan vähähappista tai hapetonta vettä. Pulssit ovat suhteellisen harvinaisia,
1900-luvulta lähtien niitä on havaittu vuosina 1913, 1921, 1951, 1976, 1993 ja
2003. Suolapulssit pitävät yllä Itämeren suolapitoisuutta ja niiden vuoksi se
säilyy murtovesialtaana.

Itämeren suolaisuus on voimakkaasti kerrostunutta. Vesi on sitä raskaampaa, mitä
suolaisempaa se on, joten Itämereen Tanskan salmien kautta tuleva suolainen vesi
painuu pohjan tuntumaan runsassuolaiseksi kerrokseksi. Noin 70–80 metrin
syvyydessä veden suolapitoisuus kasvaa nopeasti, ja tätä vyöhykettä kutsutaan
halokliiniksi. Se syntyy, kun myrskyjen aiheuttamat vedenliikkeet eivät pääse
vaikuttamaan niin syvälle, jolloin vesikerrokset eivät pääse sekoittumaan. Veden
happipitoisuus on korkea halokliiniin saakka. Sen alapuolelle ei kuitenkaan
pääse happea, jota virtaa sinne vain, kun Itämereen tulee tarpeeksi suuri
virtaus Pohjanmereltä. Parin vuoden välein hapekasta vettä pääsee Itämereen
niin, että matalien syvänteiden hapeton vesi väistyy uuden hapekkaan veden
edeltä, jolloin myös autioituneet pohjakerrokset heräävät uudelleen eloon.

Itämeri sijaitsee alueella, jonka ilmastoa hallitsevat Pohjois-Atlantilta tuleva
länsivirtaus, Venäjän mantereinen ilmasto ja pohjoisen polaarinen vyöhyke.
Länsivirtaus vaikuttaa voimakkaimmin lokakuusta helmikuulle ja heikoimmin
huhtikuusta kesäkuulle. Polaaririntama puolestaan pysyttelee kesällä meren
pohjoispuolella, mutta talvella se ulottuu Itämerelle asti. Kesäisin Itämeren
pintaveden lämpötila on noin 20 °C, mutta talvella meri jäätyy ainakin pohjois-
ja itäosistaan. Ilman keskilämpötila on kesäaikaan 12–17 °C koko Itämeren
alueella. Talvella lämpötilaerot ovat huomattavasti suurempia. Pohjoisessa se on
−10 – −12 °C. Avoveden tuntumassa lämpötila on vain muutaman asteen pakkasella,
kun jäättömällä Gotlannin altaalla se on 0–2 °C.

Merijäätä esiintyy tavallisesti noin seitsemänä kuukautena vuodesta. Keskimäärin
Itämeren pinta-alasta noin puolet saa jääpeitteen, leutoina jäätalvina ehkä vain
neljäsosa. Eri vuosien väliset vaihtelut voivat olla suhteellisen suuria.
Normaalivuotena jäätalvi alkaa Kemin ja Tornion edustalla lokakuun lopulla.
Perämeri jäätyy tammikuussa, Suomenlahti ja Selkämeri kuukautta myöhemmin. Jään
raja on keskimäärin Tallinnan ja Tukholman välisen linjan kohdalla. Jää alkaa
sulaa etelässä jo maaliskuun alussa, kun samaan aikaan pohjoisen jääpeite
edelleen vahvistuu. Perämeren viimeiset jäälautat sulavat touko–kesäkuun
vaihteessa. Meriveden jäätymispiste riippuu suolaisuudesta ja vaihtelee
Itämerellä välillä −1 – −0,1 °C.

Suurin osa Itämeren alueen sateista on rintamasateita. Vuotuiset sademäärät ovat
itärannikolla suuremmat kuin länsirannikolla. Puolan rannikolla sataa jopa yli
700 millimetriä vuodessa. Sen sijaan Itämeren pohjoisosien länsirannikolla
matalapaineet ovat yleensä kuivuneet Skandien vaikutuksen takia. Ulkomerellä
sataa yleensä vähemmän kuin rannikolla, noin 400–500 millimetriä vuodessa.

Itämeren tunnettu historia liittyy vahvasti jääkauden päättymiseen ja
maankohoamiseen. Ennen viimeistä suurta jääkautta niin sanotulla Eemin
interglasiaalikaudella noin 125 000 vuotta sitten on Itämeren altaan vaiheilla
lainehtinut Eem-meri. Tästä on muistutuksena sekä Ruotsissa että Suomessa
esiintyviä suolavesitaskuja paikoissa, joiden ei tiedetä jääkauden sulamisen
aikaan olleen merenpinnan alapuolella. Jääkauden aikaisten interstadiaalikausien
lämpimähköjen jaksojen tilanteesta on vain vähän tietoa, mutta jääpeite lienee
sulanut osittain Itämeren seudulle asti.

Itämeri on geologisesti nuori painauma. Sillä tarkoitetaan allasta, joka syntyi
viimeisen jääkauden jälkeen, kun mannerjäätikkö oli perääntynyt nykyisen
Itämeren etelärannikon seudulle noin 15 000 vuotta sitten. Mannerjäätikkö
saavutti Salpausselän noin 11 000 vuotta sitten, jolloin sulamisvesistä
muodostui Itämeren varhaisin vaihe, Baltian jääjärvi.

Baltian jääjärven sulamisvedet virtasivat todennäköisesti länteen. Noin 10 000
vuotta sitten tapahtui suuri luonnonmullistus, kun järveen avautui meriyhteys
Keski-Ruotsin halki. Järven pinta aleni nopeasti 26 metriä, ja Pohjanmerestä
virtasi levenevää kanavaa pitkin suolaista vettä. Näin syntyi suolainen
Yoldiameri, joka on saanut nimensä Yoldia arctica -simpukasta. Meriyhteys
katkesi noin tuhat vuotta myöhemmin, kun maan kohoamisen takia salmi
Pohjanmereen kuivui. Mannerjäätikkö ulottui edelleen Perämerelle asti, kun
syntyi ancyluskotilon mukaan nimetty Ancylusjärvi.

Maankohoaminen oli pohjoisessa voimakkaampaa, minkä seurauksena vesimassat
työntyivät etelään. Samalla valtamerten pinta nousi, ja lopulta noin 7 500
vuotta sitten syntyi yhteys Pohjanmereen Tanskan salmien kautta. Tätä vaihetta
kutsutaan litorinakotilon mukaan Litorinamereksi. Sen aikana suolapitoisuus oli
korkeampi kuin nykyään. Suolapitoisuus alkoi kuitenkin hiljalleen laskea, ja
Limneanmerivaihe alkoi noin 4 000 vuotta sitten. Lopulta noin 2 000 vuotta
sitten muodostui nykyisen kaltainen Itämeri, kun suolapitoisuus oli laskenut
edelleen.

Etelä-Itämeren tasaiset pohjanmuodot eroavat selvästi Pohjois-Itämeren
rikkonaisista muodoista. Pohjoisen Itämeren alueella merenpohjan kallioperä on
muodostunut kiteisestä kalliosta. Sen sijaan Itämeren eteläosissa ja muun muassa
Selkä- ja Perämeren keskiosissa sekä Suomenlahden etelärannikolla kiteistä
kallioperää peittävät sedimenttikivet, jotka tasoittavat pohjanmuotoja.
Jääkaudet ovat kuluttaneet pois Itämeren varhaiset kerrostumat, ja käytännössä
kaikki Itämeren pohjalla säilyneet kerrostumat ovat viimeisten 25 000 vuoden
ajalta.

Itämeren lajisto on niukkaa. Suomen lounaisrannikon pohjilla on vain noin 60
silminnähtävää eläinlajia, kun niitä on Tanskan itäpuolellakin jo noin 150 ja
Pohjanmeressä noin 1 500. Itämeren lajisto on merellisten ja suolattoman veden
lajien sekoitus. Jälkimmäisiä on erityisesti jokisuissa ja Perämeren sekä
Suomenlahden pohjukoissa. Varsinaisia murtovesilajeja on melko vähän.

Itämeren vesi on liian suolaista monille makeanveden lajeille, mutta ei kyllin
suolaista valtamerieläimille. Itämeren lajisto muuttuukin suolaisuuden mukaan,
ja osa lajeista selviää vain tietyssä osassa Itämerta. Kun Tanskan salmista
pulppuaa suolaista vettä Itämereen, altaan suolapitoisuus kohoaa ja samalla
monet mereiset lajit leviävät väliaikaisesti uusilla asuinalueille. Lisäksi
Itämeri on geologisesti hyvin nuori, joten vain harvat lajit ovat ehtineet
sopeutua elämään siellä. Kolmantena tekijänä lajiston köyhyyteen on se, että
Itämerestä puuttuu valtamerten elinympäristöistä vuorovesivyöhyke ja
syvänmerenpohjat.

Monet Itämereen sopeutuneet lajit ovat pienikokoisempia kuin valtamerissä elävät
lajitoverit. Tyypillinen esimerkki on silakka, joka on pienikokoisempi kuin
merissä elävä, samaa lajia oleva silli. Lisäksi esimerkiksi sinisimpukka kasvu
jää Itämeressä vajaaksi.

Vaikka Itämeren lajisto onkin niukkaa, niin ekosysteemi on rikas: eliöyksilöitä
on paljon ja eloperäistä ainetta on runsaasti.

Itämeren kalalajisto on tyypillinen murtovesille, ja sen lajisto vaihtelee meren
suolapitoisuuden mukaan. Lisäksi ajoittain Itämereen purkautuu valtameren
suolaista vettä, jolloin merelliset kalalajit runsastuvat hetkellisesti. Ainoa
mereinen kalalaji, joka on sopeutunut elämään koko Itämeren alueela on, sillin
alalaji silakka. Myös sillin sukulainen kilohaili on yleinen, vaikka se ei
eläkään meren vähäsuolaisissa osissa. Turska puolestaan pystyy kutemaan vain
Gotlannin eteläpuolella, mutta suolapitoisuuden huippuaikoina se levittäytyy
Suomenlahdelle ja Selkämerelle asti. Muita merikalalajeja ovat pikku- ja
isotuulenkala, kampela, piikkikampela, punakampela, kivinilkka, rasvakala ja
isosimppu. Itämeren pohjoisosassa tavataan myös arktisia lajeja, kuten
härkäsimppua, elaskaa ja imukalaa.

Monet vaelluskalat käyvät kutemassa Itämeren joissa, mutta palaavat sitten
kasvamaan merialueille. Tällaisia kaloja ovat lohi, meritaimen, vaellussiika,
vimpa ja nahkiainen. Itämeren vaelluskaloihin kuuluu myös ankerias, jota
tavataan koko meren alueella. Laji vaeltaa kutuaikana Sargassomerelle.

Itämeren vähäsuolaisissa osissa pystyvät lisääntymään myös monet alkuperältään
makeanveden lajit. Tähän ryhmään kuuluvat muikku, karisiika, hauki, ahven,
lahna, säyne, särki, kuha, made, harjus ja kolmipiikki. Ne viettävät kutu- ja
poikasajan jokisuissa ja lahdissa, mutta niitä tavataan kuitenkin ravinnonhaussa
jopa ulappa-alueilla.

Itämeren linnusto on monilajinen ja runsas, ja siihen kuuluu sekä meri- että
sisävesilajeja. Linnusto on runsaimmillan sisäsaariston ja rannikon
merenlahdissa sekä jokisuissa. Muuttoaikoina lintujen määrä moninkertaistuu, kun
monet lajit levähtävät ja etsivät ravintoa rannikkoalueilla.

Ulkosaaristossa elää luodoilla ja saarilla pesiviä merilintuja, jotka hankkivat
ravintonsa merestä. Tällaisia lintuja ovat tiiralajit räyskä, kalatiira,
lapintiira ja riuttatiira sekä lokkilajit merilokki, harmaalokki, selkälokki ja
kalalokki. Sorsalinnuista ulkosaaristossa tavataan haahkoja, pilkkasiipiä,
lapasotkia ja tukkakoskeloita. Saarien rantavesissä viihtyvät monet kahlaajat,
kuten meriharakka, punajalkaviklo ja tylli.

Sisäsaaristossa elää sukeltajia, kuten tukkasotka, punasotka, sinisorsa,
lapasorsa ja haapana. Myös uikut, nokikana sekä laajoja yhdyskuntia muodostavat
naurulokki ja pikkulokki ovat yleisiä. Lintulahdilla kesäisin laulavat monet
kerttuset ja satakieli. Lisäksi niillä elää kaulushaikaroita ja luhtahuitteja.
Lahdilla elää myös petolintuihin kuuluvat ruskosuohaukka ja sääksi.

Linnusto on muuttunut myös aikojen kuluessa, sillä esimerkiksi kyhmyjoutsen on
levittäytynyt Itämeren pohjoisosiin asti. Muita Itämerellä yleistyneitä lajeja
ovat merimetso, aikaisemmin vain muuttoaikoina havaittu valkoposkihanhi ja
kanadanhanhi. Suojelutyön ansiosta merikotka ja merihanhi ovat edelleen osa
Itämeren lajistoa.

Itämeren lajistoon kuuluu vain neljä nisäkäslajia: kolme hyljettä ja
hammasvalaisiin kuuluva pyöriäinen. Itämeren norppa eroaa kantamuodostaan niin
paljon, että se luokitellaan nykyään omaksi alalajikseen, itämerennorpaksi.
Norppa ja halli olivat vielä 1900-luvun puolivälissä yleisiä, mutta ovat
taantuneet metsästyksen ja ympäristömyrkkyjen seurauksena. Halleja asustaa
nykyään Itämeressä Öölannin ja Riianlahden välisen linjan pohjoispuolella.
Niiden levinneisyysalue on laajempi kuin norpan, koska halli pystyy poikimaan
myös saarissa. Norpan synnytyspesä on sen sijaan aina jäällä, ja sitä
tavataankin vain Riianlahdella, Suomenlahdella ja Pohjanlahdella. Kirjohylje sen
sijaan on ollut aina harvinainen, ja sitä on jäljellä meren lounaisosissa
muutama sata yksilöä.

Pyöriäinen on ollut yleinen Suomenlahtea myöten erityisesti kuumana
1930-luvulla. Se kuitenkin taantui kylmätalvisella 1940-luvulla eikä ole sen
jälkeen siitä toipunut. Pyöriäinen elää vain Itämeren eteläisissä osissa.

Itämeri on ominaisuuksien takia herkkä muutoksille, ja sen eliöt kestävät
heikommin rasitusta kuin valtamerten tai makean veden eliöt, sillä ne ovat
alhaisen suolapitoisuuden ja kylmän talven rasittamia.

Rehevöityminen on Itämerellä osittain luonnollinen prosessi, sillä syvänteistä
nousee ajoittain ravinteita pintaan. Ihmisen toiminta on kuitenkin aiheuttanut
meren entistä suuremman rehevöitymisen. Rehevöityminen johtuu ravinteiden,
erityisesti typen ja fosforin, lisääntyneestä määrästä. Ravinteiden määrä
Itämeressä onkin 1900-luvun aikana moninkertaistunut; fosforin määrän arvellaan
kahdeksankertaistuneen ja typen nelinkertaistuneen vuosisadan alusta
1990-luvulle. Niitä leviää Itämereen pelloilta valuvien lannoitteiden,
yhdyskuntien jätevesien ja ilmasta tulevan laskeuman mukana. Rehevöityminen
aiheuttaa leväesiintymien kasvua, muutoksia rantojen eliöyhteisössä ja
kalakannoissa sekä pohjien happikatoa. Rehevöitymisen johdosta Itämeren biomassa
on kasvanut 1900-luvulla 30–70 prosenttia, mikä on myös aiheuttanut veden
samentumisen. Leväkukinnat kuuluvat Itämeren normaaliin vuosirytmiin, mutta
varsinkin sinilevälautat ovat yleistyneet ja kasvaneet. Rannikoilla rihmalevät
ovat yleistyneet, ja ne tuhoavat elinympäristöjä ylläpitäviä
rakkoleväyhdyskuntia. Vaikka biomassa pintavesissä on yleistynyt, pohjavesissä
aiheutuu happikatoja. Vähähappisiin syvänteisiin valuu kuollutta biomateriaalia,
joka peittää alleen pohjan sedimentit ja jota hajottajat syövät ja samalla
käyttävät pohjan hapen.

Itämereen kulkeutuu monia haitallisia aineita, jotka kertyvät pohjan
sedimentteihin ja eliöihin. Tällaisia ovat muun muassa DDT, PCB, kadmium, lyijy
ja elohopea. Suurimmat raskasmetallimäärät on mitattu Perämeren sedimenteistä.
Lisäksi Suomenlahden itäosissa on korkeita esiintymiä. Merikotkakannan
romahtaminen sukupuuton partaalla 1960-luvulla ja hylkeiden lisääntymishäiriöt
1970-luvulla on laitettu dioksiinin, PCB:n ja DDT:n syyksi. Näiden tapausten
seurauksena DDT:n, PCB:n ja myöhemmin dioksiinin käyttöä alettiin rajoittaa ja
kieltää, mikä on palauttanut Itämeren merikotka- ja hyljekantoja. Monilla
alueilla lajit ovat toipuneet entiselle tasolleen. Itämerellä ei ole tapahtunut
suuria öljyonnettomuuksia, mutta riskit ovat suuret. Itämeren vesi on kylmää,
mikä vaikeuttaa öljyn hajoamista, ja lisäksi Itämerellä ei esiinny luontaisesti
öljyä, joten siellä ei esiinny öljyä syöviä bakteereita. Suomenlahdesta on
tullut kansainvälisesti merkittävä öljynkuljetusreitti, ja neljännes Venäjän
öljyntuotannosta kulkee sitä kautta. Vuonna 2008 Suomenlahdella kuljetettiin 145
miljoonaa tonnia öljyä – yli seitsemän kertaa enemmän kuin 1995. Suurimmat
riskit ovat liikenteen risteyskohdissa, kuten Helsingin edustalla, Venäjän
puolella itäisellä Suomenlahdella ja Ahvenanmeren eteläpuolella.

Itämeren ilmasto-olosuhteet vaihtelevat huomattavasti luonnollisten syiden takia
sen sijainnin ja pienuuden ansiosta. Ilmastonmuutos on kuitenkin leudontamassa
talvia ja siis pienentämässä Itämeren talven jääpeitettä. Veden lämpeneminen
vaikuttaa Itämeren eliöstöön. Lämpimään veteen sopeutuneet lajit leviävät
pohjoiseen ja kylmään tottuneet lajit joutuvat ahdinkoon, esimerkiksi jäälle
synnyttävä itämerennorppa. Itämeren suolapitoisuus saattaa muuttua myös, ja
Ruotsin ilmatieteen ja hydrologian laitoksen mukaan 2000-luvulla Itämeren
pääaltaan suolapitoisuus vähenee seitsemästä neljään promilleen. Makean veden
lajit tulevat tämän seurauksena leviämään ja mereiset lajit joutuvat monin
paikoin väistymään. Vuonna 2100 Pohjanlahden ja Suomenlahden lajit saattavat
hallita lähes koko Itämerta.

Itämeren ongelmiin voidaan lukea myös sinne toisen maailmansodan jälkeen
upotetut kemialliset aseet. Liittoutuneet sopivat Potsdamin konferenssissa että
kukin maa hoitaa ongelman, miten parhaaksi näkee. Saksalaiset saivat
liittoutuneilta toimeksiannon kemiallisia aseita itämereen. Aseita on upotettu
ainakin Skagerrakiin Osa Skagerrekiin upotetuista myrkyistä on nostettu
myöhemmin ylös ja upotettu uudelleen Biskajanlahdelle. Kemiallisia aseita on
myös upotettu Gotlannin altaaseen sekä Bornholmin syvänteeseen noin 32 000
tonnin verran. Suurin vaara kemiallisesta jätteestä aiheutuu kalastajille.
Toisen maailmansodan jälkeen sattui kalastajien sairastumisia näiden syötyä
itämerestä pyydetyn turskan mätiä.

Itämeren suojelu alkoi vasta 1972, kun Suomi tarjoutui järjestämään kongressin
sen suojelemiseksi. Tästä alkaneesta prosessista seurasi Itämeren alueen
merellisen ympäristön suojelusopimus, joka allekirjoitettiin Helsingissä 1974.
Sopimuksen tavoitteena oli saada kuriin Itämerta saastuttavat päästöt. Sopimus
astui voimaan 1980, kun kaikki silloiset Itämeren valtiot olivat
allekirjoittaneet sopimuksen, jonka toimeenpanevaksi elimeksi perustettiin
Itämeren merellisen ympäristön suojelukomissio (HELCOM).

Komission ensimmäiset raportit 1980-luvun puolivälissä paljastivat, että
Itämeren tila oli menossa hälyttävään suuntaan. Asian paljastuminen ja Itämeren
altaan itä- ja eteläosien valtioiden poliittiset muutokset antoivat uuden
sykäyksen meren pelastamiseksi. Vuonna 1988 Itämeren ympäristöministerit
sitoutuivat puolittamaan mereen pääsevien ravinteiden, raskasmetallien ja
orgaanisten myrkkyjen määrän vuoteen 1995 mennessä. Sopimuksen ansiosta monien
myrkkyjen määrät ovat kääntyneet laskuun, vaikka sopimuksen tavoitteisiin ei
päästykään.

Suojelusopimusta muokattiin 1992, jolloin sitä laajennettiin käsittämään
Itämeren koko valuma-alue. Vuonna 2003 komissio antoi uuden julistuksen Itämeren
rehevöitymisen vähentämiseksi ja meriluonnon suojelun tehostamiseksi, muun
muassa perustamalla kattava ja riittävä suojelualueverkosto. Komission
perustehtäviin kuuluu Itämeren valtioiden yhteistyön kehittäminen ja
kansainvälisten sopimusten sekä EU:n lainsäädännön täytäntöönpanon edistäminen.
EU hyväksyi 2009 Itämeren alueen strategian, jonka tavoitteisiin kuuluu puhdas
Itämeri.

Itämerikomission lisäksi on useita muita organisaatiota, jotka pyrkivät
edistämään Itämeren suojelua. Coalition Clean Baltic luonnonsuojelujärjestöjen
yhteinen Itämeren suojeluun tähtäävä elin. Itämeren kaupunkien liiton yhtenä
toiminta-alueena on ympäristönsuojelu. Lisäksi Greenpeacella on oma
Itämeri-osastonsa ja WWF:llä on Itämeri-ohjelma sekä merikotkan ja norpan
pelastamiseen tähtäävät kampanjat. Yksityisellä puolella suomalainen John
Nurmisen Säätiö pyrkii toimimaan puhtaamman Itämeren puolesta hankkeilla, jotka
tähtäävät erityisesti rehevöitymisen torjuntaan ja öljykatastrofin estämiseen.
Myös suomalainen säätiö Baltic Sea Action Group, BSAG (viralliselta nimeltään
Elävä Itämeri -säätiö), nopeuttaa Itämeren pelastustyötä tuomalla yhteen eri
organisaatioiden ja toimijoiden erityisosaamisen.Yksi BSAG:n työkaluista on
Itämeri-sitoumus, jonka avulla eri toimijat voivat sitoutua edistämään Itämeren
hyvinvointia omalla työllään.

Itämeren rannikoille tuli ensimmäisiä asukkaita jo noin 200 000 vuotta sitten.
Alueella asui vielä 100 000 vuotta sitten neandertalinihminen, mutta hiljalleen
nykyihminen syrjäytti sen. Jääkauden ajan Bölling- ja Allerød-lämpöjaksoilla
yhteisöt olivat liikkuvia ja pysyivät näin pieninä. Pysyvä asutus syntyi
kivikaudella, jolloin asukkaat keräsivät merestä kalaa ja nisäkkäitä. Ihmisten
vaikutus ympäristöön oli pieni, vaikkakin mahdollisesti esimerkiksi
grönlanninhylje katosi Itämeren alueelta metsästyksen takia. Merenkulku
Itämerellä alkoi jo kivikaudella, ja monista senaikaisista kalliopiirroksista on
käynyt ilmi alusten tärkeys.

Friisiläiskauppiaat avasivat 700- ja 800-luvuilla Itämeren kaupan, ja tuolloin
syntyivät ensimmäiset kauppareitit ja -satamat. Teoksessa Vita Karoli Magni,
joka on kirjoitettu joskus Kaarle suuren kuoleman jälkeen 814, Einhard
kirjoittaa että läntisellä merella on pitkä lahti itään, enintään sata mailia
leveä, jonka pohjoisrannoilla asuvat tanskalaiset ja ruotsalaiset ja
itärannoilla slaavit ja eestiläiset. Friisit löysivät viikinkien käyttämän idän
reitin Birkaan, josta kasvoi merkittävä kauppakaupunki. Birka sijaitsi vielä
Itämeren lahtena olleen Mälarenin rannalla. Viikinkien kauppareitit kulkivat
Itämereltä Laatokalta Dnepriä pitkin Mustallemerellä ja Volgaa pitkin
Kaspianmerelle. Viikinkien reitit hylättiin kuitenkin noin 970, ja kauppa
Bysanttiin jatkui Keski-Euroopan jokien kautta.

Pohjoissaksalaiset perustivat 1200-luvulla hansaliiton, joka hoiti kauppaa
Itämerellä. Hansakaudella Itämeren merkittävimmät satamakaupungit olivat Visby,
Danzig, Riika, Tallinna, Wismar, Stralsund, Stettin, Tukholma ja Kööpenhamina.
Hansaliiton keskuskaupunki puolestaan oli Lyypekki, ja tärkein vientituote oli
silakka. Hansaliitto kuljetti Itämerellä kuitenkin myös puutavaraa, hamppua,
pellavaa, viljaa, turkiksia, tervaa ja meripihkaa. Hansaliiton merkitys pieneni
silakan ylikalastuksen, Amerikan löytämisen jälkeisen kaupan painopisteen
muuttumisen ja muiden kauppalaivojen koon kasvamisen jälkeen.

Hollanti nousi 1500-luvun sotien jälkeen Euroopan merkittävimmäksi
kauppamahdiksi, ja he kuljettivat pääasiassa viljaa ja puutavaraa. Itämeren
poliittinen tilanne oli hyvin epävakaa, sillä vuorotellen sekä Ruotsi, Tanska,
Puola että Venäjä pyrkivät kontrolloimaan kaupankäyntiä alueella.

Itämeren pohjassa on arviolta satoja puisten laivojen hylkyjä. Itämeren yli
tuhatvuotisen idän ja lännen välisen kaupan purjehdusperinteen vuoksi
hylkylöydöt ovat hyvin monipuolisia. Laivahylkyjensä johdosta Itämeri on
kansainvälisen meriarkeologisen tutkimuksen kohde.

Merkittävä osa hylyistä on säilynyt suhteellisen hyvässä kunnossa jopa
vuosisatoja johtuen muun muassa siitä, ettei puuta ravinnokseen käyttävää
laivamatoa ole alhaisen suolapitoisuuden vuoksi aiemmin esiintynyt Itämeressä.
Laivamadon puutteen lisäksi ovat Itämeren hylkyjen pelastuksen taustalla myös
voimakkaiden merivirtojen ja vuorovesi-ilmiön puute. Toisaalta Itämeren
syvänteiden rautarunkoisetkin hylyt säilyvät pitempään, sillä ne eivät pääse
ruostumaan, koska ruoste ei haprista niitä vähähappisen veden ansiosta.
Matalalla uponneet hylyt ovat kuitenkin vaarassa etenkin pohjoisen Itämeren
rantojen jäätyessä talvisin.

Itämereen uponneiden puurunkoisten hylkyjen tuhoutumisvaara on kasvanut
laivamadon saavuttua alueelle 1993 voimakkaan suolapulssin myötä. Myrskyt
työnsivät Tanskan salmista poikkeuksellisen paljon uutta suolaista vettä
Pohjanmereltä Itämerelle, ja laivamadosta tuli osa eliöstöä ainakin eteläisellä
Itämerellä. Aiemmin laivamadon leviämistä edes eteläiselle Itämerelle pidettiin
mahdottomana, mutta nyttemmin laji näyttää sopeutuneen uuteen ympäristöönsä.
Vuoteen 2006 mennessä suolapulssin vaikutus oli kuitenkin laantunut.



https://fi.wikipedia.org/wiki/Tallinna

Tallinna (viroksi Tallinn [ˈtɑlʲˑinˑ], venäjäksi Таллин, aikaisemmin saks. Reval
eli suom. Rääveli, vanhassa suomessa joskus Kesoniemi tai Kesoi) on Viron
pääkaupunki ja maan pääasiallinen portti merelle. Kaupungin väkiluku on 440 112
(18.2.2016) ja se on Viron suurin asutuskeskus. Vuoden 2011 väestönlaskennan
mukaan kaupungin asukkaista oli virolaisia 52,5 prosenttia, venäläisiä 38,5
prosenttia, ukrainalaisia 3,7 prosenttia ja valkovenäläisiä 2,0 prosenttia.
Äidinkielenään viroa puhui 50,1 prosenttia ja venäjää 46,7 prosenttia. Tallinnan
pormestari on Edgar Savisaar.

Tallinna sijaitsee Suomenlahden etelärannalla. Kaupungin alueella on yhteensä
46 kilometriä rantaviivaa, ja siihen kuuluu kolme suurehkoa niemimaata: Koplin,
Paljassaaren sekä Kakumäen niemimaa. Keskustan eteläpuolella sijaitsee myös
pieni Ülemistejärvi.

Tallinnalle ovat tyypillisiä kylmät talvet, viileät ja vähäsateiset keväät,
lämpimät kesät ja pitkät sateiset syksyt. Ilman keskilämpötila on helmikuussa
−0,1 °C ja heinäkuussa 19,6 °C.

Tallinna on ollut tärkeän kulkureitin varrella, niin pitkään kun Itämerellä on
kuljettu veneillä. Kaupungin edustalla Naissaaren ja Porkkalan välissä on ainoa
paikka jossa Suomenlahti on mahdollista ylittää niin että maata on koko matkan
ajan näkyvissä. Ennen Tanskalaisten hyökkäystä paikalla sijaitsi Toompeanmäellä
ollut virolaisten linnake, jolla ei kuitenkaan todennäköisesti ollut pysyvää
asutusta tai varuskuntaa.Toompeanmäen pakolinnan lisäksi alueella on
mahdollisesti sijainnut satamapaikka, joka oli mahdollisesti Rävälän ja
Harjumaan ylimystön valvoma.

Tallinnan nimen uskotaan tulevaan sanoista Taani linn, joka tarkoittaa
tanskalaisten kaupunkia tai linnaa. Tanskalaiset hallitsivat Tallinnaa
Lindanisen taistelusta 1219 alkaen. Vuonna 1285 kaupunki liittyi hansaliittoon.
Tallinnalla oli Riian ohella tärkeä rooli Venäjälle suuntautuvan kaupan
välittäjänä.

Vuonna 1346 Tanska myi Tallinnan saksalaiselle ritarikunnalle. Tallinna jakautui
Toompean linnaan, jossa hallitsivat feodaaliruhtinaat, sekä käsityöläisten ja
porvareiden alakaupunkiin, jossa vallitsi kaupungin laki, ja jossa valtaa piti
kaupungin raati.

Tallinna siirtyi vuonna 1561 Ruotsille ja edelleen Venäjän keisarikunnalle 1721.
Tallinna oli Venäjän vallan aikana Viron kuvernementin keskus, ja kuten muukin
Viro, säilytti saksalaisen hallinnon ja instituutiot Venäjän vallan
loppupuolelle asti.lähde?

Vuonna 1918 Viro julistautui itsenäiseksi saksalaisten hyökättyä Latviasta Viron
kautta kohti Pietaria Brest-Litovskin rauhanneuvotteluiden juututtua
Neuvosto-Venäjän passiiviseen vastarintaan. 24. helmikuuta 1918 annetun
itsenäisyysjulistuksen jälkeen Viron itsenäisyyshallitus joutui painumaan maan
alle, koska saksalaiset eivät hyväksyneet itsenäisyyttä. Kun Saksa hävisi
ensimmäisen maailmansodan, virolaishallitus kykeni toimimaan ja Tallinnasta tuli
maan pääkaupunki. Vuodenvaihteessa 1918–1919 neuvostovenäläiset joukot
hyökkäsivät kuitenkin idästä, ja rintama siirtyi kymmenien kilometrien päähän
Tallinnasta. Suomalaisia, ruotsalaisia ja tanskalaisia vapaaehtoisia tuli Viroon
puolustuksen tueksi.lähde?

Viro teki sopimuksen painostettuna Neuvostoliiton kanssa vuonna 1939, ja vältti
talvisodan kaltaisen tapahtuman. Seuraavana vuonna 1940 Neuvostoliitto jatkoi
painostusta ja lopulta otti vallan Virossa samana vuonna. Viro muuttui
neuvostotasavallaksi ja elokuussa 1940 Neuvostoliiton jäseneksi, Viron
sosialistiseksi neuvostotasavallaksi. Natsi-Saksan hyökättyä liittolaistensa ja
kanssasotijoidensa kanssa Neuvostoliittoon Viron alueesta tuli Viron
päähallintopiiri, joka kuului Ostlandin valtakunnankomissariaattiin vuoteen 1944
saakka, jolloin Viron sosialistinen neuvostotasavalta palautui.

Neuvostoliiton kaukotoimintailmavoimat (ADD) pommitti kaupunkia raskaasti 9.–10.
maaliskuuta 1944, jolloin 53 prosenttia siitä tuhoutui ja 1 400 ihmistä sai
surmansa. Saksalaisten vetäydyttyä puna-armeija hyökkäsi Tallinnaan 22.
syyskuuta 1944 ja Viro siirtyi taas Neuvostoliiton miehittämäksi, Viron
sosialistiseksi neuvostotasavallaksi, jonka pääkaupunki Tallinna oli.

Tallinnassa järjestettiin Moskovan vuoden 1980 kesäolympialaisten
purjehduskilpailut. Olympialaisten aikana kaupungin ilmettä kohottamaan
rakennettiin muun muassa konserttiareena Linnahall, Olympia-hotelli ja
pääpostitalo. Piritalle pystytettiin myös 314 metriä korkea televisiotorni.

Vuonna 1989 Tallinnassa oli jo runsaat 482 000 asukasta, mutta Viron
uudelleenitsenäistymisen jälkeen runsaasti venäläisasukkaita on lähtenyt
kaupungista. Tallinnasta tuli jälleen itsenäisen Viron pääkaupunki vuonna 1991.

Tallinnaa palvelee Tallinnan Lennart Meri -lentoasema noin neljän kilometrin
päässä keskustasta Tarton maantien varrella. Reittilento Helsinkiin kestää 30–35
minuuttia. Tallinnan rautatieasemista suurin on Baltian rautatieasema.

Matkailu Suomenlahden yli on suosittua. Matka Helsingistä Tallinnaan kestää
2–3,5 tuntia autolautalla yhtiöstä ja aluksesta riippuen ja pikalaivalla noin
1,5 tuntia. Tallinnan matkustajasatama sijaitsee keskustan välittömässä
läheisyydessä.

Copterline lensi Helsingistä Tallinnaan vuosina 2000–2005 ja uudestaan vuonna
2008, mutta lennot keskeytettiin huonon kannattavuuden takia.

Kaupungin sisäistä joukkoliikennettä hoitavat useat linja-auto- ja
johdinautoreitit, joiden lisäksi on neljä raitiovaunulinjaa (linja 1 kulkee
Kadriorgin ja Koplin välillä, linja 2 kulkee Ülemisten ja Koplin välillä, linja
3 kulkee Tondin ja Kadriorgin välillä ja linja 4 kulkee Tondin ja Ülemisten
välillä). Tammikuusta 2013 lähtien joukkoliikenteessä matkustaminen on ollut
kaupungin asukkaille ilmaista.

Tallinna on jaettu kahdeksaan kaupunginosaan (linnaosa), joilla on kullakin oma
hallinto. Kukin kaupunginosa jakaantuu vielä asuntoalueisiin (asum).

Tallinnan vanhakaupunki jakautui aikoinaan feodalistiseen Toompeanmäkeen, jossa
on muun muassa valtionhallintoa, sekä alakaupunkiin (viroksi all-linn), jossa
asuivat kauppiaat ja käsityöläiset ja jota hallitsi aatelin asemesta porvareiden
kaupunginraati.

Raatihuoneentorin ja historiallisen vanhankaupungin lisäksi Tallinnassa on
paljon museoita, esimerkiksi kaupunginmuseo, Viron historiallinen museo
entisessä Suurkillan talossa, kidutusmuseo, luonnontieteellinen museo ja
palontorjuntamuseo. Lisäksi Tallinnassa sijaitsee 2008 vuoden eurooppalaiseksi
museoksi valittu Kumu-taidemuseo ja sen erillisosasto Kadriorgin palatsissa.

Vanhankaupungin siluetille ovat tunnusomaisia vanhojen kirkkojen korkeat tornit:
Olevisten kirkko, Pyhän Hengen kirkko (Pühavaimu kirik), Pyhän Nikolaoksen
kirkko (nykyisin museona) ja tuomiokirkko. Muita nähtävyyksiä ovat esimerkiksi
kaupunginmuuri, televisiotorni Teletorn ja kasvitieteellinen puutarha sekä
laululava, jossa joka viides vuosi pidetään Tallinnan laulujuhlat. Tallinnassa
on myös eläintarha, joka on varsinkin lapsiperheiden suosiossa.

Metsäkalmistoon on haudattu Viron kuuluisuuksia Kuuluisuuksien könkäälle, muun
muassa

Muita yliopistoja Tallinnassa ovat muun muassa Viron musiikki- ja
teatteriakatemia, Viron taideakatemia ja yksityinen yliopisto Nord.



https://fi.wikipedia.org/wiki/Suomi_yleisurheilun_Euroopan-mestaruuskilpailuissa_2016

Suomi osallistuu vuonna 2016 yleisurheilun EM-kilpailuihin 23. kerran.
Joukkueeseen valittiin 40 urheilijaa.

Suomen Urheiluliiton valmennusjohtaja Jorma Kemppaisen mukaan Suomen tavoite
kisoissa on saada vähintään kymmenen urheilijaa kahdeksan parhaan joukkoon.

Suomen Urheiluliitto valitsi Amsterdamin kisoihin ensimmäiset 11 urheilijaa
marraskuussa 2015 edelliskesän tulosten perusteella. Miehistä valittiin
keihäänheittäjät Tero Pitkämäki ja Antti Ruuskanen sekä moukarinheittäjät Tuomas
Seppänen ja David Söderberg. Naisista valittiin kiekonheittäjä Sanna Kämäräinen,
seiväshyppääjä Minna Nikkanen, kolmiloikkaaja Kristiina Mäkelä, aitajuoksija
Nooralotta Neziri, estejuoksija Sandra Eriksson ja 10 000 metrille Johanna
Peiponen ja Alisa Vainio. Vainio ilmoitti toukokuun lopulla 2016 ettei osallistu
kisoihin. Kesäkuussa 2016 myös Kämäräinen ilmoitti jättävänsä kauden väliin
selän kuntoutuksen vuoksi.

8. maaliskuuta 2016 kisajoukkuetta täydennettiin kymmenellä urheilijalla.
Kisoihin valittiin naisista seiväshyppääjä Wilma Murto, kestävyysjuoksijat
Anne-Mari Hyryläinen ja Minna Lamminen sekä moukarinheittäjät Merja Korpela ja
Inga Linna. Miehistä valittiin pikajuoksija Samuli Samuelsson, kuulantyöntäjä
Arttu Kangas sekä pika-aitajuoksija Elmo Lakka ja 400 metrin aitajuoksijat Jussi
Kanervo ja Oskari Mörö.

31. toukokuuta 2016 joukkueeseen valittiin kuusi urheilijaa: pituushyppääjä
Henri Väyrynen, korkeushyppääjä Linda Sandblom, pikajuoksija Hanna-Maari
Latvala, keihäänheittäjä Sanni Utriainen ja kestävyysjuoksijat Jarkko Järvenpää
ja Laura Markovaara.

20. kesäkuuta 2016 valittiin joukkueeseen miesten pikaviestijoukkue,
estejuoksija Camilla Richardsson ja kiekonheittäjä Salla Sipponen. Viimeiset 17
urheilijaa valittiin joukkueeseen 27. kesäkuuta 2016. Kolmantena
keihäänheittäjänä kisoihin valittiin Ari Mannio ja kotiinjääväksi varamieheksi
Teemu Wirkkala. Pituushyppääjistä valittiin Kristian Bäck ja Eero Haapala.
Naiskeihäänheittäjistä valittiin Heidi Nokelainen ja Jenni Kangas sekä varalle
Oona Sormunen. Miesten pikaviestijoukkueeseen nimettiin Otto Ahlfors, Viljami
Kaasalainen, Ville Myllymäki, Eetu Rantala ja Samuli Samuelsson sekä
kotiinjääväksi varamieheksi Hannu Hämäläinen. 100 metrin aitoihin valittiin
Reetta Hurske ja 400 metrin aitoihin Anniina Laitinen, Venla Paunonen ja Hilla
Uusimäki.

28. kesäkuuta ilmoitettiin jo valituista pituushyppääjä Eero Haapalan joutuvan
jättämään kisat väliin akillesjännevamman vuoksi. Heti seuraavana päivänä myös
400 metrin aitoihin valitun Venla Paunosen ilmoitettiin joutuvan jättämään kisat
väliin etureisivamman vuoksi. 3. heinäkuuta ilmoitettiin myös kisoihin valitun
pikajuoksija Hanna-Maari Latvalan EM-kisamatkan jäävän väliin polvivaivan
vuoksi.



https://fi.wikipedia.org/wiki/Lontoo

Lontoo (engl. London) on Yhdistyneen kuningaskunnan ja Englannin pääkaupunki.
Lontoon asukasluvun määrittely on melko monimutkaista ja riippuu siitä, miten
kaupunki määritellään. Lontoon virallisen alueen (Lontoon City ja 32 Lontoon
piiriä) väkiluku on noin 8,3 miljoonaa ihmistä. Lontoon kaupunki/urbaanialueella
(Larger Urban Zone) asuu noin 11 905 500 ihmistä, kun taas Lontoon
metropolialueella (London Metropolitan Area) asuu arviolta 15 010 295 ihmistä,
mutta Greater London Authorityn mukaan metropolialueella asuu noin 21 miljoonaa
ihmistä.

Lontooksi käsitetään yleensä niin sanottu Suur-Lontoon (Greater London) alue,
joka koostuu 32 kaupunkipiiristä (borough) sekä Lontoon Citystä (City of
London). Näiden alueiden itsehallinto on lähellä suomalaisen kunnan
itsehallinto-oikeutta. Koko Suur-Lontoon yhteinen hallintoelin on Suur-Lontoon
yleishallintoviranomainen (Greater London Authority), johon kuuluvat vaaleilla
valittu pormestari sekä häntä avustava 25-jäseninen edustajisto. Pormestarina on
toiminut vuodesta 2016 Sadiq Khan. Kuningattaren edustajana on Suur-Lontoon
lordiluutnantti, jonka tehtävänä on edistää kulttuuria, liiketoimintaa,
vapaaehtoistyötä ja sosiaalista toimintaa sekä valvoa kruunun etua. Jokaisella
kaupunkipiirillä on myös oma valtuustonsa.

Yleishallintoviranomainen vastaa myös Suur-Lontoon poliisitoimesta (Metropolitan
Police Service), joka oli ennen vuotta 2000 sisäministeriön alaisuudessa.

Suur-Lontoon rajana pidetään joskus kaupunkia ympäröivää kehätietä, M25:tä, joka
on noin 188 kilometriä pitkä ja on maailmanlaajuisesti tunnettu valtavista
liikenneruuhkistaan. Lontoon läpi virtaa Thamesjoki, joka laskee Pohjanmereen.
Sillä on ollut suuri merkitys Lontoon kehittymiselle. Alun perin kaupunki
perustettiin joen pohjoisrannalle.

Lontoon City sijaitsee Thamesin pohjoisrannalla ja on kaupungin vanhin osa. Se
tunnetaan ennen kaikkea liike-elämän keskuksena, jossa on paljon toimistoja
mutta vain vähän asukkaita. Keskellä Lontoon Cityä sijaitsee St Paulin
katedraali ja Cityn itärajalla Towerin linna.

Thamesin pohjois- ja Cityn itäpuolella olevat Lontoon kaupunginosat tunnetaan
yhteisnimellä East End, Cityn länsipuolella olevat nimellä West End. West Endin
keskeisimmän osan muodostaa välittömästi Cityn länsipuolella sijaitseva
Westminster (viralliselta nimeltään City of Westminster). Citystä länteen
johtavat Fleet Street ja sen jatkeena oleva Strand, joka päättyy Westminsterin
suurimmalle aukiolle, Trafalgar Squarelle, jonka laidalla on taidemuseo National
Gallery. Sieltä johtaa The Mall-katu länteen, Englannin kuningashuoneen
palatsin, Buckinghamin palatsin edustalle sekä Whitehall-katu etelään, kohti
parlamenttitaloa eli Westminsterin palatsia sekä Westminster Abbeytä.
Whitehallin ja sen poikkikatujen kuten Downing Streetin varrella sijaitsevat
Ison-Britannian tärkeimmät hallintorakennukset.

Westminsterin pohjoisosassa on huomattavia kauppakatuja, joista suurimpia ovat
toisensa kohtisuorasti leikkaavat Oxford Street ja Regent Street. Oxford Street
johtaa Cityn pohjoislaidalta Hyde Parkin laidalle, Regent Street Pall Mallilta
Piccadilly Circus-aukion ohi kohti Regent's Parkia, jossa on myös Lontoon
eläintarha.

Cityn itäpuolella sijaitseva East End on vanhastaan ollut etupäässä työväestön
asuinaluetta. Thamesin varressa siellä on ollut laaja tavarasatama-alue
telakkoineen. Nyttemmin tavarasatama ja telakat on kuitenkin siirretty
kauemmaksi kaupungin keskustasta ja niiden paikalle on noussut moderni
Docklandsin kaupunginosa.

Thamesin eteläpuolella vastapäätä Cityä on Southwarkin kaupunginosa. Sieltä
johtavat Cityyn useat sillat, joista tunnetuimpia ovat London Bridge ja aivan
Cityn itälaidan kohdalla sijaitseva Tower Bridge. Noin 10 km lähempänä Thamesin
suuta sen etelärannalla on Greenwich, jossa sijaitsevat merimuseo ja vanha
kuninkaallinen tähtitorni, jonka mukaan maailman pituuspiirit ja aikavyöhykkeet
on määritelty.

Roomalaiset perustivat Lontoon valtakaudellaan noin vuonna 50. Kaupungin
englanninkielisen nimen London sanotaan yleensä tulleen latinankielisestä
nimestä Londinium.

Linnoitettu Londinium oli Rooman Britannian provinssin tärkein kaupunki. Noin
vuonna 61 kuningatar Boudican johtama ikeenien kelttiheimo poltti suhteellisen
nuoren kaupungin maan tasalle. Boudica hävitti myös Britannian ensimmäisen
roomalaisen pääkaupungin Colchesterin, minkä jälkeen uudelleenrakennetusta
Lontoosta tuli pian muodollinenkin pääkaupunki.

600-luvulla anglosaksit perustivat Lundenwicin kaupungin noin maili länteen
paikasta, joka nykyään tunnetaan Aldwychina. Vanha roomalainen kaupunki
asutettiin uudelleen 800-luvun lopulla tai 900-luvun alussa.

Vuoden 1666 Lontoon suurpalo tuhosi suuren osan kaupunkia ja uudelleenrakennus
kesti yli 10 vuotta. Lontoon kasvu kiihtyi 1700-luvulla ja 1800-luvun alussa se
oli jo maailman suurimpia kaupunkeja.

1900-luvulla kaupunkikuvaa muokkasivat toisessa maailmansodassa Luftwaffen
raskaat ilmapommitukset (”Blitz”). Ne surmasivat yli 17 500 lontoolaista ja
jälleenrakennus kesti 1970-luvulle saakka.

Margareth Thatcherin aikana Lontoon keskushallinto hajotettiin ja valta siirtyi
Lontoon kaupunkipiireille (”borough”). Vuonna 2000 Tony Blairin hallitus perusti
uuden Suur-Lontoon aluehallinnon (Greater London Authority, GLA) jonka johdossa
on suoralla vaalilla valittu pormestari ja valtuusto.

Lontoon metrossa tapahtui kolme pommiräjähdystä ja kaksikerroksisessa bussissa
yksi pommiräjähdys 7. heinäkuuta 2005. Terrori-iskuissa kuoli 52 ihmistä.

Lontoossa vallitsee lauhkea ilmasto. Kesät ovat lämpimiä, mutta harvoin kuumia,
ja talvet ovat harvoin todella kylmiä. Sademäärä on kohtalaisen alhainen koko
vuoden. Kesän lämpötilat ylittävät harvoin 33 °C, tosin korkeat lämpötilat ovat
viime aikoina yleistyneet. Korkein Lontoossa mitattu lämpötila on 37,9 °C, joka
mitattiin Heathrow’n lentoasemalla vuonna 2003. Rankat lumisateet ovat myös
erittäin harvinaisia. Viime vuosina lunta on yleensä tullut pari kertaa talvessa
ja harvemmin yli 25 mm. Lontoon vuotuinen sademäärä 600 mm on pienempi kuin
esimerkiksi Roomassa tai Sydneyssä.

Lontoon laaja rakennettu alue luo oman mikroilmaston. Rakennuksiin varastoitunut
lämpö nostaa ympäristön lämpötilaa varsinkin öisin, ja Lontoon lämpötila voi
olla jopa 5–8 astetta ympäröiviä alueita korkeampi.

Lontoota kutsutaan usein maailman monikielisimmäksi kaupungiksi, sillä Lontoossa
puhutaan yli 300 kieltä ja yli 30 prosenttia Lontoon koululaisista puhuu
kotonaan jotain muuta kieltä kuin englantia. Monikulttuurisuus näkyy ja kuuluu
Lontoon kaduilla.

Lontoon väestöstä 71 % luokiteltiin vuoden 2001 väestönlaskennassa
”valkoisiksi.” ”Brittivalkoisia” on 60 %. Noin kymmenesosa väestöstä on
intialaisia, pakistanilaisia tai bangladeshilaisia tai muita kaakkoisaasialaisia
ja 11 % mustia, joista 5,5 % ”afrikkalaisia mustia” ja 5 % ”karibialaisia
mustia”, 1 % on kiinalaisia. Asukkaista 21,8 % on syntynyt Euroopan unionin
ulkopuolella. Suurin ulkomaalaisryhmä ovat irlantilaiset.

Vuoteen 1750 asti asukasmäärät ovat arvioita. Vuodet 1801–2001 ovat
väestönlaskentalukuja. Vuosien 2002–2006 tiedot ovat arvioita.Lontoon väkiluku
väheni tasaisesti toista maailmansotaa seuraavina vuosikymmeninä. Vasta
1980-luvun lopussa vahvan taloudellisen kasvun ja yhä paremman imagon johdosta
se alkoi taas nousta. Lontoon pormestari julkaisi vuoden 2004 alussa
suunnitelman, jonka mukaan Lontoon väkiluku kasvaisi 8,1 miljoonaan vuoteen 2016
mennessä.lähde?

Lontoossa liikenne on monien suurkaupunkien tapaan varsin ruuhkainen ja etenkin
ydinkeskustan alueella jopa erittäin ruuhkainen. Kaupungin keskustan
liikenneruuhkia on vuodesta 2003 alkaen pyritty hillitsemään ruuhkamaksulla,
”London Congestion Charge”, jonka mukaan jokaisen henkilöautolla keskustaan
päivällä tulevan pitää maksaa päivittäinen noin kymmenen punnan maksu. Lontoon
julkista liikennettä ylläpitää Transport for London, TfL. Kaupunkia halkoo myös
kattava ja yleensä hiljaisia sivukatuja käyttävä polkupyöräreittien verkosto.
Keskustan alueelta on toiminut myös polkupyörien vuokrausjärjestelmä Barclays
Cycle Hire. Barclays on ilmoittanut lopettavansa sen sponsoroinnin, ja uutta
sponsoria etsitään.

Lontoon metro palvelee suurta osaa Suur-Lontoon alueesta ja joitakin osia
Buckinghamshiren, Hertfordshiren ja Essexin alueista. Metrojärjestelmä käsittää
270 asemaa ja koostuu 420 kilometristä raiteita. Sillä tehdään päivittäin yli
3,5 miljoonaa matkaa. Jokaisella linjalla on oma tunnusvärinsä, joka on esillä
niin asemilla kuin maanalaisen kartassa.

Tunnetuin Lontoon kaksikerroksisista busseista oli perinteinen
Routemaster-bussi, jotka poistuivat reittiliikenteestä vuonna 2005. Niillä
ajetaan kahdella linjalla lisävuoroja turistien ja harrastajien iloksi.

Routemastereiden korvaajiksi tuotiin muutamille reiteille nivel- eli
haitaribusseja, jotka osoittautuivat epäkäytännöllisiksi Lontoon ruuhkaisilla ja
kapeilla kaduilla. Vaikka nivelbusseilla olikin oma pieni mutta äänekäs
kannattajajoukkonsa, eivät ne koskaan saavuttaneet suurta suosiota. Itse asiassa
ne olivat enimmillään käytössä vain kahdellatoista Lontoon neljästäsadasta
reitistä. Nivelbussit olivat myös tunnettuja siitä, että niissä oli varsin
helppoa matkustaa maksamatta. Viimeinen nivelbussi poistui reitiltä 9.
joulukuuta 2011.

Punaisilla Routemaster-busseilla on Lontoolle valtava imagollinen ja sitä kautta
myös taloudellinen merkitys. Vuonna 2008 järjestettiinkin avoin
suunnittelukilpailu, jonka tarkoituksena oli palauttaa ne takaisin Lontoon
katukuvaan. Suunnittelukilpailun seuraksena ensimmäinen uuden sukupolven,
erityisesti Lontoon julkista liikennettä silmällä pitäen suunniteltu Uusi
Routemaster mallinimeltään NB4L otettiin liikenteeseen vuonna 2012. Siinä on
perinteinen avoin takasilta ja päiväsaikaan myös rahastaja. Uutta mallia on
perusteltu turistinähtävyytenä ja arvosteltu kalliin hinnan takia.

Lontoon mustien taksien (Hackney carriage) kuljettajat ovat maailmankuuluja
ammattitaitonsa ansiosta. Saadakseen virallisen taksikuskin lisenssin hakijan on
opeteltava ulkoa niin kutsuttu ”The Knowledge”, joka kattaa kaikki mahdolliset
matkakohteet kuuden mailin säteellä Charing Crossin rautatieasemalta kattaen
arviolta 25 000 eri katua ja tietä, mukaan lukien kaikki puistot, aukiot,
asuintalot, virastot, ostoskeskukset, sairaalat, kirkot, hotellit, klubit,
urheilupaikat, koulut, teatterit, museot, kerhotilat, poliisiasemat, vankilat ja
muut turisteja kiinnostavat kohteet. Keskimäärin taksikuskiksi haluavan on
opiskeltava Lontoon katukaavaa 40 kuukautta ennen virallisen lisenssin saamista.

Viralliset mustat taksit ovat Lontoossa ainoita, joilla on lupa ottaa
matkustajia ”lennosta” kadun varrelta. Lontoossa toimii myös lukuisia eri
minitaksiyhtiöitä, mutta ne pitää varata yrittäjän toimistosta eivätkä
kuljettajat saa itse ottaa varauksia vastaan. Lontoossa on myös lukuisia
polkupyörätakseja eli riksoja. Niiden joukosta on paljastunut vakuuttamattomia
ja liikennesääntöjä rikkovia yrittäjiä, ja ne ovatkin olleet jo pitkään poliisin
erityistarkkailussa. Jopa riksojen täydellistä kieltämistä on väläytelty
julkisuudessa.

Lontoossa on viisi kansainvälistä lentokenttää: Heathrow, Gatwick, Stansted,
Luton ja London City Airport, joista Heathrow on yksi maailman vilkkaimpia.

Lontoossa on viisi sinfoniaorkesteria, joista merkittävimpänä pidetään Lontoon
sinfoniaorkesteria. Sen jälkeen tulevat Philharmonia Orchestra, Lontoon
filharmonikot, Royal Philharmonic Orchestra ja BBC:n sinfoniaorkesteri.

Britannian suurin balettiseurue Royal Ballet toimii Royal Opera Housessa Lontoon
Covent Gardenissa. Vuonna 2014 siellä on kuusitoista ensitanssijaa.

Lontoon West Endin teatterimaailma on maailman kärkeä New Yorkin Broadwayn
rinnalla. Alueella on 40 teatteria.

Royal Albert Hallissa järjestetään joka kesä yksi maailman suurimmista
musiikkifestivaaleista, Henry Wood Promenade Concerts eli Proms. Thamesin
eteläpuolella on kulttuurin keskittymä, johon kuuluvat Royal Festival Hall,
Queen Elizabeth Hall, Hayward Gallery, National Film Theatre ja Royal National
Theatre.

Lontoossa on pidetty kesäolympialaiset vuosina 1908, 1948 ja 2012. Lontoo on
ensimmäinen kaupunki, jossa olympialaiset on pidetty kolme kertaa. Lontoossa
järjestettiin kansainyhteisön kisat vuonna 1934 nimellä Brittiläisen imperiumin
kisat. Vuosittain järjestettäviä tapahtumia ovat Wimbledonin tennisturnaus ja
Cambridge–Oxford-soutukilpailu.

Lontoon suosituin urheilulaji on jalkapallo. Lontoolla on The Football Leaguessa
kolmetoista joukkuetta mukaan lukien viisi joukkuetta Valioliigassa: Arsenal,
Chelsea, Crystal Palace, Tottenham Hotspur ja West Ham United.

Viidellä pääsarjan rugby union -joukkueella on juurensa Lontoossa, mutta vain
Harlequins ja Saracens pelaavat kotiottelunsa edelleen Lontoon alueella. London
Irish, London Welsh, ja London Wasps ovat nimistään huolimatta siirtyneet
yhteistyöjoukkueidensa stadioneille Lontoon ulkopuolelle. Lontoossa on kaksi
ammattimaista rugby league -joukkuetta – Harlequins Rugby League, joka pelaa
Super Leaguessa ja London Skolars, joka pelaa National League 2:ssa.

Lontoon vanhin krikettikenttä, Mitcham Cricket Green, on ollut käytössä vuodesta
1685. Marylebone Cricket Club (MCC) pelaa kotiottelunsa kriketin kodiksi
kutsutulla Lord's Cricket Groundilla. Siellä pelataan myös tärkeät maaottelut.

Suomen Lontoon-suurlähettiläs on Päivi Luostarinen. Suurlähetystö sijaitsee
Belgraviassa, osoitteessa 38 Chesham Place. Alueella on myös monien muiden
valtioiden suurlähetystöjä.



https://fi.wikipedia.org/wiki/Lauri_T%C3%B6rni

Lauri Allan Törni (vuodesta 1954 Larry A. Thorne; 28. toukokuuta 1919 Viipuri –
18. lokakuuta 1965 Kham Ducin alue, Vietnam) oli kolmen maan armeijassa
palvellut suomalainen sotilas ja Mannerheim-ritin ritari. Hän palveli Suomen
armeijassa kapteenina, kansallissosialistisen Saksan Waffen-SS-joukoissa 1941
Untersturmführerinä ja 1945 Hauptsturmführerinä (kapteeni) sekä Yhdysvaltojen
armeijassa kapteenina vuodesta 1960. Näin Törni tuli elämänsä aikana
saavuttaneeksi taistelukentillä kolmen eri maan armeijassa kapteenin arvon. Hän
kuoli helikopterionnettomuudessa Vietnamin sodassa ja hänet ylennettiin
kuolemansa jälkeen postuumisti Yhdysvaltain armeijan majuriksi.

United States Army Special Forces nimesi Törnin vuonna 2010 1. rykmentin
kunniajäseneksi. Joulukuussa 2006 Törni valittiin Suomen Sotilas -lehden
lukijaäänestyksessä rohkeimmaksi Mannerheim-ristin ritareista. Ruotsalainen
metalliyhtye Sabaton on tehnyt laulun Soldier of 3 Armies, joka kertoo Lauri
Törnistä.

Lauri Törnin vanhemmat olivat laivuri Jalmari Törni ja Rosa o.s. Kosonen.
Perheen esikoispoika oli kuollut vuoden 1918 kesäkuussa isorokkoon. Perheeseen
syntyi Laurin jälkeen kaksi tytärtä, Salme Kyllikki (1920-2010) ja Kaija Iiris
(1922-2001).

Isä Jalmari toimi Suomen Sokerin pienten rahtialusten kapteenina. Törnit asuivat
Viipurissa, Hiekan kaupunginosassa vaunumestari Hägglundilta ostamassaan
talossa. Vaunumestari oli jääkärikenraali Woldemar Hägglundin isä ja kenraali
Gustav Hägglundin isoisä. Kolmikerroksisessa talossa oli 16 huonetta, joista
osan Törnit vuokrasivat ulkopuolisille. Yhtenä vuokralaisena oli
olympianyrkkeilijä Sten Suvion veli, taiteilija Aira Samulinin isä.

Lasseksi kutsuttu Lauri liittyi Viipurin suojeluskuntapoikiin, sisaret Salme ja
Kaija taas partiotyttöihin. Aluepäällikkö ja kapteeni Erich Arnickenin
suojeluskunnassa pojille annettiin sotilaskoulutuksen lisäksi urheilu- ja
liikuntakasvatusta. Lasse pääsi Viipurin reaalilyseoon ja työskenteli
loma-aikoina Starckjohannin rautakaupassa. Vuonna 1936 hän kirjoittautui
Kauppa-apulaiskouluun, mutta oppiaineet eivät kuitenkaan kiinnostaneet ja hän
sai tarpeekseen vuoden kuluttua.

Törni ilmoittautui vuoden 1938 kutsunnoissa vapaaehtoisena armeijaan ja astui
palvelukseen saman vuoden syyskuun 3. päivänä. Hän palveli
konekiväärikomppaniassa ja vannoi sotilasvalansa 8. lokakuuta. Joulukuussa Törni
pääsi aliupseerikouluun ja huhtikuun 1. päivästä alkaen hänet komennettiin
eläinlääkintäaliupseerikouluun. Varusmiesaika Jääkäripataljoona 4:ssä päättyi
16. marraskuuta 1939, mutta sodan uhan vuoksi talousalikersantti Törni joutui
astumaan uudelleen palvelukseen seuraavana päivänä.

Talvisodassa Törni palveli everstiluutnantti Martti S. Nurmen Jääkäripataljoona
4:ssä, jota sanottiin Hiipijäksi. Pataljoona siirrettiin Laatokan
pohjoisrannalle 13. divisioonan alueella hyökkääväksi yksiköksi. Se kärsi
raskaita miehistötappioita vuoden 1940 tammikuussa ja pataljoonan komentaja
menehtyi auto-onnettomuudessa sodan alussa. Seuraava komentaja haavoittui ja
menehtyi verenhukkaan kenttäsairaalassa. Uudeksi komentajaksi määrättiin majuri
Matti Aarnio, joka myöhemmin sai lempinimen Motti-Matti.

Tammikuun lopulla taisteltiin Koivuselän maastoa hallitsevan Pukitsanmäen
omistuksesta. Vihollinen oli saarrettu Rykmentin ja Kitelän motteihin. Sen
linjojen takaa taistelupaikkaa lähestyi myös jääkärikapteeni Artturi Nikulan
Erillinen pataljoona 8, peitenimeltään "Seinälukki", johon piti saada yhteys.

Törni ilmoittautui vapaaehtoiseksi ensimmäiseen partioonsa vihollisen linjojen
taakse. Linjat olivat kenttälinnoitetut ja alueella partioi myös vihollisen
hyökkäysvaunuja. Törnin partio pääsi yön pimeydessä vihollisasemien läpi ja
saapui Seinälukin tukikohtaan pataljoonan komentotelttaan asti. Kapteeni Nikula
ihmetteli, miten he olivat päässeet pataljoonan omien vartiomiesten ohitse.
Törni palasi partioineen takaisin aamukahdeksalta ja ilmoitti vihollisasemien ja
ErP 8:n sijainnin. Vihollinen sai tykistö- ja kranaattiryöpyn niskaansa.

Seuraavana iltana suomalaiset lähtivät hyökkäykseen. Kykynsä osoittanut Törni
komennettiin harhautuspartion johtajaksi. Tämän jälkeen hänet määrättiin
Reserviupseerikouluun (RUK). Ennen RUK:n alkua majuri Aarnio määräsi Törnin
ruotsinkielisen Erillinen pataljoona 18:n komppanian päälliköksi Länsi-Lemetin
motin valtauksen yhteydessä, koska komppanian upseerit olivat haavoittuneet.
Törnin sotilasarvo oli arvovaltasyistä upseerioppilas. Suomalaisten hyökkäykset
läntisen Lemetin tuhoamiseksi olivat olleet tuloksettomia, mutta nyt motti
paloiteltiin kahtia ja vihollinen tuhottiin. Näistä taisteluista Törnin maine
sai sotakirjeenvaihtajien ansiosta alkunsa.

Törni komennettiin 5. helmikuuta RUK:n kurssille 45 Niinisaloon. Siellä hänet
määrättiin konekiväärijoukkueeseen. Talvisota päättyi 13. maaliskuuta Törnin
ollessa vielä RUK:ssa. Upseerikokelaana Törni palveli Jalkaväkirykmentti 12:ssa
Virolahdella ja 9. toukokuuta hänet ylennettiin vänrikiksi.

Lauri Törni löysi Virolahdelta ensirakkautensa, rykmentin kanttiinissa
työskentelevän ylioppilaan ja lotan Ilona Oeschin, kenraali Lennart Oeschin
veljentyttären.

Suomesta värvättiin vuoden 1941 keväällä SS-pataljoonaan taistelemaan Saksan
riveihin SS-divisioona Wikingissä. Törni oli 6. kesäkuuta 1941 alkaen kirjoilla
Waffen SS:n suomalaispataljoona Nordostissa. Törni ei puhunut saksaa, eikä
paikalla olleiden mukaan myöskään arvostanut saksalaistyyppistä ylenmääräistä ja
turhaa "pokkuroimista". Upseerinvakanssin puute johti siihen, että hän palasi
Suomeen 30. heinäkuuta 1941.

Törni pyrki ja pääsi 8. elokuuta 1941 joukkueenjohtajaksi ratsumestari Lars
Rönnquistin johtamaan kovan joukko-osaston maineen saaneeseen Kevyt Osasto
8:aan. Osasto kuului kenraalimajuri Frans Uno Fagernäsin 1. divisioonaan, joka
taisteli Aunuksessa. Törni sai johdettavakseen ensin konekivääri- ja sitten
panssarivaunujoukkueen. Karjalan armeijan yleishyökkäys alkoi 4. elokuuta kohti
Petroskoita.

Törnin panssarivaunujoukkue ja myös Saksasta palanneen vänrikki Kosti Paukkalan
johtama panssariautojoukkue raivasivat tietä ajamalla hyökkäävän osaston edessä.
Panssarivaunut eivät kuitenkaan huonon maastoliikkuvuutensa vuoksi kyenneet
seuraamaan osaston liikkeitä. Törnin joukkue alistettiin everstiluutnantti Paavo
Susitaipaleen Jalkaväkirykmentti 29:lle, joka kuului eversti Kaarlo
"Kylmä-Kalle" Heiskasen 11. divisioonaan. Divisioona eteni kohti Prääsän
taisteluita, ja sieltä Matrossan kautta Petroskoihin johtavan päätien tuntumaan.
Törnin panssariosasto avusti jalkaväen etenemistä tuhoamalla vihollispesäkkeitä.

Suomalaisten valtaamassa Petroskoissa Törni tapasi uudelleen vanhan ihastuksensa
Ilona Oeschin, joka toimi muonituslottana. Tapaaminen jäi lyhyeksi, suomalaisten
jatkaessa hyökkäystä Kontupohjan kautta Karhumäelle. Karhumäen taistelujen
aikana Törni joutui luovuttamaan vaununsa 1. jääkäriprikaatille, jota komensi
kenraalimajuri Ruben Lagus.

Suomalaiset olivat Aunuksessa saavuttaneet tavoitteensa ja asemasota alkoi.
Tammikuussa 1942 Törni määrättiin everstiluutnantti Motti-Matti Aarnion
Jalkaväkirykmentti 56:n joukkueenjohtajaksi. Törni haavoittui vakavasti
hiihdettyään partioretkellä miinaan yöllä 23.3.1942 Malussa. Hän sai
sirpalevammoja eri puolille ruumistaan ja hän halvaantui osittain. Maaliskuussa
1942 hänet ylennettiin luutnantiksi. Hän palasi Seinäjoen sotasairaalasta
ylennettynä juhannuksen jälkeen 1942 entiseen osastoonsa 1. komppanian
päälliköksi.

Törni oli innokas partiomies. Maaliskuun lopulla 1942 Törni lähti vänrikki Urho
Mölsän ja konepistoolimies Asser Uusi-Jaakkolan kanssa omavaltaiselle
sieppausmatkalle, koska vihollisvangeista oli luvassa ylimääräisiä lomapäiviä.
Sieppaus ei onnistunut, mutta paluumatkalla Törni hiihti lumipyryssä suomalaisen
putkimiinan ansalankaan ja haavoittui. Haavoittumattomina selvinneet Mölsä ja
Uusi-Jaakkola siirsivät Törnin ahkioon ja vetivät hänet takaisin suomalaisten
puolelle.

Törni pääsi neljässä tunnissa kenttäsairaalaan. Sirpaleita löydettiin oikeasta
reidestä, oikeasta kädestä ja kyynärseudusta. Hänet siirrettiin Vaasan
sotasairaalaan, jossa hän toipui lähes juhannukseen asti.

Törni pääsi toipumislomalle, jolta hän ei palannut. Viranomaiset ilmoittivat
Jalkaväkirykmentti 56:een, että luutnantti Törni oli kadonnut lomallaan.
Rykmentin esikunnasta vastattiin, että Törni on ollut etulinjassa jo pitemmän
aikaa. Törni oli karannut lomalta rintamalle. Tapaus herätti hilpeyttä
rintamalla ja muuallakin. Rykmentti oli asemissa Maaselän kannaksella ja sen
kulki Äänisen pohjoisrannalta Poventsasta alkavaa Stalinin kanavaa pitkin.

Joulukuussa Törni sai määräyksen perustaa jääkärikomppanian, jonka rungoksi tuli
kesäkuussa perustettu desanttientorjuntaosasto partisaanintorjuntaosastossa ja
aikaisemmissa 1 D.:n jääkärikomppanioissa (JR 35 ja JR 56) palvelleet miehet..
Näin syntyi Osasto Törni ja sen virallisena perustamistäivä oli 3. joulukuuta
1943.. Jääkärikomppanian tunnukseksi tuli Törnin jääkäri Olavi Mannosen
suunnittelema tunnus, jossa on sinisessä kolmiossa punaisen T-kirjaimen läpi
iskevä keltainen salama. Törnin maine oli kova Suomessa ja Neuvostoliitossakin.
"Tuokaa Törni elävänä tai kuolleena, maksamme hänestä kolme miljoonaa Suomen
markkaa", Moskovan Tiltu kuulutti eetteriin.

Vuoden vaihteessa komppania majoittui Jouhivaaraan Seesjärven etelärannalle.
Helmikuussa komppaniaan saapui pitkä mies Turusta, Mauno Koivisto, myöhemmin
tasavallan presidentti. Seesjärven pohjoisrannalle oli sijoitettu Neuvostoliiton
33. hiihtoprikaati ja Jalkaväkirykmentti 55. Neuvostoliittolaiset lähettivät
jatkuvasti vahvoja partioita häiritsemään suomalaisia.

Maaliskuun 16. ja 17. päivien välisenä yönä puna-armeijan joukot hyökkäsivät
pataljoonan vahvuisella osastolla Seesjärven etelärannalle ja piirittivät
suomalaisten tukikohtaa. Paikalle hälytettiin Osasto Törni, joka vastaiskullaan
selvitti tilanteen. Noin kolmensadan hengen vihollisosastosta kaatui 82 miestä
ja 32 joutui vangiksi. Sotasaaliiksi tuli 58 konepistoolia, viisi
liekinheitintä, kaksi pikakivääriä ja muun muassa 115 paria suksia.

Toisen Degtjarev "Emma" -pikakiväärin sai hyökkäykseen osallistunut jääkäri
Koivisto. Törnin miehistä kahdeksan kaatui ja 11 haavoittui. II armeijakunnan
komentaja, kenraaliluutnantti Paavo Talvela, välitti ylipäällikkö Mannerheimin
ja omat kiitoksensa joukoille. Kiitokset kohdistuivat erityisesti
jääkärikomppanialle ja luutnantti Lauri Törnille.

Neuvostoliiton suurhyökkäyksen alettua kesäkuussa Törnin jääkärikomppania joutui
ottamaan vastuun koko Jouhivaaran lohkosta, kun Erillinen pataljoona 14
siirrettiin Karjalankannakselle. Eräässä vastaiskussa komppania tuhosi 60
vihollista.

Osasto Törniä tarvittiin 5. kesäkuuta etelämpänä Sää­mäjärven pohjoispuolella
torjumaan kaksi etenevää vihollisrykmenttiä. Lähes kahden vuorokauden
taistelujen aikana Törnin osasto tuotti viholliselle satojen miesten tappiot.
Jääkärikomppania menetti näissä taisteluissa haavoittuneina, kaatuneina ja
kadonneina 31 miestä, joista kolme upseeria.

Törni nimitettiin Mannerheim-ristin ritariksi numero 144 heinäkuun 9. päivänä
1944. "Luutnantti Törni on luontainen johtajakyky, kylmäverinen ja neuvokas",
kirjoitti 1. Divisioonan komentaja kenraalimajuri Uno Fagernäs Mannerheim-risti
esityksessään 23. maaliskuuta 1944. Sanoo perusteluissaan. "Talvisodassa ja
nykyisessä sodassa hän on useasti osoittanut erityistä urhoollisuutta, taitoa ja
neuvokkuutta. Rohkeutensa ja intonsa ansiosta hän on saanut juurrutetuksi koko
osastoonsa loistavan taisteluhengen ja on siten vaikuttanut henkilökohtaisesti
huomattavasti taistelun edellytyksiin.

Fagernäsin esitys ritariksi ei tuottanut vielä toivottua tulosta.
Uusintaesityksen ritariksi nimittämiseen teki II Armeijakunnan komentaja
kenraalimajuri Einar Mäkinen 8. heinäkuuta 1944. Perusteluissaan hän viittaa
Fagernäsin esitykseen joiltain osin lisättynä, sekä toteaa: "toivottavaa on,
että luutnantti Törni saisi kantaa Mannerheim-ristiä, sillä hänen tarumainen
onnensa ei voine aina jatkua". Vasta tämän uusintaesityksen jälkeen ylipäällikkö
nimitti Törnin ritariksi jo seuraavana päivänä. Perusteluissaan ylipäällikkö
toteaa, että hänellä on mitä parhaimmat taistelijan ja sissipäällikön
ominaisuudet.

Törni piilotti asealiupseerinsa Arvo Männistön kanssa joukon aseita Enon
korpimetsiin. Törnin–Männistön asekätkö tehtiin Törnin aloitteesta, ilman
yhteyttä varsinaiseen asekätkentäjuttuun. Miehet veivät metsään kolme
laatikollista aseita, kahdeksan ammuslaatikkoa ja 36 käsikranaattia. Mukana oli
Mauno Koiviston henkilökohtainen ase, Degtjarev-pikakivääri. Arvo Männistö
paljasti asekätkön viranomaisille vuonna 1993. Kätköstä löytynyt Koiviston
käyttämä pikakivääri päätyi Sotamuseoon.

Törnin ystävä Solmu Korpela pyysi Törniä tapaamaan kanssaan Arthur Björklundin,
joka oli aseveljeyden rikkoonnuttua saksalaisten Suomeen perustaman
vastarintaliikkeen edustaja. Törni ja Korpela tapasivat Björklundin Vaasassa
ravintola Centralissa. Vastarintaliike pyrki vaivihkaa värväämään suomalaisia
upseereita, tarkoituksena oli antaa miehille sabotaasi- ja vastarintakoulutusta
Saksan tiedustelupalveluun kuuluvan Sonderkommando Nordin tukikohdassa Saksassa.
Mikäli Neuvostoliitto miehittäisi Suomen vastarintaliike nousisi aseisiin Saksan
avustamana. Törnin oli tarkoitus toimia koulutuksen jälkeen muiden
vastarintamiesten kouluttajana Suomessa. Tuolloin Suomi kävi Saksaa vastaan
Lapin sotaa, joten tarjous tarkoitti vihollisen puolelle siirtymistä.

Törni otti tarjouksen vastaan ja nousi saksalaiseen sukellusveneeseen 22.
tammikuuta 1945 yöllä Kristiinankaupungin edustalla avomerellä, jonne he
matkasivat kalastusveneellä Blacksnäsin pikkukylästä. Saksaan Heringsdorfiin
Törni saapui 28. tammikuuta 1945. Koulutuksen esijakso alkoi jo seuraavana
päivänä ja kesti lähes viikon 14-tuntisine oppijaksoineen jotka jatkuivat
Stettinissä järjestetyllä kaksiviikkoisella tuhotöihin suunnatulla
johtajakoulutuksella. Stettinistä Törni palasi takaisin Heringsdorffiin, missä
hän sai opetusta esikuntaupseerin apulaiseksi yhdessä neljän muun suomalaisen
SS-upseerin kanssa. Opintojaan Törni jatkoi yhdessä muiden suomalaisten
SS-upseereiden kanssa huhtikuun alussa SS-Jagd Verband täydennyskurssilla
Neu-Strelizissä, joka kesti yllättäen vain viikon.

Neu-Strelizistä Heringsdorfiin palattuaan suomalaisille kerrottiin, että heidät
lähetettäisiin toiminta-alueilleen Ruotsiin, Suomeen ja Neuvostoliittoon.
Jatkotoimenpiteitä odotellessaan he jatkoivat vakoilu- ja tiedusteluopintojaan,
jotka keskeytyivät, kun perääntyviä saksalaisia joukkoja rupesi sulloutumaan
Usedomin saarelle. Sonderkommando Nordin Golf Casinon tilat Heringendorfissa oli
luovutettava rintamajoukkojen esikunnalle ja Törni evakuoitiin muiden mukana
Flensburgiin lähelle Tanskan rajaa. Ennen lähtöä suomalaisille jaettiin uudet
passit, jossa Törnin nimeksi oli merkitty Auli Haapalainen.

Sonderkommando Nordin evakuointi Heringendorfista Flensburgiin kesti junalla
viisi vuorokautta, jotka Törniltä kumppaneineen sujuivat ryypiskelyn merkeissä,
sillä samaan vaunuun oli lastattu esikunnan viinavarasto. Miehet jäivät
juopottelustaan kiinni, mutta selvisivät rankaisematta. Flensburgista
komentajakapteeni Alexander Cellarius määräsi suomalaiset vaihtamaan
siviilipuvut ylleen ja matkustamaan Tanskan kautta Norjaan, missä heidän tuli
ilmoittautua Marinestadt Stadtspolizein Suomi-osastolla SS-Hauptsturmführer
Jouko Itälälle tai luutnantti Arvid Ojastille (entinen Valpon ylietsivä). Ennen
matkalle lähtöään suomalaiset osallistuivat pikahäihin, jossa heidän esimiehensä
Cellarius vihittiin vakoiluesikunnan kanslistin neiti Helsingiuksen kanssa.

Ryhmän matka Norjaan ei sujunut suunnitellusti vaan he joutuivat väistelemään
Tanskasta Saksaan palaavia joukkoja ja lopulta Cuxhavenin ja Hassumin väliselle
alueelle maihinnousseita liittoutuneiden joukkoja. He joutuivat palaamaan Kielin
kanavalle, josta aloittivat uuden matkan kohti Norjaa. Kohdatessaan brittiläisiä
laskuvarjojoukkoja, suomalaiset kertoivat peitetarinansa, jonka mukaan he olivat
työskennelleet Saksassa sotateollisuuden palveluksessa ja karanneet juuri
Flatowin kokoamisleiriltä. Lisäksi miehet kertoivat haluavansa liittyä
britteihin taistellakseen saksalaisia vastaan, mutta tähän brittikomentaja ei
suostunut, sillä Britannia oli sodassa Suomen kanssa. Suomalaisjoukko määrättiin
jatkamaan matkaansa Tanskaan ja ilmoittautumaan paikalliselle sotilaspoliisille.
Ryhmä totteli määräystä ja tanskalaiset sotapoliisit kuljettivat heidät
Åbenråhon, jossa luovuttivat miehet Tanskan valtiolliselle poliisille.
Kuulusteluiden jälkeen heidät siirrettiin Kööpenhaminaan, jossa he saivat
yhteyden Suomen konsulaattiin ja tarvittavat asiapaperit siirtyäkseen Ruotsin
puolelle Malmöhön. Malmöstä he matkustivat edelleen Osloon, missä
ilmoittautuivat Cellariukselta saamansa käskyn mukaisesti Marinestadt
Stadtpolizein tukikohdassa. Täältä miehet komennettiin Norjassa toimineeseen
suomalaisista muodostettuun SS-komppaniaan, jonka esikuntaan Törni sijoitettiin.

Valtiollisen poliisin suorittaman kuulustelukertomuksen mukaan Törni ei ollut
mukana Osloon matkustaneessa ryhmässä. Sen sijaan Törni kuuli asiasta SS-mies
Kaj Laurellilta, joka kertoi miesten myös piilottaneen SS-Politzein kassasta
otetut yli kymmenen miljoonaa silloista Suomen markkaa Ruotsin ja Norjan
rajalle.

Törnin väitteen mukaan hän halusi Saksasta koulutusta toimiakseen tarvittaessa
hallitusvallan puolesta, ja kun saksalaiset vaativat häneltä vakoilutoimintaa,
hän kieltäytyi ja hänet pakotettiin rintamalle, jolloin hän hankkiutui
liittoutuneiden vangiksi. Törni kertoi pyrkineensä brittien joukkoihin
taistelemaan.

Törnin loppuvaiheista Saksan palveluksessa on erilaisia kertomuksia. Erään
epätodennäköiseksi arvioidun version mukaan Törni olisi lähtenyt
Venäjän-rintamalle johtamaan saksalaista merijalkaväen pataljoonaa ja
taisteltuaan siellä olisi lopulta antautunut amerikkalaisille ja brittiläisille
joukoille miehineen. Toisen kertomuksen mukaan Törni ei olisi saanut tilaisuutta
taistella, vaan amerikkalainen sotilas olisi pidättänyt hänet ja hänen
suomalaisen toverinsa, ja että hän olisi karannut brittiläiseltä vankileiriltä
viikko sodan loppumisen jälkeen ja lähtenyt hakeutumaan Tanskan kautta Norjaan
ja lopulta Suomeen.

Tuoreemman selvityksen mukaan Törni, joka oli saanut Haupsturmführerin arvon,
kohtasi Pohjois-Saksassa SS-aseveljiensä Solmu Korpelan ja Juhani Sarasalon
kanssa kenraali Wilhelm Steinerin joukot. Länsiliittoutuneet ja Neuvostoliitto
olivat jo kohtaamassa toisensa. Taisteluissa Juhani Sarasalo joutui erilleen
kaksikosta. Törni kokosi saksalaisista sotilaista osaston taistelemaan Hagenown
sotilaslentokentän lähistöllä puna-armeijaa vastaan, ja saatuaan joukon yhteen
Törni antautui yhdysvaltalaisille neuvostoliittolaisten protestoinnista
huolimatta. Viikon kuluttua Törni ja Korpela luovutettiin briteille, joille
alueen hallinta oli annettu. Lopulta Törni ja Korpela yksinkertaisesti kävelivät
ulos vartioimattomasta vankileiristä ja palasivat Suomeen väärillä
henkilötiedoilla heinäkuussa 1945.

Anu Vertasen opinnäytetyön mukaan Valpo selvitti Törnin palanneen Saksan
sabotaasi- ja vakoilukoulutuksesta vielä Suomeen, mutta Saksan romahtaessa
olleen jälleen Saksassa, jossa joutui brittiläiselle vankileirille. Törni
karkasi leiriltä ja pakeni Tanskaan, josta hänet palautettiin Ruotsin kautta
Suomeen kesällä 1945. Kallosen ja Sarjasen teosten mukaan on mahdotonta, että
Törni olisi matkustanut edestakaisin Saksan ja Suomen välillä.

Törni palasi Suomeen kesällä 1945. Punainen Valpo pidätti Törnin Turussa, mutta
hän karkasi kuljetuksen aikana. Viimein Valpo pidätti hänet Helsingissä
maaliskuussa 1946. Törni asetettiin turvasäilöön ja myöhemmin syytteeseen. Törni
todettiin syylliseksi maanpetokseen ja laittomaan rajan ylitykseen. Hänet
tuomittiin kuudeksi vuodeksi kuritushuoneeseen, sekä menettämään
kansalaisluottamuksensa neljäksi vuodeksi. Vuoden 1947 heinäkuussa Törni pääsi
pakenemaan Turun lääninvankilasta, mutta joutui värikkään pakomatkan jälkeen
kiinni Oulussa ollessaan matkalla Ruotsiin.

Törni vapautui jo 1948 koeajalle, jota olisi kestänyt vuoteen 1953 ellei
presidentti Paasikivi olisi armahtanut häntä 23. joulukuuta 1948.

Tasavallan presidentti J. K. Paasikivi poisti Törnin 6. lokakuuta 1950
upseeriluettelosta Puolustusvoimien komentaja kenraali Aarne Sihvon esityksestä.
Tapaus on herättänyt keskustelua. Sotilasarvo voitiin menettää RL 2. luvun
14a§:n mukaan tilanteessa, jossa syytetty tuomittiin menettämään
kansalaisluottamuksensa. Törnin maanpetostuomion osa oli kansalaisluottamuksen
menettäminen, johon tuon ajan lainsäädännön mukaan sisältyi automaattisesti myös
sotilasarvon menettäminen. Törni oli saanut kansalaisluottamuksensa takaisin
kahta vuotta aiemmin armahduksen yhteydessä. Sotilasarvoa ei tuomiossa tai
armahduksessa mainita erikseen. Oikeusministeriön mukaan Törnille ei ollut
palautettu armahduksessa sotilasarvoa, sillä tätä olisi pitänyt anoa erikseen.
Poistaminen upseeriluettelosta oli oikeusministeriön näkemyksen mukaan vain
käytännön toimenpide, jolla ei ollut oikeudellista merkitystä.

Törni päätti lähteä Ruotsiin, jonne ennen häntä useat asekätkentämiehet olivat
paenneet. Heitä on myöhemmin kutsuttu Marttisen miehiksi heidän nokkamiehensä,
eversti Alpo Marttisen mukaan. Rajan Törni ylitti Torniossa toisen henkilön
merimiespassin turvin vanhan upseeritoverinsa, luutnantti Holger Pitkäsen,
kanssa. Matka jatkui rautateitse kohti Tukholmaa, jonka lähistöllä
upseeritoverit asuivat mm. kreivitär Wera von Essenin huomassa Skoklosterin
linnassa.

Ruotsissa Törni kihlautui Marja Kopsin kanssa 1. tammikuuta 1950. Edellä
mainittuun tilaisuuteen Törnin asepuvun Suomesta Ruotsiin salakuljetti hänen
tuleva vaimonsa. Sittemmin Marja Kops oli erittäin alla päin Törnin matkustettua
hieman häiden jälkeen Göteborgista S/S Bolivialla ensin Venezuelaan josta hän
matkusti edelleen Yhdysvaltoihin. Odoteltuaan aikansa hän lopulta avioitui
espanjalaisen lääkärin kanssa. Marja Kops kuoli vuonna 2000 traagisesti
auto-onnettomuudessa. Hän oli jo saanut kuulla vuoden 1999 etsinnöistä
Vietnamissa helikopterin maahansyöksypaikalla ja oli kirjoittanut
muistokirjoituksen entisen kihlattunsa mahdollisia hautajaisia varten. Osasto
Lauri Törni Perinnekillan edustaja luki muistokirjoituksen Marjan toiveen
mukaisesti 26. kesäkuuta 2003 Arlingtonissa (Virginia, USA) tapahtuneessa
hautajaistilaisuudessa.

Törni saapui Venezuelaan La Guairaan Caracasin ulkosatamaan, missä häntä
vastassa oli eversti Motti-Matti Aarnio.

Caracasissa Törni sai loppukesällä 1950 pestin norjalaiseen rahtilaivaan M/S
Libre Villaan, jonka määränpää oli Yhdysvallat. Meksikonlahdella Mobilen
kaupungin edustalla Alabamassa hän hyppäsi mereen ja ui rantaan. Törni
hankkiutui New Yorkiin, jossa asuvien suomalaisten avulla hän sai töitä muun
muassa kirvesmiehenä ja siivoojana.

Vuoden 1953 elokuussa Törni sai oleskeluluvan ja seuraavan vuoden tammikuussa
hän värväytyi Yhdysvaltain armeijaan. Hän oli 35-vuotias alokas. Törni sai
peruskoulutuksen Fort Dixissä New Yorkin osavaltiossa, vuoristo- ja kylmän sään
koulutuksen Fort Carsonissa Coloradossa ja syyskuussa 1954 laskuvarjokoulutuksen
Fort Benningissä Georgiassa.

Erikoisjoukkojen peruskoulutuksen Törni sai Fort Braggin varuskunnassa
Pohjois-Carolinassa. Vuoden 1955 huhtikuussa Törni ylennettiin korpraaliksi ja
heinäkuun 26. päivä hänestä tuli Yhdysvaltain kansalainen. Lauri Allan Törni
muutti nimensä Larry A. Thorneksi. Marraskuussa hänet ylennettiin kersantiksi.

Vuonna 1956 Thorne komennettiin Alpo Marttisen suosituksesta
viestiupseerikurssille Fort Gordoniin Georgiaan. Valmistuttuaan kurssilta hänet
ylennettiin luutnantiksi. Larry Thorne toimi keväästä 1957 alkaen 11.
maahanlaskudivisioonan upseerina Bad Tölzissä Saksan liittotasavallassa. Hän
jatkoi sotilasuraansa Saksassa 10th Special Forces Groupin riveissä, suoritti
Italian alppijääkärikoulun ja esitteli erikoisjoukkojen toimintaa
koulutuselokuvassa "Phantom Soldiers".

Vuonna 1962 tammikuussa Pohjois-Iranin vuoristoon syöksyi Yhdysvaltain armeijan
de Havilland Otter -lentokone, jossa oli tiedustelulaitteita. Ensisijainen
tehtävä oli käskyn mukaan löytää koneen miehistö. Zagros-vuoristossa 4300 metrin
korkeudessa sijaitsevalle maahansyöksypaikalle lähetettiin kaksi
vuorikiipeilyryhmää, iranilainen ja länsisaksalainen, jotka epäonnistuivat.
Kesäkuussa oli Yhdysvaltain armeijan erikoisjoukkojen ja kapteeneiden Larry
Thornen sekä Herbert Schandlerin vuoro, kahden A-joukkueen johtajina.

Thorne pääsi paikalle kahdeksan miehen kanssa. Thornen miehet löysivät hylyn ja
lähistöltä kahden miehistön jäsenen ruumiit. Osa laitteistosta oli kadonnut,
Thorne otti talteen loput ja räjäytti koneen hylyn. Myöhemmin paikalta
löydettiin vielä kolmas ruumis.

Vietnamissa Thorne taisteli kahteen otteeseen. Ensimmäisellä komennuksella
Thorne sijoitettiin ensin Chau Langin tukikohtaan, jossa perusti uuden
tukikohdan Tinh Bieniin. Nämä sijaitsivat Vietnamin eteläosassa lähellä
Kamputsean rajaa niin kutsutun "Seitsemän vuoren" -alueella ja olivat Thornen
johtaman tehokkaan toiminnan ansiosta "piikki Vietnamin kansallisen
vapautusrintaman Vietkongin lihassa".

Vuoden 1964 joulukuussa Thorne palasi Vietnamiin palvellen Phuoc Vinhissä, Phu
Quocin saarella ja Nha Trangissa. Seuraavan vuoden lokakuussa Thorne osallistui
salaiseen Shining Brass -operaatioon, jonka tarkoituksena oli paikantaa
Vietkongin sissien käyttämä Hồ Chí Minhin huoltotie. Alkuperäistä lähtöpäivää
siirrettiin, koska sää oli sateinen, sumuinen ja vuoret olivat pilvien peitossa.
Sään parannuttua hetkeksi aloitettiin operaatio ja kersantti Charles Petryn
johtama partio laskettiin toiminta-alueelle. Törniä kuljettanut CH-34 Kingbee
-helikopteri jäi odottamaan alueelle partion kuittausta. Kuittauksen saatuaan
kopteri suuntasi paluumatkalle. Iltahämärässä ja erittäin huonon lentosään
vallitessa Thornen helikopteri törmäsi vuoren seinään ja tuhoutui. Etsinnät
olivat tuloksettomia, ja Larry Thorne todettiin kadonneeksi päivämäärällä 18.
lokakuuta 1965. Kuolleeksi Thorne julistettiin 19. lokakuuta 1966.

Lentoreitin säätä tiedustelemassa ollut forward air controller -kone (FAC) O-1E
"Birddog" katosi myös paluulennollaan Danangiin kahden hengen miehistöineen.

Tinh Bienin tukikohdassa vieraili myös erikoisjoukkojen koulutuksen läpi käynyt
kirjailija Robin Moore, jonka menestyskirjan Green Beret päähenkilön "Sven
Kornien" esikuvana pidetään Lauri Törniä. Kirjasta on tehty elokuva Vihreät
baretit (1968), jossa John Wayne esittää päähenkilöä, eversti Mike Kirbyä.
Toteutunut käsikirjoitus on varsin kaukana kirjan tekstistä. Törnin osastoon
Vietnamissa kuulunut James Whitener on puolestaan vakuuttanut Mooren kirjan
olevan erittäin lähellä totuutta.

Yhdysvaltain Joint Task Force Full Accounting -osaston tehtävänä on etsiä
kadonneita sotilaita. Pelkästään Vietnamin sodan jäljiltä on edelleen kateissa
toistatuhatta amerikkalaissotilasta. Vuonna 1998 Törnin sisaret saivat tiedon,
jonka mukaan Full Accounting -osasto oli mahdollisesti löytänyt paikan, jossa
Larry Thornen helikopteri tuhoutui.

Phuoc My -kylän erään metsästämässä olleen asukkaan mukaan ylhäällä vuorilla,
vaikeakulkuisessa maastossa, oli tuntematon helikopterihylky. Heinäkuussa 1999
Full Accounting -osasto lähetti paikalle retkikunnan, johon osallistui myös
viiden hengen suomalaisryhmä, joukossa Lauri Törnin sisarenpoika lohjalainen
Juha Rajala. Onnettomuuspaikka on viidakkovuorella, lähellä Laosin rajaa.
Retkikunta joutui lentämään paikalle helikopterilla, ja laskeutumispaikka oli
muutaman sadan metrin päässä onnettomuuspaikasta.

Tutkimustyötä johti antropologi Dennis Danielson, jonka mukaan helikopteri on
syöksyttyään jyrkkään rinteeseen räjähtänyt ja syttynyt palamaan. Paikalta
löytyi kovassa kuumuudessa sulanutta alumiinia, ikkunapleksin palasia,
patruunoita, luoteja, erilaisia kopterin osia, isoimpana tähtimoottori.
Roottorin lavan sarjanumeroista selvisi, että kyseessä oli Törnin helikopteri.
Savisesta maaperästä löytyi myös Törnin henkilökohtainen ase, Yhdysvalloissa
Swedish K -nimellä kutsuttu ruotsalainen Carl Gustav m/45 -konepistooli.
Seulonnassa löytyi myös satoja luun kappaleita ja eurooppalaisittain paikattu
hammas.

Miehistön jäännökset kuljetettiin Yhdysvaltoihin ja tunnistettiin keväällä 2003.
Törni tunnistettiin hammaskartan, kopterin etelävietnamilais-miehistöstä
tunnistettiin kaksi DNA:n ja yksi tuntolevyn perusteella. Koska vainajien
kaikkia jäännöksiä ei pystytty erottamaan toisistaan, suoritettiin heille
yhteishautaus. Tapaus 0174 eli Larry A. Thornen kohtalo oli viimein selvinnyt.

Lauri Törni haudattiin sotilaallisin huomionosoituksin 26.6.2003 Arlingtonin
sotilashautausmaahan. Hautakivi sijaitsee alueella ("section") 60 ja kiven
numero on 8136. Törnin muistotilaisuus Suomessa järjestettiin 17.7.2003
Säkylässä, Huovinrinteen varuskunnassa. Hänen nimensä ja syntymä- ja
kuolleeksijulistamispäivänsä on myös hakattu Malmin hautausmaalla olevan
sukuhaudan hautakiveen.

Osasto Lauri Törni Perinnekilta ry:n retkikunta vei Törnin helikopterin
onnettomuuspaikalle 3.3.2004 teräksisen muistolaatan suomalaisen sotasankarin
kunniaksi. Laatta on kiinnitetty kallioon parinkymmenen metrin päähän
maahansyöksykohdasta, noin 830 metrin korkeuteen.

Onnettomuuspaikan koordinaatit ovat MGRS-koordinaateissa 48P YB 9455 8960,
normaalikoordinaatein ilmaistuna 15°15′57.47″N, 107°44′32.36″E . Paikka
sijaitsee Vietnamissa Danangista lounaaseen, Valtatie 14:n varrella, Dak Pecin
ja Kham Ducin puolivälissä, noin 12,5 km Laosin rajalta.

Teoksessaan Tuntematon Lauri Törni dosentti Juha Pohjonen ja tutkijatohtori Oula
Silvennoinen sanovat tuovansa esille uutta tietoa Törnistä. Heidän mukaansa
Törnistä on Suomessa annettu virheellinen kuva. Tutkijat kritisoivat eri
kirjoittajia siitä, että he ovat rakentaneet Törnistä omien ihanteidensa
mukaista sankarimyyttiä ja lakaisseet Törnin kielteisiä piirteitä piiloon.

Teoksessa tuodaan esiin Törnin kaksijakoinen luonne: selvin päin hän oli
pidetty, sävyisä ja sulkeutunut, mutta alkoholin vaikutuksesta aggressiivinen,
arvaamaton ja jopa ympäristölleen vaarallinen. Kyseisten tutkijoiden mukaan
Törniä ei ajanut isänmaanrakkaus tai ihanteellisuus, vaan Törni itsekin kertoi
motiiveikseen toiminnanhalun ja sotimisen.

Diplomaatti ja kirjailija J. Michael Cleverley, joka on kirjoittanut Törnistä
teoksen Lauri Törni, syntynyt sotilaaksi (2003), kritisoi Pohjosen ja
Silvennoisen teosta vähän uutta tietoa esittävänä, virheitä sisältävänä ja
asenteellisen valikoivana. Cleverleyn mukaan teos jättää kertomatta senkin, että
Yhdysvaltain armeijan komentajat arvioivat Törnin kaikissa puolivuotisarvioissa
parhaiden upseeriensa joukkoon ja häntä luonnehdittiin erittäin älykkääksi,
korrektisti käyttäytyväksi sekä synnynnäiseksi johtajaksi. Jussi Niinistön
mielestä Pohjosen ja Silvennoisen kirja ei tuo esiin mitään uutta Törnistä.
Hänen mukaansa ikäviä asioita, kuten Törnin alkoholinkäyttöä tai
maanpetostuomiota, ei ole aikaisemmin siloiteltu.

Mauno Koivisto kertoo Törnissä olleen hyvät ja huonot puolensa. Hän oli pidetty
esimies, joka ei vaatinut alaisiltaan mitään mitä ei olisi itse tehnyt, ja hän
osallistui kaikkeen toimintaan kuten muutkin komppaniassa. Hän oli myös
sulkeutunut, vähäpuheinen ja ajoittain riidanhaluinen. Muodollisen kurin puute
oli myös ongelma. Koiviston mielestä Törni johti komppaniaa "aika huonosti",
toinen sotamies kertoi ihmetelleensä "johdettiinko meitä ollenkaan".



https://fi.wikipedia.org/wiki/Verenpaine

Verenpaine tarkoittaa ihmisen suurimmissa valtimoissa olevaa painetta.
Verenpaineen suhteellisen säännöllisesti jatkuva muutos pitää veren liikkeessä,
ja sitä ylläpitää sydän.

Lievä tai kohtalainen kohonnut verenpaine ei itsessään yleensä vaikuta henkilön
toimintakykyyn ja hoito on pääasiassa lääkehoitoa, mutta siihen kuuluvat myös
mahdollisen ylipainon pudottaminen, kolestrolin laskeminen ja liikunta. Ellei
verenpaine laske hoidon myötä, lääkitystä on täydennettävä ja on selvitettävä,
mitkä vaihtoehtoiset syyt voivat kohottaa verenpainetta. Työterveyslaitoksen
ohjeistuksen mukaan kohonnut verenpaine ei itsessään anna aihetta sairauslomaan.

Matala verenpaine on tavallista terveilläkin henkilöillä, etenkin naisilla,
ilman että siitä on mitään haittaa. Siitä voi olla jopa hyötyä, mutta se saattaa
kuitenkin aiheuttaa muun muassa huimausta seisomaan noustessa. Jos verenpaine on
liian matala, ei pidä pyrkiä vähäsuolaiseen ruokavalioon. Päinvastoin kannattaa
kokeilla, onko suolan normaalia runsaammasta syömisestä apua. Silloin tulee myös
muistaa juoda paljon.

Verenpaineen arvo vaihtelee sydämen pumppauksen tahdissa. Suurimmillaan se on
sydämen puristaessa verta valtimoihin. Tätä kutsutaan yläpaineeksi eli
systoliseksi paineeksi. Alimmillaan paine on supistusten välissä, jolloin sydän
lepää. Tätä paineen pienintä arvoa kutsutaan alapaineeksi eli diastoliseksi
verenpaineeksi.

Verenpaine ilmoitetaan muodossa systolinen/diastolinen mmHg, esimerkiksi
suomalaisten keskimääräinen verenpaine on 135/85 mmHg. Jos potilaalla epäillään
olevan kohonnut verenpaine, tehdään mittaukset lääkärin tai terveydenhoitajan
luona useana eri päivänä lyhyehkön ajanjakson sisällä, sillä verenpaine saattaa
vaihdella ja koska luotettavan tuloksen saamiseksi on tehtävä useita mittauksia.
Koska mittaustilanne saatetaan kokea niin jännittävänä, että se nostaa
verenpainetta, suositellaan yhä useammin kotimittauksia. Verenpaineen voi mitata
kotona yksinkertaisella verenpainemittarilla.

Keskipaineella (engl. Mean Arterial Pressure, MAP) tarkoitetaan veren
keskimääräistä painetta yhden pulssisyklin aikana. Keskipaine on suunnilleen
diastolinen paine + kolmannes systolisen ja diastolisen paineen erotuksesta.

Keskipaineeseen vaikuttaa sydämen minuuttitilavuus ja ääreisvastus.
Minuuttitilavuus on riippuvainen sydämen supistustilavuudesta ja
syketaajuudesta. Supistustilavuuteen ja syketaajuuteen vaikuttaa verimäärä, joka
palaa sydämeen sekä autonomisten hermojen aktiivisuus. Virtausvastus on
riippuvainen vastussuonten läpimitasta. Läpimitan pienikin muutos vaikuttaa
virtausvastukseen, koska virtausvastus on kääntäen verrannollinen vastussuonten
yhteisen läpimitan neljänteen potenssiin.

Pulssipaineella tarkoitetaan systolisen ja diastolisen verenpaineen erotusta P
pulse = P sys − P dias {\displaystyle
\!P_{\text{pulse}}=P_{\text{sys}}-P_{\text{dias}}} . Pulssipaine heijastaa
suurten valtimoiden elastisuutta ja pulssiaaltoa, joka palaa ääreissuonista.
Pulssipaine nousee, kun suuret valtimot jäykistyvät. Pulssiaallon nopeus riippuu
verisuonen seinämän jäykkyydestä. Ikääntymisen myötä suuret valtimot jäykistyvät
ja pulssiaalto nopeutuu. Verisuoniston painekäyrä on sydämestä lähtevän
paineaallon ja ääreisverisuonista takaisin heijastuvan paineaallon summa.

Lyhyellä aikavälillä (sekunteja ja minuutteja) verenpaineen säätely tapahtuu
pääasiallisesti neuraalisten refleksikaarien avulla. Aortankaaressa ja
kaulavaltimoissa on paineherkkiä baroreseptoreja. Nämä välittävät tiedon
valtimoveren keskipaineen muutoksista ydinjatkeessa sijaitsevaan
kardiovaskulaariseen säätelykeskukseen, joka säätelee verenpainetta autonomisen
hermoston välityksellä. Valtimopaineen noustessa refleksikaari saa aikaan
vasodilataation ja sydämen sykkeen hidastumisen, jotka laskevat verenpainetta.
Valtimopaineen lasku puolestaan saa aikaan vasokonstriktion ja sydämen sykkeen
nousun.

Painemuutoksiin perustuvan säätelyn lisäksi veren koostumukselle herkät
kemoreseptorit osallistuvat verenpaineen neuraaliseen säätelyyn. Näistä
tärkeimmät sijaitsevat aortankaaressa ja kaulavaltimoissa, sekä myös
sentraalisesti ydinjatkeessa. Kemoreseptorit aistivat havaitsevat veren pH:n
sekä hapen ja hiilidioksidin osapaineen muutoksia. Happiosapaineen laskiessa ne
aikaansaavat hengitystiheyden ja sydämen sykkeen nousun.

Pidemmällä aikavälillä keho säätelee verenpainetta humoraalisten mekanismien
avulla. Näihin kuuluu sekä veren kokonaisvoluumiin vaikuttavia järjestelmiä,
että verisuonten tonukseen vaikuttavia aineita.

Veren kokonaisvoluumiin vaikuttavat ainakin reniini-angiotensiini-järjestelmä ja
antidiureettinen hormoni (ADH) eli vasopressiini.

Verisuonten tonukseen vaikuttavia eli verisuonia laajentavia tai supistavia
aineita ovat mm. adrenaliini, serotoniini, histamiini sekä peptideihin kuuluvat
angiotensiini, vasopressiini, endoteliini, natriureettiset peptidit ja
bradykiniini.



https://fi.wikipedia.org/wiki/IP-osoite

IP-osoite ("Internetin protokollaosoite" tai "Internetin yhteyskäytäntöosoite")
on numerosarja, jota käytetään IP-verkkoihin kytkettyjen verkkosovittimien
yksilöimiseen. IP on alin yhtenäinen Internetin protokolla ja kaikki
Internet-verkon tietoliikenne kulkee IP-paketteina. IP-osoitteen perusteella
IP-paketti löytää perille ja vastaukset tulevat takaisin. Tyypillisesti
IP-osoitteita ei käytetä suoraan, vaan DNS-järjestelmä muuttaa selväkieliset
osoitteet (kuten www.youtube.com) IP-osoitteiksi. IP ei yksilöi käyttäjää.

Tällä hetkellä käytössä on IP:n versio 4. IP-osoite on erilainen IP:n versiossa
6. Tämä artikkeli käsittelee vain versiota 4 ja erot esitetään artikkelissa
IPv6.

Tavallisesti IP-osoite esitetään neljän pisteellä erotetun luvun sarjana,
esimerkiksi 145.97.39.155. IP-osoite ei yksilöi käyttäjää. IP-osoite koostuu
kahdesta osasta, jotka ovat operaattorin yksilöivä alkuosa ja operaattorin
sisällä yksilöity liittymä, joka saattaa sisältää useita tietokoneita tai muita
laitteita. Osoitteesta ei yleensä voi tietää kuinka paljon alusta kuuluu
operaattoriosaan ja kuinka paljon liittymän yksilöivään osaan eikä siitä voi
tietää käyttäjää, mutta palvelimilla on yleensä kiinteä IP, joka on usein
sidottu domainiin.

IP-osoite on 32-bittinen luku (0–4 294 967 295) ja se kirjoitetaan neljän
pistein erotetun kahdeksanbittisen luvun (0–255) jonona. Vaikka esitystapa on
kömpelö erityisesti aliverkkojen määrittelyssä, muut esitystavat ovat erittäin
harvinaisia.

Osoite 145.97.39.155 tarkoittaa siis binäärisenä osoitetta
10010001 01100001 00100111 10011011.

Koska osoitteet ovat konekohtaisia, niitä on hallittava Internetin laajuisesti.
IANA ja alueelliset RIR-organisaatiot (Euroopassa RIPE) jakavat osoitteita
operaattoreille. Nämä jaetaan osoiteavaruuksina (suuntanumeroina), joissa
operaattori saa kaikki osoitteet, joissa on sama alkuosa. Samalla operaattorilla
voi olla useita osoiteavaruuksia. Operaattori jakaa osoitteet edelleen
pienempinä osoiteavaruuksina asiakkailleen.

Internetin runkoverkon liikenteen reititys perustuu näihin operaattoreille ja
isoille organisaatioille jaettuihin osoiteavaruuksiin, organisaatioiden sisällä
on oma reititys.

Alun perin IP-osoitteet jaettiin viiteen eri osoiteluokkaan. Tällöin osoitteesta
pystyi päättelemään operaattoriosan. Tästä kuitenkin luovuttiin, koska
IP-osoitteita tarvittiin käyttöön tarkemmalla osoiteavaruusjaolla.
Historialliset luokat olivat:

Vanhan jaon ydinongelma oli A- ja B-luokkien suuri koko, A-luokan ollessa 2563
osoitetta, mikä on suuri määrä yhdelle organisaatiolle jaettavaksi. Nykyään
verkko-osoitteita jaetaan vanhojen A-, B- ja C-luokkien osoiteavaruudesta,
pyrkien jakamaan tarvitsijalle sen tarpeita vastaavan kokoinen segmentti. Koska
Internetin reititys perustuu osoitteen alkuosan käyttämiseen verkon osoitteena,
on osoitteet jaettava edelleenkin siten, että 32 bitin osoitekentästä alkuosa
johonkin rajaan saakka ilmaisee verkon osoitetta ja loppuosa on verkon sisäinen
koneen osoite. Nykyään tätä osoitteen jakamista kahteen osaan kuvataan
CIDR-notaatiolla.

CIDR-notaation mukainen tapa kuvata sama verkko on 145.97.36.0/22, eli
ensimmäiset 22 bittiä kuvaavat verkkoa. CIDR-notaatio on yleisempi verkon
ylläpidossa, kuten reititystietoja määriteltäessä.

Usein IP-osoitteen määrittelyn yhteydessä on kerrottava verkon aliverkkopeite.
Tämä kuvaa tietokoneen kanssa samassa lähiverkossa olevien tietokoneiden
osoitteet. Tämä siis yleensä ei ole sama kuin runkoverkon reitityksen pohjana
oleva operaattoriverkko.

Kun tietokone lähettää IP-paketin samassa aliverkossa olevalle tietokoneelle, se
lähetetään suoraan esimerkiksi Ethernet-verkon mekanismeja kuten ARP käyttäen.
Jos IP-paketti on menossa aliverkon ulkopuolelle, se aina lähetetään
määritellylle yhdyskäytävälle (default gateway).

Aliverkon osoitteista on varattu ensimmäinen (kaikki bitit nollia) ilmaisemaan
itse verkkoa ja viimeinen (kaikki bitit ykkösiä) aliverkon
yleislähetys-osoitteeksi (broadcast). Esimerkin verkossa 145.97.36.0 olisi
verkon osoite ja 145.97.36.255 lähettäisi IP-paketin kaikille verkon koneille.
IP-tason yleislähetys on eri asia kuin Ethernet-tason yleislähetys.

Nykyisin hyvin usein tietokoneita ei ole kytketty suoraan Internet-verkkoon vaan
ne on kytketty osoitteenmuunnoksen (NAT – Network Address Translation) tekevän
reitittimen kautta. Tällöin NAT-muunnin muuttaa osoitteet siten, että yhteydet
näyttävät tulevan suoraan NAT-muuntimen osoitteella.

Tietokoneelle ei nykyään yleensä anneta kiinteää (staattista) IP-osoitetta vaan
tietokone pyytää uuden dynaamisen IP-osoitteen kytkeytyessään verkkoon. Tähän
käytetään yleensä DHCP-protokollaa. Käytännössä kuitenkin kiinteän verkon
laajakaistayhteydessä toimiva osoite säilyy samana, mobiilitunnus taas yleensä
vaihtuu kun yhteys avataan.

RFC 1918 määrittää kolme ryhmää IP-osoitteita, jotka on varattu
yksityiskäyttöön. Standardin mukaan niitä ei saa reitittää julkisessa
Internetissä. Haluttaessa kytkeä Internetiin tietokone, jolla on yksityisosoite,
on käytettävä osoitteet muuntavaa reititintä.

Osoite 127.0.0.1 viittaa aina tietokoneeseen itseensä (localhost). Kaikki
127-alkuiset osoitteet (127.0.0.0/255.0.0.0) ovat käytettävissä tähän
tarkoitukseen.

Alkuperäisen D-luokan osoitteet on tarkoitettu ryhmälähetykseen.
Ryhmälähetyksessä viesti lähetetään usealle eri aliverkoissa olevalle
vastaanottajalle.



https://fi.wikipedia.org/wiki/Rk_62

Rynnäkkökivääri 62 eli RK 62 tai 7,62 RK 62 on suomalainen, Suomen
puolustusvoimien pääasiallisesti käyttämä rynnäkkökivääri. Sitä valmistivat sekä
Valmet että myöhemmin myös Sako.

RK 62 on suunniteltu sotilaan henkilökohtaiseksi aseeksi ja mallina on käytetty
maailman yleisintä rynnäkkökivääriä AK-47:ää. Ensimmäinen versio RK 60 erosi
ulkoisesti AK-47:stä siten, että putkitukki oli metallia ja pistoolikahva sekä
etutukki muovia. Se oli myös varustettu kolmihaaraisella liekinvaimentimella,
jossa on kiinnike puukkopistimelle ja sen tähtäimet oli siirretty laatikon
suojakannen ja kaasumännän etukiinnikkeen päälle. Puolustusvoimien testauksen
jälkeen RK 62 syntyi etutukkia hiukan muuttamalla ja lisäämällä liipasinkaareen
alaosa.

Aseen ensimmäinen sarja saatiin käyttöön vuonna 1965 ja sen uudempia, lähinnä
tähtäimiltään ja tukin osilta alkuperäisestä eroavia versioita otettiin käyttöön
pienemmissä erissä. Ensimmäinen RK 62 -versio todettiin jo ennen käyttöönottoa
tähtäimiltään pimeäammuntaa ajatellen selvästi puutteelliseksi, ja uusien
tähtäinten prototyyppien suunnittelu aloitettiin kevään 1964 aikana.
Suunnittelun tuloksena aseisiin otettiin käyttöön ensin fosforoitu yötähtäin,
joka todettinkin onnistuneeksi. Fosforitäplien näkyvyydessä oli kuitenkin
toivomisen varaa: käytössä likaannuttuaan ja nokeennuttuaan täplät saattoivat
menettää tehonsa lähes täysin. Fosforitäplien tilalle keksittiin tällöin uusi
ratkaisu: yötähtäinten jyvään ja hahlouran alapuolelle porattiin pieni reikä,
johon asennettiin itsevalaisevaa tritium-kaasua sisältävät lasiampullit. Reiän
pohja oli sivelty valoa heijastavalla aineella, jonka radioaktiivinen tritium
saa hehkumaan . Vaikka kyseessä oli koko asetta ajatellen pieni muutos, sitä
pidettiin käyttäjien ja huollon kannalta niin tärkeänä, että vuoden 1972 lopulta
lähtien alkaneissa tuotantosarjoissa tritium-yötähtäinaseille annettiin omat
lähtönumerot, Sakolla 250001 ja Valmetilla 350001 . Valmistuksen siirryttyä
kokonaan yötähtäinmallisiin RK 62 -aseisiin alkuperäinen malli erotettiin omaksi
ryhmäkseen ja niille annettiin nimikkeeksi RK 62 PT (PT = päivätähtäin) .

RK 62:n kaliiperi on 7,62×39 mm. Asetta pidetään onnistuneena. YK- joukkojen
välisissä ammuntakilpailuissa ase on havaittu toimintavarmaksi ja tarkaksi.
Aseen on myös todettu säilyttävän kohtuutarkkuuden vielä 20 000:n laukauksen
jälkeen. Tosin esimerkiksi Mihail Kalašnikov on esittänyt kritiikkiä suomalaisen
rynnäkkökiväärin diopteritähtäintä(reikätähtäintä) kohtaan. Se tuo takatähtäimen
lähelle silmää, ei sovi avotähtäimen veroisesti liikkuvan maalin seuraamiseen ja
on valovoimaltaan avotähtäintä huomattavasti heikompi vaikeuttaen hämärässä
ampumista. Uudemmassa mallissa ongelma ratkaistiin siten, että vakiotähtäimenä
on reikätähtäin, mutta kääntämällä tähtäintanko ympäri tulee näkyviin
avotähtäimen hahlo ja kun etutähtäimeksi kääntää jyvänjalassa olevan toisen
jyvän, käytössä on tritiumilla varustetut yötähtäimet. Myös aseen perää pidetään
liian pitkänä, mikä vaikeuttaa joidenkin ampuma-asentojen käyttöä silloin, kun
käyttäjällä on yllään suojaliivi.

7.62 RK 62 säilyy toistaiseksi Suomen puolustusvoimien käytetyimpänä aseena,
eikä sen korvaamista olla toistaiseksi suunniteltu. Tällä hetkellä on käynnissä
modernisointihanke, jossa osa olemassa olevista RK 62 -aseista uudistetaan perän
ja lisävarustekiinnitysten osalta. Uudempi RK 95 TP säilyy siis joidenkin
joukko-osastojen käyttöaseena, mutta se ei tule korvaamaan RK 62:a laajemmin.
Puolustusministeri Haglund on 2013 todennut vastauksessaan kirjalliseen
kysymykseen, että nykyisten rynnäkkökiväärien mahdollinen korvaaminen
toteutetaan 2020-luvun loppupuolella.



https://fi.wikipedia.org/wiki/Ossi_V%C3%A4%C3%A4n%C3%A4nen

Ossi Reijo Juhani Väänänen (s. 18. elokuuta 1980 Vantaa) on suomalainen
ammattilaisuransa lopettanut jääkiekkoilija, pelipaikaltaan puolustaja. Hän
edusti urallaan Suomessa vain Helsingin Jokereita, jonka paidassa hän pelasi 389
ottelua. Väänänen pelasi myös seitsemän kautta NHL:ssä. Väänänen saavutti
urallaan muun muassa maailmanmestaruuden, maailmancupin hopeaa ja
olympiapronssia.

Ossi Väänänen syntyi Helsingin Kätilöopistolla, ja hänen viralliseksi
syntymäpaikaksi on merkitty hänen vanhempiensa silloisen asuinpaikan mukaisesti
Vantaa.

Neljävuotiaana Väänänen meni kolme vuotta vanhemman Jarkko-veljensä perässä
Helsingin Kojoottien harjoituksiin. Ossia kiinnostivat kuitenkin enemmän muut
asiat, joten hän lopetti pelaamisen. Ennen koulun alkua hän halusi aloittaa
harrastuksen uudelleen. Hänen isänsä huomasi Myllypuron jäähallin
ilmoitustaululta, että Jokerit etsi vuonna 1980 syntyneitä pelaajia. Väänäset
asuivat Itä-Helsingissä, joten Jokerit oli luonnollinen valinta.

Väänänen aloitti hyökkääjänä, mutta törmättyään ulkojääpelissä vastustajaan
valmentaja siirsi hänet puolustajaksi. Kun vanhemmissa ikäluokissa
taklauspelistä tuli sallittua, Väänäsen valmentaja teki jokaisen hyvän
taklauksen jälkeen loven tämän mailaan.

B-junioreissa Väänäseltä meni selkävaivojen vuoksi kausi pilalle, ja hän joutui
pohtimaan jopa lopettamista. Lihaksiston kehittymisen ja kasvun tasaantumisen
myötä vaivat kuitenkin katosivat. Keväällä 1998 Väänänen voitti hopeaa sekä
Jokerien A-nuorissa että 18-vuotiaiden MM-kilpailuissa. Kesällä Phoenix Coyotes
varasi hänet NHL:ään. Jo aiemmin Väänänen oli saanut haastattelukirjeen New York
Islandersista, jolloin hän alkoi uskoa tulevaisuuteen jääkiekkoilijana.

Ammattilaisuransa Väänänen aloitti Jokereissa vuonna 1998. Seuraavalla kaudella
hänestä tuli ison roolin liigapelaaja. Väänänen teki myös uransa avausmaalin Esa
Tikkasen syötöstä kotiottelussa Porin Ässiä vastaan.

Jokereista Väänänen siirtyi hopeaan päättyneen kauden jälkeen NHL:ään kaudeksi
2000–2001. Ensimmäisellä Pohjois-Amerikan kaudellaan Väänänen keräsi 81
ottelussa tehot 4+12. Hän oli 190 taklauksellaan tulokkaiden ykkönen. Kaudella
2002–2003 Väänänen valittiin NHL:n tähdistöottelun yhteydessä pelattuun
YoungStars-otteluun, joka on tarkoitettu nuorille lupaaville pelaajille. Ottelun
jälkeen hän joutui auto-onnettomuuteen, jossa 90-vuotias kuljettaja törmäsi
Väänäseen, Veikkaaja-lehden toimittaja Vesa Rantaseen ja Canal+-kanavan Kimmo
Romanoffiin kun he olivat nousseet taksista. Väänänen sai nilkkavamman ja joutui
olemaan poissa peleistä noin kuukauden.

Väänänen pelasi neljän kauden aikana Phoenixissa 291 runkosarjaottelua. Hänet
kaupattiin Colorado Avalancheen kesken kauden 2003–2004 yhdessä Chris Grattonin
kanssa vaihdossa Derek Morrisiin ja Keith Ballardiin. Coloradossa Väänänen ehti
pelata 12 runkosarjaottelua ennen kauden 2004–2005 työsulkua. Työsulun ajaksi
Väänänen palasi Jokereihin, jossa hän voitti toisen SM-hopeansa.

Kaudeksi 2005–2006 Väänänen palasi Coloradoon, jossa hän pelasi seuraavat kaksi
kautta. Helmikuussa 2006 Väänänen loukkasi nilkkansa pahasti Darcy Hordichukin
taklauksesta ja joutui loppukaudeksi sivuun. Vasta kaudella 2006–2007 Väänänen
teki ensimmäisen maalinsa Coloradon paidassa, kun hän iski osuman Columbus Blue
Jacketsia vastaan 18. marraskuuta 2006. Väänäsen edellinen NHL-maali oli
syntynyt 9. tammikuuta 2004, kun hän edusti vielä Phoenixia.

Kesällä 2007 Väänänen jäi ilman NHL-sopimusta ja hän palasi Eurooppaan. Väänänen
teki syyskuun lopulla sopimuksen Ruotsin Elitserienissä pelanneen Djurgårdens
IF:n kanssa. Sopimus astui voimaan kuitenkin vasta lokakuussa, sillä näin se
mahdollisti pienemmän artistiverotuksen. Väänänen pelasi Ruotsissa lopulta vain
yhden kauden, jonka aikana hänet valittiin All Stars -kentälliseen. Kesällä 2008
hän teki vapaana agenttina NHL-sopimuksen Philadelphia Flyersin kanssa.
Helmikuussa 2009 Philadelphia laittoi Väänäsen Waivers-listalle, josta Vancouver
Canucks poimi hänet.

Kauden 2009–2010 Väänänen pelasi KHL-liigan valkovenäläisjoukkue Dinamo
Minskissä. Kausi oli kuitenkin vaikea ja Väänänen kärsi myös kulttuurišokista.
Kaudelle 2010–2011 hän palasi SM-liigaan ja kasvattajaseuraansa Jokereihin,
jossa hänet valittiin joukkueen kapteeniksi. Hän toimi Jokerien kapteenina
kaikkiaan neljällä kaudella. Väänänen jatkoi Jokereissa myös seuran siirryttyä
KHL:ään. Kaudella 2015–2016 Väänänen ehti pelata vain kuusi ottelua, sillä kausi
päättyi syksyllä leikkaushoitoa vaatineeseen loukkaantumiseen.

Heinäkuussa 2016 Väänänen ilmoitti lopettavansa ammattilaisuransa. Väänänen
kertoi, ettei terveys enää kestänyt huippukiekkoa sekä tasoa, jota hän itseltään
vaati.

Väänänen on edustanut Suomen maajoukkuetta aikuisten tasolla useissa
arvoturnauksissa. Hän on ollut mukana MM-kilpailuissa vuosina 2001, 2003, 2005,
2008, 2011, 2012 ja 2013, olympialaisissa 2002 ja 2014 sekä maailmancupissa
2004. Parhaat saavutukset ovat MM-kulta ja -hopea, maailmancupin kakkossija sekä
olympiapronssi. Lisäksi Väänäsellä on edustukset nuorten MM-kilpailuista 1999 ja
2000 sekä alle 18-vuotiaiden EM-kilpailuista 1998. Torinon olympialaisista 2006
Väänänen joutui jäämään sivuun nilkkavamman takia. Kevään 2014 MM-kisoihin
Väänänen ei lähtenyt hakemaan paikkaa loukkaantumisen vuoksi.

Väänänen seurusteli mallina työskennelleen Mirella Koulliaksen kanssa kuusi
vuotta, ja he olivat naimisissa alle vuoden ennen kuin hakivat avioeroa vuonna
2012. Väänänen seurustelee valokuvamalli Jenni Dahlmanin kanssa. Maaliskuussa
2017 he saivat poikavauvan.

Väänänen tuomittiin lokakuussa 2016 Helsingin hovioikeudessa 7 päivää -lehden
valokuvaajan pahoinpitelystä 2 340 euron sakkoihin.

Ossi Väänäsen veli Jarkko on entinen jääkiekkoilija, joka pelasi urallaan muun
muassa Jokereissa, Ässissä, HIFK:ssa ja Pelicansissa.



https://fi.wikipedia.org/wiki/Kuormalava

Kuormalava on tavaran kuljetuksessa ja varastoinnissa käytettävä määräkokoinen,
tavallisesti puinen matala lava. Vakiomuotoisten kuormalavojen käyttö nopeuttaa
kuorman lastausta ja purkua niin maantie- kuin rautatieliikenteessä ja
mahdollistaa tavaran tehokkaan käsittelyn varastoissa. Kuormalavat ovat joko
standardin mukaisia vaihtolavoja tai kertalavoja.

Kuormalavan pääosat ovat kansi, välituet ja pohja. Puisessa lavassa välituet
(tai yksi pitkä välituki) ja alin pohjalauta muodostavat pitkulaisen jalan.
Jalkoja on lavassa useimmiten kolme, pienissä kertalavoissa kaksi. Kannen ylin
osa koostuu yleensä yhdensuuntaisten lautojen rivistä, jossa on tyypillisesti
5–9 lautaa, suurissa kertalavoissa enemmänkin. Standardilavoissa kansilautojen
välissä on reilut raot, mutta myös umpikantisia lavoja valmistetaan.

Pohjarakenteeltaan kuormalava voi olla jalkalava tai kehälava. Jalkalavan alle
voi kahdelta suunnalta ajaa esteettä myös lavansiirtovaunulla, kuten
haarukkavaunulla. Kehälavassa taas kaikilla sivuilla on pohjalauta, mikä
parantaa lavan kantavuutta.

Jos lavan jokaisella sivulla on käsittelyaukot trukin sarvia varten, puhutaan
nelitielavasta. Jos jalan välituet ovat koko mitaltaan umpinaiset eli
aukottomat, on kyseessä kaksitielava.

Standardikokoisista lavoista Suomessa on käytössä FIN- ja EUR-lavoja sekä
myymälälavoja. FIN-lava on kooltaan 1000 mm × 1200 mm ja EUR-lava 800 mm ×
1200 mm. Nämä standardilavat tunnistaa FIN- tai EUR-leimasta lavan sivussa.
Myymälälavan (puhekielessä "teholavan" tai "puolilavan") koko on 800 mm ×
600 mm.

FIN-lavan koko perustuu VR:n käyttämään lavatyyppiin eli VR-lavaan. Suomalaisen
standardin EUR-lavaa suurempi leveys selittyy rataverkkomme suuremmalla
raideleveydellä, jonka vuoksi suomalaisen tavaravaunun pohja on leveämpi kuin
Länsi-Euroopan junissa.

Puisen FIN-lavan tyypillinen massa on noin 25 kg, EUR-lava painaa vastaavasti
20–22 kg. Kuormalavan paino voi vaihdella useita kiloja käytetyn puulajin ja
lavan kosteuden mukaan.

Standardilavan hinta on toistakymmentä euroa, joten lavojen liikkeitä eli
lavavelkoja yritysten välillä seurataan kuormalavakuitein. Usein
kuormantoimituksen yhteydessä täydet lavat vaihdetaan tyhjiin vastaaviin
lavoihin. Myös rikkoontuneiden lavojen korjaus- ja kierrätystoimintaa
harjoitetaan laajalti. Kuormalavojen korjauskin on standardisoitu.
Standardilavan käyttöikä voi olla huomattavan pitkä, kovassakin käytössä useita
vuosia. Kertalavojen heikon kestävyyden ja alhaisen vaihtoarvon vuoksi niistä
käytetään myös nimitystä roskalava.

Vakiokokoisiin kuormalavoihin on saatavana lavakauluksia (nurkistaan saranoitu
matala puinen "seinä") ja häkkikehyksiä (tavallisesti korkeahko
metalliverkkoseinä). Kuorman tai lavojen pinoamisen mahdollistavia
määrämittaisia välilevyjä, nurkkatolppia ja kansikehikoita on myös saatavilla.

Kuormalava voidaan varustaa RFID-tunnisteella, joka toimii eräänlaisena lavan
rekisterinumerona. Tällaisia tunnistelavoja käytetään lähinnä suljetussa
kierrossa, esimerkiksi tehtaan sisäisessä tavaraliikenteessä.

Kuormalavoja valmistetaan myös muista materiaaleista kuin sahatavarasta tai
vanereista. Näitä ovat ainakin aaltopahvi ja kartonki sekä muovi.
Erikoistarkoituksiin lavoja tehdään myös muista aineista kuten raudasta.

Käsittelemättömästä sahatavarasta valmistettujen lavojen mukana voi levitä
esimerkiksi tuholaishyönteisiä, jotka vierasperäisiä tuholaisina voivat
aiheuttaa suurta tuhoa esimerkiksi puustolle. Standardin ISPM 15 mukaan kaikkiin
maihin ei saa viedä käsittelemätöntä puuta, ja usein tulee halvemmaksi käyttää
esimerkiksi kuitulavaa kuin erikoiskäsiteltyä puulavaa. Myymälälavasta on
standardisoitu myös muovinen versio.

Suomalainen Eltete TPM Oy on kehittänyt sekä erilaisia kartonkilavaratkaisuja
että automaattisia lavanvalmistustekniikoita. Suomen Kuitulava Oy on valmistanut
kuormalavoja kartongista ja aaltopahvista vuodesta 1995 lähtien. Suomen
Kuitulava voitti kehittämällään kuitulavalla ja sen automatisoidulla
valmistusmenetelmällä INNOSUOMI-palkinnon vuonna 2003.



https://fi.wikipedia.org/wiki/Korko

Korko on rahan hinta eli rahalainan antajalle maksettava korvaus ajalta, jolloin
lainattu raha ei ole lainan antajan käytössä.

Rahoitusmarkkinoilla sijoittajalla on pääomaa, jolle sijoittaja etsii tuottavaa
sijoituskohdetta. Lainan ottajalla on tuottava sijoituskohde, mutta ei pääomaa.
Rahoitusmarkkinoilla lainan antajan ja ottajan tarpeet kohtaavat, ja rahalle
syntyy hinta: korko.

Muita perusteluja koron syntymiselle ovat inflaatio (eli makrotaloudellinen
rahan ostovoiman aleneminen) ja vaihtoehtoiskustannus (eli rahalla voi tehdä
jotain muutakin mukavaa kuin lainata).

Korkotaso on sitä korkeampi mitä riskipitoisempi kohde on kyseessä.
Pankkitalletuksetkin ovat itse asiassa pankin tallettajalta lainaamaa rahaa,
mutta pankki maksaa niille vain pientä korkoa.

Käytännössä rahan lainaaminen (omalle, vakavaraiselle) valtiolle ostamalla
valtion obligaatioita edustaa riskitöntä korkoa, ja asettaa siten alarajan
korolle, jota vastaan muut kuin pankit voivat saada rahaa lainaksi. Voisi
ajatella, että valtion hajotessa menetetty sijoitus on murheista pienin. Koska
rahat ovat turvassa obligaatioissa, niistä saa vain muutaman prosentin koron.

Länsimaiden voimakas velkaantuminen ja jatkuvat julkisen talouden vajeet ovat
kuitenkin johtaneet siihen, että käsitystä valtion lainojen riskittömyydestä
pitäisi tarkistaalähde?. Riskittömyys perustuu oletukselle, että valtioilla on
aina veronkanto-oikeus, jonka avulla ne voivat maksaa velkansa takaisin.
Valtioita kuitenkin johtavat länsimaissa demokraattisesti valitut poliitikot, ja
yleensä verojen korotukset valtion menojen kattamiseksi ovat epäsuosittuja.
Menoja katetaan mielellään lisävelalla. On kuitenkin selvää, että edes
valtioilla ei ole loputonta velansietokykyä.

Eri yhteyksissä on käytössä kaksi tapaa korkojen laskemiseksi, yksinkertainen
korko ja koronkorko. Lyhyellä aikavälillä nämä eivät juuri eroa toisistaan,
mutta tarpeeksi pitkällä aikavälillä ero kasvaa erittäin suureksi. Käytännön
velkasuhteisiin sovelletaan Suomessa yksinkertaisen koron laskentaa. Korko
maksetaan yleensä vähintään vuosittain. Kun vuotuista korkoa ei suoriteta
käytetään Korkoa korolle -laskelmia esim. pitkäaikaisia investointeja
arvioitaessa.

R = k ⋅ p ⋅ t 100 ⋅ 365 {\displaystyle R={\frac {k\cdot p\cdot t}{100\cdot
365}}}

missä k on jäljellä oleva pääoma, p vuotuinen korkokanta prosentteina ja t aika
päivinä.

Joissain yhteyksissä näkee vuotta lyhyemmät aikavälit muunnettavan vuoden
murto-osiksi olettamalla, että vuoden jokaisessa kuukaudessa olisi 30 päivää ja
vuodessa siten 360 päivää. Tämä laskentatapa omaksuttiin talouselämässä ennen
tietokoneiden keksimistä helpottamaan manuaalista koronlaskentaa. Nykyään sen
käyttäminen edellyttää, että kyseessä on toimialalla vakiintunut kauppatapa tai
asiasta on erikseen sovittu esimerkiksi luottosopimuksessa. Normaalisti tulee
siis käyttää todellisia korkopäiviä osoittajassa ja kyseisen vuoden päivien
lukumäärää nimittäjässä, jolloin karkausvuonna nimittäjässä tulee käyttää arvoa
366.

Korkoa korolle -laskelmissa ensimmäisen vuoden jälkeen lasketaan korkoa, paitsi
alkuperäiselle pääomalle, myös sen edellisinä vuosina kertyneille koroille.
Tällöin korko on joka vuosi hieman edellistä suurempi, ja aikaa myöten se kasvaa
eksponentiaalisesti hyvinkin suureksi. Sijoitettaessa pääoma k vuosikorolla p
(prosenttia), sijoitus korkoineen ensimmäisen vuoden lopussa eli toisen vuoden
alussa on

Esimerkiksi 100 euron sijoitus 10 % (10 % = 0,10) korolla on tällöin kasvanut
100 ⋅ ( 1 + 10 100 ) {\displaystyle 100\cdot (1+{\frac {10}{100}})} = 110
euroksi.

k ⋅ ( 1 + p 100 ) ⋅ ( 1 + p 100 ) = k ⋅ ( 1 + p 100 ) 2 {\displaystyle k\cdot
(1+{\frac {p}{100}})\cdot (1+{\frac {p}{100}})=k\cdot (1+{\frac {p}{100}})^{2}}
.

Esimerkiksi 100 euron pääoma kasvaa kahdessa vuodessa 10 %:n korolla 100 ⋅ ( 1 +
0 , 1 ) 2 = 121 {\displaystyle 100\cdot (1+0,1)^{2}=121} euroksi.

Yleisemmin pääoma k on p prosentin korolla kasvanut t vuoden kuluttua arvoon K =
k ⋅ ( 1 + p 100 ) t {\displaystyle K=k\cdot (1+{\frac {p}{100}})^{t}} . Täten
jos pääomaa ei lyhennetä, kasvaa se korkoineen ja koronkorkoineen ajan funktiona
eksponentiaalisesti.

Laskettaessa talletukselle korkoa korolle yhä pienemmissä erissä koron pysyessä
vakiona, lähestyy maksettu summa raja-arvoa. Jos korkoprosentti yhdelle erälle
on p, erien määrä vuodessa n, alkupääoma k, saadaan tilille kertyneen rahan
määrä ajan (vuosissa) funktiona a ( t ) {\displaystyle a(t)} :

Näin laskettua korkoa sanotaan jatkuvaksi koroksi, ja kaavoissa esiintyvää erän
korkoa p 100 {\displaystyle {\frac {p}{100}}}

korkointensiteetiksi. Efektiivinen vuosikorko K voidaan laskea
korkointensiteetistä p 100 {\displaystyle {\frac {p}{100}}} kaavalla

Jatkuvan koron etu verrattuna edellisiin malleihin on se, että korko voidaan
laskea helposti mille talletusajalle t tahansa.

Minkä arvoinen vuoden päästä varmasti saatava 100 € on tänään? Nykyarvo on
rahoitusteorian kannalta oikea tapa arvioida investointeja. Ks. diskonttaus.

Suurella talousalueella korot määräytyvät yleensä keskuspankin ohjauksessa
siten, että laskusuhdanteessa on matalat korot investointeja innostamassa ja
taas noususuhdanteessa korot ovat korkeammalla jarruttamassa talouden
ylikuumenemista. Euroopan keskuspankki käyttää ohjauskorkonaan korkoa, jolla se
myöntää lyhytaikaista rahoitusta pankeille euroalueella. Lähinnä ohjauskorkoa
seuraa Euribor-korko, joka on Euroopan alueen pankkien keskimääräinen
antolainauskorko. Euribor-korko lasketaan päivittäin Brysselissä. Suomessa
eläkerahastojen korkotuottovaatimuksen, nk. laskuperustekoron, vahvistaa
sosiaali- ja terveysministeriö. Laskuperustekorolla on keskeinen merkitys
eläkeyhtiön sijoituspolitiikkaan.



https://fi.wikipedia.org/wiki/Josif_Stalin

Josif Vissarionovitš Džugašvili, vallankumousnimeltään Josif Stalin (ven. Ио́сиф
Виссарио́нович Джугашви́ли, Iosif Vissarionovitš Džugašvili, georg. იოსებ
ბესარიონის ძე ჯუღაშვილი, Ioseb Besarionis dze Džughašvili; vallankumousnimeltään
ven. Ио́сиф Ста́лин, Iosif Stalin, georg. იოსებ სტალინი, Ioseb Stalini, 18.
joulukuuta (J 6. joulukuuta) 1878 Gori, Tbilisin kuvernementti, Venäjän
keisarikunta – 5. maaliskuuta 1953 Moskova, Venäjän SFNT, Neuvostoliitto), oli
bolševikkivallankumouksellinen, Neuvostoliiton kommunistisen puolueen
ensimmäinen pääsihteeri (1922–1953) ja Vladimir Leninin seuraaja Neuvostoliiton
johdossa. Vaikka hän ei milloinkaan pitänyt nimellisesti hallussaan maan
korkeinta virkaa, hänellä oli tosiasiassa rajoittamattomat valtuudet. Stalinismi
on nimetty Stalinin mukaan.

Syntyperältään Stalin oli georgialainen ja hänen äidinkielensä oli georgia.
Venäjää hän puhui georgialaisella aksentilla. Stalinin isä oli ammatiltaan
kohtalaisesti menestyvä suutari, mutta tämän alkoholisoiduttua perheen elintaso
laski hyvin heikoksi. Nuorena hän joutui toistuvasti kokemaan väkivaltaa
vanhempiensa taholta. Opiskellessaan Tbilisin pappisseminaarissa nuori Stalin
tutustui marxilaisuuteen, minkä vuoksi hänet erotettiin koulusta. Hänestä tuli
aktiivinen kommunisti, kohoten bolševikkipuolueen hierarkiassa ja toimien
Venäjän sisällissodan aikana sekä poliittisena että sotilaallisena komentajana.
Neuvostoliiton ensimmäisen johtajan Leninin kuoltua alkoi valtataistelu, jonka
Stalin voitti. 1920-luvun loppuun mennessä Stalin oli saavuttanut kiistattoman
valta-aseman Neuvostoliitossa.

Stalinin hallinnon alkukautta leimasivat suuret yhteiskunnalliset mullistukset,
kuten maatalouden pakkokollektivisointi ja raskaan teollisuuden rakentaminen,
sekä omiin kansalaisiin kohdistuneet vangitsemiset ja laajat pakkosiirrot.
Poliittisten tavoitteidensa ajamiseksi Stalin turvautui valtioterroriin, pani
toimeen vähemmistökansallisuuksien pakkosiirtoja, lähetti poliittisiksi
vangeiksi tuomittuja ihmisiä pakkotyöhön ja perusti gulag-järjestelmän. Ihmisiä
menehtyi sekä pakkotyöhön, nälänhätiin että teloituksiin. Arviot kuolleiden
määrästä vaihtelevat, mutta ne liikkuvat eri lähteiden mukaan useissa kymmenissä
miljoonissa. Joka tapauksessa Stalin sai uudistuksilla Neuvostoliitosta suuren
talousmahdin ja suurvallan paljon lyhyemmässä ajassa mitä länsimaat odottivat.

Toisen maailmansodan alkuvaiheessa Neuvostoliitto liitti itseensä läntisille
naapureilleen kuuluneita alueita joko painostamalla tai sodan avulla. Saksa
hyökkäsi Neuvostoliittoon 1941, jolloin Stalin julisti alkaneeksi "Suuren
isänmaallisen sodan". Neljä vuotta kestäneiden taisteluiden aikana
Neuvostoliitto kärsi valtavia aineellisia ja ihmishenkien menetyksiä, mutta löi
lopulta vihollisensa. Sodan jälkeen joutuivat myös puna-armeijan valloittamat
alueet itäisessä ja keskisessä Euroopassa Stalinin vallan piiriin ja
Neuvostoliitosta tuli Yhdysvaltojen ohella maailman johtava supervalta, mikä
johti kylmään sotaan. Stalin menehtyi vuonna 1953, minkä jälkeen
Neuvostoliitossa aloitettiin joukko elintason nostamiseen ja terrorin
lieventämiseen tähtääviä uudistuksia.

Josif Džugašvili, tuleva Stalin, syntyi Gorin kaupungissa Venäjän Gruusiassa
(nyk. Georgia) suutari Besarion Vanovitš Džugašvili ja Jekaterina (Keke)
Geladzen perheeseen. Hänen virallinen syntymäpäivänsä oli juliaanisen kalenterin
mukaan 9. joulukuuta (gregoriaanisen kalenterin mukaan 21. joulukuuta) 1879,
mutta Gorin kirkonkirjoihin merkitty syntymäpäivä on 6. joulukuuta
(gregoriaanisen kalenterin mukaan 18. joulukuuta) 1878.

Stalinin äiti Jekaterina oli syntynyt maaorjatalonpojan perheeseen ja oli vasta
16-vuotias, kun hän tapasi suutari Beson, joka oli muuttanut perheensä kanssa
Goriin kotikylästään Didi-Lilosta. Keke synnytti kolme lasta, joista vain
nuorin, Iosif Vissarionovitš Džugašvili, jäi henkiin. Äiti antoi pojalleen
lisänimen ”Soso”.

Nuoren pojan ensimmäiset vuodet olivat vaikeat. Alkuun hyvin menestyneen
suutarinverstaan tilanne alkoi huonontua, kun ”Soson” isä Beso alkoi juoda.
Kotielämä oli ajoittain erittäin rauhatonta, kun vanhemmat tappelivat isän
mustasukkaisuuden takia keskenään. Vanhemmat menettivät talon, jossa Stalin oli
syntynyt, ja he joutuivat muuttamaan useita kertoja kymmenen vuoden aikana.
Josifin tiedetään sairastelleen ensimmäisien elinvuosiensa aikana paljon;
sairastettuaan isorokon vuonna 1884 hän sai vuosia myöhemmin lisänimen Tšopura
(rokonarpinen). Kummankin vanhemman väkivaltainen käyttäytyminen loi pohjaa
pojan julmuudelle hänen myöhemmässä elämässään, kuten lapsuudenystävä Iremašvili
kirjoittaa: ”Ansaitsemattomat ja pelottavat selkäsaunat tekivät pojasta yhtä
julman ja sydämettömän kuin isänsä.”

Josifin tiedetään monta kertaa pyrkineen kouluun, joka oli tarkoitettu vain
pappien ja piispojen pojille, mutta viimein vuonna 1888 hän pääsi Gorin
hengelliseen kouluun, jossa hän neljän kouluvuoden ajan oli koulun parhaita
oppilaita. Koulussa oli kova kuri, ja vähäisemmästäkin syystä oppilas saattoi
saada viivoittimesta käsilleen. Hän oli juuri aloittanut koulun, kun joutui
onnettomuuteen ja loukkasi vasemman käsivartensa ja jalkansa.

Soso valmistui koulusta 1894. Hän siirtyi Tbilisin pappisseminaarin, jossa
kannustettiin lukemaan entistä intohimoisemmin, mutta se teki hänestä myös
ateistin jo ensimmäisenä vuotena. Hän ryhtyi käymään uskovaisten kanssa kiivasta
väittelyä sekä tutustui marxismiin. Hänet erotettiin seminaarista vuonna 1899.

Stalin käytti maanalaisen toiminnan vuosinaan peitenimeä Koba (suom.
lannistumaton). Nimen Koba arvellaan tulevan erään georgialaisen kirjan
päähenkilöstä. Nimi Stalin (suom. teräksinen) vakiintui pysyvästi käyttöön vasta
1920-luvulla.

Stalin oli perustamassa ”Venäjän sosiaalidemokraattisen työväenpuolueen Tbilisin
komiteaa” ja oli myös alusta saakka sen aktiivinen kannattaja. Useat komitean
jäsenistä vangittiin ja karkotettiin. Myöhemmin Stalin pakeni vangitsemisia
Batumin satamakaupunkiin. Siellä hän yllytti työläisiä lakkoihin ja
väkivaltaisiin mielenosoituksiin. Hänet vangittiin ensimmäisen kerran vuonna
1902. Vuonna 1903 hänet karkotettiin Siperiaan, josta hän yritti paeta, mutta
joutui palaamaan takaisin karkotuspaikkaansa. Hän onnistui pakenemaan vuoden
1904 alussa Tbilisiin saakka.

Hänet valittiin puolueen edustajaksi valtakunnalliseen neuvottelukokoukseen,
joka kokoontui ensimmäisen kerran joulukuussa 1905 Tampereella. Niin sanotussa
Tampereen konferenssissa hän tapasi ensimmäistä kertaa Leninin. Hän käytti
Tampereella, kuten myös myöhemmin Tukholmassa (1906) ja Lontoossa (1907),
salanimeä Ivanovitš. Kun hän oli matkalla Tukholmaan muiden venäläisten
kokousedustajien kanssa huhtikuussa 1906, heitä kuljettanut laiva S/S Oihonna
ajoi karille Hangon edustalla. Silloisen puheenjohtajan Leninin esityksestä
hänet valittiin vuonna 1912 bolševikkipuolueen keskuskomiteaan, mutta muut
kokousedustajat kritisoivat valintaa voimakkaasti. Vuonna 1912 Stalin oleskeli
Krakovassa ja kirjoitti siellä tutkielman Marxismi ja kansallisuuskysymys. Se
oli hänen merkittävin teoreettinen työnsä. Artikkeli julkaistiin vuonna 1913
nimimerkillä K. Stalin, mikä oli yksi ensimmäisiä kertoja, kun Stalin käytti
julkisesti tätä nimeä. Keväästä 1913 aina vuoden 1917 helmikuun vallankumoukseen
saakka Stalin oli uudelleen karkotettuna Siperiaan, sillä hän oli joutunut
puoluejohtoon soluttautuneen Ohranan agentin Roman Malinovskin kavaltamaksi.

Vuonna 1917 Stalin valittiin uudestaan puolueen keskuskomiteaan. Lokakuun
vallankumouksen jälkeen hänelle annettiin kansallisuusasian komissaarin tehtävä,
Samalla hänet valittiin nelihenkiseen toimeenpanevaan elimeen, jonka muut
jäsenet olivat Lenin, Lev Trotski ja Jakov Sverdlov. Ensimmäinen tehtävä uudessa
virassa oli Suomen itsenäisyyden myöntäminen.

Stalin sai ensimmäiset sotilaalliset tehtävänsä keväällä 1918, kun Moskova ja
Pietari olivat suuressa nälkäkurimuksessa, joten Lenin määräsi Stalinin
selvittämään, kuinka noihin kaupunkeihin saataisiin lisää ruokaa. Stalin ja
kaksi muuta apuria sekä noin neljäsataa aseistettua sotilasta, joiden joukossa
oli erityisesti teloituksissa kunnostautuneita latvialaisia, matkustivat
Tsaritsyniin (nyk. Volgograd) junalla. Aikaisemmat yritykset panna toimeen ruoan
pakko-ottoja olivat epäonnistuneet. Stalin oli saanut Leniniltä laajat valtuudet
selvittää asia mahdollisimman pian. Heti saavuttuaan Stalin aloitti mittavat
vangitsemiset ja teloitukset.

Stalin johti myös puna-armeijan joukkoja Tsaritsynin ympäristössä. Kesällä 1918
ne kärsivät valkoisen armeijan hyökkäyksistä. Trotski lähetti Stalinin avuksi
sodankäynnin asiantuntijoita. Stalin teloitti kaikki epäluotettavina. Trotski ei
luottanut Stalinin ja Kliment Vorošilovin sodanjohtokykyihin vaan lähetti
Leninille sähkeen: ”Vorošilov pystyy johtamaan rykmenttiä mutta ei 50 000 miehen
armeijaa”. Stalin joutui palamaan takaisin Moskovaan Leninin käskystä.

Vuoden 1919 alussa Aleksandr Koltšakin armeija eteni kohti Permiä ja tilanne
näytti hankalalta. Stalin ja Tšekan johtaja Feliks Dzeržinski lähtivät yhdessä
panemaan juopottelevat ja ryöstelevät puna-armeijan joukot kuriin
säälimättömillä teloituksilla. Vuoden 1919 toukokuussa Stalin lähetettiin
Pietariin torjumaan kenraali Aleksandr Rodzjankon komentaman Luoteis-Venäjän
armeijan hyökkäystä, joka tuli Viron alueelta. Heti Pietariin päästyään Stalin
aloitti laajat teloitukset ja puhdistukset ja ulotti ne muun muassa
tsaarinaikaiseen virkamieskuntaan. Samalla hän tukahdutti Pietarin länsipuolella
sijainneen Krasnaja Gorkan linnakkeen (suom. Yhinmäki) kapinayrityksen. Hän
väitti kumonneensa koko perinteisen merisotatieteen valtaamalla linnakkeen
mereltä, vaikka todellisuudessa se vallattiin laivaston tukemilla maajoukoilla.

Stalin johti komissaarin ominaisuudessa ns. eteläistä sotatoimiyhtymää
hyökkäyksessä Puolaa vastaan. Puolan armeija torjui Puna-armeijan etenemisen
1920.

Keväällä 1922 Stalinille annettiin bolševikkipuolueen sihteeristön pääsihteerin
virka. Leninin arvellaan perustaneen viran vain siksi, että pystyisi
hallitsemaan paremmin puolueen sisäisiä kiistoja. Sihteeristön yhtenä tehtävänä
oli valvoa kaikkia sisäisiä nimityksiä. Hänen toimikautensa alkupuolella
solmittiin ns. Rapallon sopimus, jossa Neuvostoliitto ja Saksa aloittivat
tiiviin yhteistyön muun muassa kaupallisilla aloilla, mutta sopimuksessa oli
myös kohtia, joiden perusteella Saksan armeija sai salaisia koulutuskeskuksia
useille paikkakunnille ympäri Neuvostoliittoa.

Syksyllä 1923 hieman ennen Leninin kuolemaa Stalin, Grigori Zinovjev ja Lev
Kamenev perustivat politbyroohon niin sanotun triumviraatin estääkseen Trotskia
nousemasta puolueen johtoon. Leninin kuoltua Zinovjev avasi keväällä 1924
keskuskomitean täysistunnon: ”Toverit, jokainen Iljitšin sana on meille laki.
Olemme vannoneet täyttävämme kaiken, minkä kuoleva Iljitš käski meidän tehdä.”
Tilaisuuden lopuksi keskuskomitean jäsenet äänestivät ja säilyttivät Stalinilla
pääsihteerin viran, ja siten hän pystyi keskittämään itselleen kaiken vallan.

Vuoden 1925 alussa Trotski vapautettiin sota-asiankomissaarin tehtävästä, ja
pian sen jälkeen hän itse luopui lähes kaikista muista luottamustoimistaan. Kun
myöhemmin vuonna 1925 pidettiin 14. puoluekokous, myös Kamenev menetti paikkansa
varsinaisena jäsenenä. Uudestaan valittiin Nikolai Buharin, Aleksei Rykov ja
Mihail Tomski. Uusina jäseninä valittiin Mihail Kalinin, Kliment Vorošilov ja
Vjatšeslav Molotov. Siten Stalin puhdisti pikkuhiljaa bolševikkipuolueen
johdosta Leninin ja Trotskin entiset suosikit ja läheiset työtoverit ja nimitti
omat suosikkinsa heidän tilalleen. Ensin Trotski karkotettiin Alma-Ataan ja
helmikuussa 1929 maanpakoon Konstantinopoliin höyrylaivalla nimeltä Iljitš.
Hänet murhattiin vuonna 1940 Meksikossa Stalinin määräyksestä. Vuoden 1929
lopulla myös Buharin menetti paikkansa, ja Rykov ja Tomski saivat ankaran
varoituksen.

Erilaisia näytösoikeudenkäyntejä pidettiin Stalinin valtakauden alkupuolella
useita. Yksi ensimmäisistä suurista julkisista näytösoikeudenkäynneistä oli
vuonna 1928 insinöörejä vastaan järjestetty Šahty-oikeudenkäynti ja toinen,
vieläkin suurempi niin sanotun ”teollisuuspuolueen” johtoa vastaan vuonna 1930.
Vasta Sergei Kirovin kuoleman jälkeen 1930-luvun puolessavälissä niitä alettiin
järjestää kommunistipuolueen johtajia vastaan. Kuuluisimmat olivat vuosina
1936–1938 pidetyt niin sanotut Moskovan oikeudenkäynnit. Tuomitut teloitettiin
oikeudenkäyntien jälkeen lähes välittömästi. Kommunistipuolueen ylimmästä
johdosta puhdistusten uhreiksi joutuivat Lev Kamenev, Grigori Zinovjev, Nikolai
Buharin ja Karl Radek, sekä sotilasjohtajista marsalkat Mihail Tuhatševski,
Vasili Blücher ja Aleksandr Jegorov, turvallisuudesta vastaavat Genrih Jagoda ja
Nikolai Ježov.

Näytösoikeudenkäynneissä heitä syytettiin muun muassa eri maiden
tiedustelupalveluiden asiamiehiksi tai sabotööreiksi tai väitettiin jopa heidän
yrittäneen pidättää Lenin vuonna 1918. Myös näytösoikeudenkäynneissä tuomittujen
vaimot ja muu lähisuku yleensä teloitettiin tai vangittiin ja lapset saattoivat
joutua lastenkotiin.

On väitetty, että Stalin olisi ollut itse henkilökohtaisesti paikalla
seuraamassa näytösoikeudenkäyntejä oikeussalin yhteydessä olevasta pienestä
huoneesta käsin. Vangitsemiset ja teloitukset koskettivat kaikkia yhteiskunnan
eri tahoja tai toimintoja. Myös Neuvostoliiton turvallisuudesta vastaavien
virastojen henkilökuntaa vangittiin ja teloitettiin.

Kaikkia syytettyjä ei välttämättä tuomittu koskaan oikeuden päätöksellä, vaan
monet saivat tuomionsa vasta vankileirillä tai hieman ennen teloitusta. Vuonna
1937 NKVD:n troikat aloittivat toimintansa ja jakoivat kuolemantuomioita
”liukuhihnalta”: tavallisesti kuolemantuomio vaati noin kymmenen minuuttia.
Monissa tapauksissa saattoivat kokonaiset perheet joutua vankileireille tai
tulla teloitetuksi. Vangitsemiselta ei säästynyt edes Stalinin tyttären
ensimmäinen poikaystävä Aleksei Kapler. Hän pääsi vapauteen vasta Stalinin
kuoltua.

Monet Stalinin lähimmät sukulaiset ja tuttavat teloitettiin, tai he kuolivat
hämärissä olosuhteissa, kuten esimerkiksi Aljoša Svanidze, Marija Svanidze,
Pavel Allilujev ja Stanislav Rebens. Kominternkin joutui puhdistettavaksi.
Neuvostoliitossa maanpaossa oleskelevien eri maiden kommunistipuolueiden
edustustot puhdistettiin pitkän linjan kommunisteista. Tunnetuimpia Kominterin
puhdistuksissa kadonneista ovat Béla Kun vuonna 1937 ja bulgarialainen Blagoi
Popov, joka oli Riikka Kuusisen aviopuoliso. Säästyneistä tunnetuimpia olivat
Wilhelm Pieck, Walter Ulbricht ja Josip Tito, joka sattui olemaan Neuvostoliiton
ulkopuolella.

Eri lähteet ovat päätyneet erilaisiin uhrimääriin. Myöhemmin on esitetty
laskelmia, joiden mukaan vuosina 1937–1939 olisi teloitettu noin 786 000, mutta
toisten lähteiden mukaan hieman alle kaksi miljoonaa ihmistä olisi joutunut
terrorin uhreiksi.

Stalinin ja Vjatšeslav Molotovin tiedetään allekirjoittaneen henkilökohtaisesti
noin neljäsataa teloitusmääräystä, joissa oli yhteensä 44 000 nimeä. Usein
tuomitut luulivat loppuun saakka, että Stalin ei olisi tiennyt heidän
kohtalostaan. Epäselvissä olosuhteissa kuolivat muun muassa Maksim Gorki,
Nadežda Krupskaja ja Andrei Ždanov.

Ennen toista maailmansotaa ja heti sen jälkeen myös kokonaisia kansoja
saatettiin siirtää perinteisiltä asuinseuduiltaan Siperiaan tai muille
asumattomille seuduille. Pakkosiirrettyihin kansoihin kuuluivat muun muassa
tataarit, kalmukit, inguušit, Volgan saksalaiset ja tšetšeenit. Baltian maista
kyyditettiin yhteensä noin 570 000 ihmistä vuonna 1941 ja uudestaan vuosina
1944–1949 eri puolille Neuvostoliittoa. Kansainvälisesti tunnetuimpia
joukkomurhia on Katynin metsässä tapahtunut yli 21 000 puolalaisen sotavangin
teloitus vuonna 1940. Vaikka miljoonia vangittiin mitä erilaisimmilla
perusteilla, vankiloista tai keskitysleireiltä myös vapautettiin eri aikoina
vankeja. Yleensä vapautetut vangit oli tuomittu erilaisista pikkurikoksista,
mutta vapauteen pääsi myös vangittuja tiedemiehiä ja muita johtavia
suunnittelijoita. Tunnetuimpia leireiltä vapautettuja olivat muun muassa
myöhemmin toisen maailmansodan aikana tunnetuksi tullut Konstantin Rokossovski,
tiedemies Lev Landau ja lentokoneiden suunnittelija Andrei Tupolev.

Viljatoimitukset takkuilivat suuriin kaupunkeihin, kun talonpojat eivät myyneet
ylimääräistä viljaansa valtiolle vaan pyrkivät myymään paremmalla tuotolla
toreilla. Tilanne jatkui tämänkaltaisena ainakin 1920-luvun loppupuolella ja
1930-luvulla. Stalin mobilisoi kaikki kynnelle kykenevät tappamaan talonpoikia
ja ryöstämään viljaa.

Molotovkin lähetettiin Ukrainaan mukaan viljan takavarikointiin. Molotov
muisteli myöhemmin: ”Viljaa revittiin jokaiselta, jolla sitä vähänkin oli.”
Alkuvuodesta vuonna 1928 myös Stalin lähti Siperiaan viljan takavarikointeihin.
Stalinin taloudellisten uudistusten johdosta tsaarinaikainen agraarivaltainen
Neuvostoliitto pyrki kuromaan umpeen teollistuneiden valtioiden tuotannollista
etumatkaa.

Stalinin johdolla 1920-luvun markkinahenkisempi NEP-talouspolitiikka korvattiin
talousuudistusohjelmalla, joka muutti Neuvostoliiton talouden
viisivuotissuunnitelmiin perustuvaksi. Siten koko yhteiskunta valjastettiin
suurimmaksi osaksi pakkotyöllä uudistamaan neuvostoliiton jälkeen jäänyttä
teollista tuotantoa ja liikenneyhteyksiä.

Ensimmäiset hankkeet teollisuuden ja liikenneyhteyksien uudistamiseksi olivat
muiden muassa Vienanmeren kanava, Moskovan metro, Volgan patohanke ja
Baikalin-Amurin välinen rautatieyhteys.lähde?Samalla kun investoitiin raskaan
teollisuuden rakentamiseen, pieniin yksityisviljelmiin perustunut maatalous
pakkokollektivoitiin muuttaen uuteen malliin, jossa merkittäviä yksiköitä olivat
suuret kolhoosit. Tämä herätti maanviljelijöissä vastarintaa, ja monien karja
pakkoteurastettiin sillä seurauksella, että aiheutettiin laaja nälänhätä. Siitä
syytettiin kulakkeja eli ns. ”varakkaita talonpoikia”, joten kaikki maata
omistaneet talonpojat ammuttiin, ja näiden hengissä säilyneet perheet
lähetettiin vankileireille. Vapaaksi jääneet joutuivat kerjäämään toimeentulonsa
eteen ja saattoivat kuolla nälkään. On arveltu, että ”kulakkeja” on ollut 5,5
miljoonaa, joista hengissä olisi säilynyt noin 200 000.

Kun vuonna 1929 maassa oli noin 34 miljoonaa hevosta, oli vuonna 1933 jäljellä
enää 16,6 miljoonaa. Naudoista teurastettiin samalla ajanjaksolla noin 45,5
prosenttia. Virallisesti Neuvostoliitto arvioi talouskasvuksi 13,9 %; venäläiset
ja läntiset arviot antavat alhaisempia lukuja: 5,8 % ja vielä pienemmän 2,9 %
talouskasvusta. 1933 mennessä Neuvostoliiton BKT ilmeisesti pieneni noin puoleen
vallankumousta edeltäneestä tasosta.

Stalin valmistautui koko 1930-luvun mahdolliseen suursotaan. Stalin komensi
silloisen Berliinin-suurlähettiläänsä juutalaissyntyisen Jakov Suritsin kotiin
vuonna 1938. Alkuvuodesta 1939 alkaen Stalin neuvotteli yhtä aikaa Englannin,
Ranskan ja Saksan kanssa liittoutumisesta. Neuvostoliitto ja natsi-Saksa
solmivat Moskovassa vuonna 1939 ns. Molotov–Ribbentrop-sopimuksen, jonka
salaisessa lisäpöytäkirjassa oli sovittu muun muassa Puolan jaosta ja Suomen
sekä Baltian maiden kohtalosta. Kun Saksa hyökkäsi Puolaan syksyllä 1939,
puna-armeija sopimuksen mukaisesti valloitti maan itäisen puoliskon. Pian sen
jälkeen Stalin painosti Baltian maat turvallisuussopimuksiin. Myöhemmin kesällä
1940 liitti Baltian maat Neuvostoliittoon. Samoin Neuvostoliitto vaati
Romanialta Bessarabian ja Pohjois-Bukovinan ja sai Moskovan rauhansopimuksessa
Suomelta itäosia.

Toukokuussa vuonna 1941 Stalin nimitti itsensä pääministeriksi. Hän tiesi
Hitlerin suunnitelmista hyökätä Neuvostoliittoa vastaan, on jopa väitetty että
neuvostovakoojat olisivat hankkineet Operaatio Barbarossan suunnitelmat
etukäteen. Heti hyökkäyksen alettua Stalin vetäytyi datsalle, Hrutševin ja
Mikojanin muistelmien mukaan Stalin oli aloitekyvytön. Myöhemmin Stalin tehosti
Neuvostoliiton puolustusta perustamalla stavkan. Puna-armeija menetti sodan
ensimmäisinä viikkoina miljoonia sotilaita kaatuneina ja sotavankeina.
Yksinomaan Kiovassa Wehrmacht sai noin 660 000 sotavankia. Syksyllä 1941, kun
saksalaiset olivat jo aivan Moskovan edustalla, Stalin määräsi Leninin ruumiin
siirrettäväksi Tjumeniin. Saksalaiset joukot joutuivat pysähtymään Moskovan
edustalle poikkeuksellisen aikaisin alkaneen talven takia. Samaan aikaan Stalin
erotti komentajat Kliment Vorošilovin ja Semjon Budjonnyin ja nimitti heidän
tilalleen Georgi Žukovin, Aleksandr Vasilevskin ja Konstantin Rokossovskin.
Moskovaa tyhjennettiin ja kaikki tärkeimmät virastot evakuoitiin Kuibyševiin.

Sodan ensi päivistä lähtien Neuvostoliitto pyrki pelastamaan tärkeimmän
teollisuutensa ja siirtämään sen mahdollisimman kauas sotatoimialueelta. Stalin
valvoi henkilökohtaisesti sotataloudelle välttämättömimmän teollisuuden
evakuoinnin pois saksalaisten uhkaamilta alueilta. Vuosina 1941-1942 evakuoitiin
yhteensä 1 673 teollisuuslaitosta. Tehtaiden mukana pyrittiin evakuoimaan myös
työläiset, yhteensä jopa 25 miljoonaa ihmistä, mikä vastasi runsasta neljäsosaa
miehitettyjen alueiden väestöstä. Suurin osa siirretyistä oli sota- ja
elintarviketuotannon kannalta elintärkeiden teollisuudenalojen palveluksessa
työskennelleitä ja heidän perheenjäseniään. Sodan jälkeen he muodostivat pohjan
Volgan-Uralin alueen ja Länsi-Siperian teollisuuskeskusten väestölle.

Sodan käännekohdaksi muodostui Stalingradin taistelu, jonka aikana Saksa
liittolaisineen menetti kokonaisuudessaan kolme armeijaa. Akselivaltojen
kokonaistappiot olivat noin 75 divisioonaa, joista 50 saksalaisia.
Neuvostoliiton henkilötappiot olivat vielä suuremmat. Vuodesta 1943 lähtien
Saksan joukot perääntyivät Neuvostoliitosta ja kärsivät tappioita myös muilla
rintamilla. Lopulta taisteltiin Saksan alueesta itsestään – Yhdistyneen
kuningaskunnan ja Yhdysvaltain joukot tulivat etelästä ja lännestä, puna-armeija
idästä. Neuvostoliitto voitti kilpajuoksun Berliiniin, jossa Hitler oli tehnyt
itsemurhan huhtikuussa 1945. Puna-armeijan joukot ottivat Berliinin haltuunsa ja
toinen maailmansota Euroopassa oli päättynyt. Tämän jälkeen Neuvostoliitto
osallistui sotatoimiin vielä Kaukoidässä, lyöden Japanin maavoimat Mantšuriassa
ja vallaten Sahalinin sekä Kuriilit.

Sota-aikana Moskovassa vierailivat ensin Winston Churchill vuonna 1942 ja
joulukuussa 1944 Charles de Gaulle. Winston Churchill luovutti Teheranin
konferenssissa Stalinille Englannin kuninkaan Yrjö VI:n lahjoittaman miekan
Stalingradin kaupungille siellä saavutetun voiton kunniaksi.

Saksalaiset arvioivat keväällä 1942 puna-armeijan siihen mennessä menettäneen
noin 7,5 miljoonaa kaatuneina, haavoittuneina tai sotavankeina. Venäjän
tiedeakatemian vuonna 1994 julkistamien lukujen mukaan toisessa maailmansodassa
kaatui noin 8,6 miljoonaa sotilasta ja siviileitä kuoli noin 18 miljoonaa Saksan
Wehrmachtin ottamasta noin 4,7 miljoonasta sotavangista palasi sodan jälkeen
neuvostoliittoon 1,8 miljoonaa.

Toisen maailmansodan seurauksena Stalinin vaikutuspiiriin joutui koko itäinen
Eurooppa sekä myös Pohjois-Korea. Vallattujen alueiden yhteiskuntajärjestelmät
muutettiin kommunistisiksi ja niiden poliittiset ja taloudelliset järjestelmät
sidottiin Neuvostoliittoon, josta tuli Yhdysvaltojen jälkeen maailman mahtavin
valtio ja toinen kaksinapaisen maailmanjärjestyksen supervalloista. Varsinaisen
toisen maailmansodan päättymisen jälkeen taistelut jatkuivat paikallisina
sissisotina muun muassa Baltian maissa. Puna-armeija kukisti pikkuhiljaa
vastarinnan, mutta esimerkiksi Liettuassa taistelut päättyivät vasta vuonna
1956.

Stalin kärsi aivojen verisuonten kalkkeutumisesta, jonka on tulkittu
vaikuttaneen myös hänen vainoharhaiseen käyttäytymiseensä. Aleksandr Mjasnikov,
yksi hänen lääkäreistään, kirjoitti asiasta yksityiseen päiväkirjaansa
toteamalla, että maata johti sairas mies. 1. maaliskuuta 1953 Stalin sai
datšallaan äkillisen sairauskohtauksen, jonka seurauksena hän halvaantui eikä
kyennyt pyytämään huonetta vartioivia henkivartijoita paikalle. Hän ehti olla
huoneessa useiden tuntien ajan tajuttomana, ennen kuin vartijat uskalsivat astua
huoneeseen. He löysivät lattialla makaavan tajuttoman Stalinin. Henkivartijat
hälyttivät paikalle Stalinin läheisen työtoveri Malenkovin, joka saapui paikalle
Berijan kanssa. He eivät kuitenkaan menneet tapaamaan ”nukkuvaa” Stalinia, vaan
lähtivät pois hakematta lääkärinapua. Vasta myöhemmin Nikita Hruštšov hankki
paikalle lääkäreitä. Lääkärien yrityksistä huolimatta Stalinia ei onnistuttu
elvyttämään. Hän pysyi elossa, mutta tajuttomana vielä neljän vuorokauden ajan,
kunnes lopulta 5. maaliskuuta hän kuoli.

Joidenkin arvelujen mukaan Stalin olisi murhattu myrkyttämällä. Salaisen
poliisin johtajan Berijan tiedetään kerskuneen Molotoville: "Minä raivasin hänet
tieltä". Myös Jugoslavian presidentti Tito uhkaili häntä. Stalinin toimistosta
löydettiin myös Titon lähettämä kirje, jossa tämä uhkasi Stalinia kuolemalla,
ellei Stalin lopeta salamurhaajien lähettämistä tappamaan häntä. Tito myös teki
selväksi, että yksi yritys tulee riittämään.

Stalinin ruumis asetettiin julkisesti näytteille Moskovassa neljäksi
vuorokaudeksi, kuten oli korkeiden puolueen johtajistoon kuuluvien kohdalla
tapana, kunnes 9. maaliskuuta Stalin haudattiin Leninin mausoleumiin Leninin
vierelle. Vuonna 1961 hänen ruumiinsa siirrettiin mausoleumista läheisen Kremlin
muurin vieressä sijaitsevaan hautaan.

Kun Stalin oli kuollut, neuvostojohdossa käytiin lyhytaikainen valtataistelu,
jonka päätteeksi salaisen poliisin johtaja Lavrenti Berija syrjäytettiin ja
teloitettiin vankilassa ilman oikeudenkäyntiä. Neuvostoliiton johtoon nousivat
ministerineuvoston puheenjohtajaksi Georgi Malenkov ja kommunistisen puolueen
pääsihteeriksi Nikita Hruštšov.

Professori Kimmo Rentolan mukaan Stalin oli ehkä Suomen historian merkittävin
päätöksentekijä. Vuonna 1917 Stalin oli Suomessa 1917 sosiaalidemokraattien
puoluekokouksessa yllyttämässä puoluetta kapinaan (Suomen sisällissota). Hän
myös aloitti ja päätti talvisodan ja ratkaisi jatkosodan rauhan. Myöhemmin hän
vähitellen luopui tavoitteestaan alistaa Suomi kommunistien valtaan.

Vuonna 1905 Stalin meni naimisiin Jekaterina Svanidzen kanssa. Heidän liitostaan
syntyi vuonna 1907 poika, joka sai nimekseen Jakov Džugašvili. Jekaterina
kuitenkin kuoli myöhemmin samana vuonna. Jakov osallistui toiseen maailmansotaan
tykistön yliluutnanttina, mutta jäi sotavangiksi lähes heti, kun hänen
yksikkönsä oli saapunut rintamalle. Jakov joutui sotavankileirille ja hänen
ollessaan sotavankeudessa vuonna 1943 eräs leirin vartijoista ampui Jakovin, kun
tämä oli liikkunut leirin aitauksen lähettyvillä, niin sanotulla kielletyllä
vyöhykkeellä. Stalin meni naimisiin toisen kerran silloisen sihteerinsä Nadežda
Allilujevan kanssa Tsaritsynissa vuonna 1918. Nadežda oli tuolloin 18-vuotias ja
Stalin 41-vuotias. Heidän liittonsa oli riitainen alusta lähtien. Nadežda teki
vuonna 1932 itsemurhan ampumalla itsensä.

Avioliitosta heille syntyi kaksi lasta, ensin poika Vasili 1919 ja myöhemmin
tytär Svetlana 1926. Vasili osallistui toiseen maailmansotaan Neuvostoliiton
ilmavoimissa, mutta Stalinin kuoleman jälkeen hänet pidätettiin 1953. Vasili
vapautettiin vankilasta 1960, ja hän kuoli kotiarestissa vuonna 1962. Stalinin
tytär Svetlana Allilujeva aiheutti 1960-luvulla huomattavan mediatapahtuman
loikkaamalla Neuvostoliitosta länteen. Jotkin lähteet väittävät, että Stalinilla
olisi ollut neljäs lapsi, poika nimeltä Konstantin Kuzakov, erään Siperiassa
vietetyn karkotusaikaisen naisen kanssa. Hänellä tiedetään olleen suhde
taloudenhoitajaansa vaimonsa kuoleman jälkeen. Salanimiä hänellä tiedetään
Ivanovitšin lisäksi olleen ainakin, Zahar Gregorian Melikjants.

Stalin oli jonkin aikaa alokkaana tsaarin armeijassa talvella 1916–1917, mutta
hänet vapautettiin pian vasemman käden vamman takia.

Stalinin kerrotaan olleen myös huumorintajuinen, ja hän saattoi vitsailla
illanviettojen yhteydessä. Otto Wille Kuusinen kertoo Stalinin ehdottaneen erään
tällaisen illan aikana, että olisi menty hänen yksityiselle ampumaradalleen
ampumaan pistoolilla. Kuusinen oli kauhistellut ja yrittänyt estellä, mutta
Stalin vain naureskeli ”nyt mennään ampumaan ja sillä selvä”.

Stalinin pitkäaikaisena sihteerinä toimi Aleksandr Poskrjobyšev. Samalla hän oli
puolue- ja valtiokoneistoa valvovan niin sanotun erikoisosaston päällikkö. Hän
oli avainasemassa, kun seulottiin, mitkä asiat viedään Stalinin päätettäväksi.

Vuonna 1941 Saksan hyökkäyksen alla Stalin aloitti voimakkaan kansallistunteen
nostattamisen. Hänen valtansa aikoina monet eri tsaarien aikaiset ruhtinaat
esiteltiin ”vapauttajina” tai venäläisyyden puolustajina, myös jopa Pietari
Suuri esiteltiin myönteisessä valossa, kuten myös Aleksandr Suvorov tai Mihail
Kutuzov Virallinen neuvostopropaganda kuvasi Stalinia muun muassa Kaikkien
Työtätekevien Ystäväksi ja Opettajaksi, Historian Suurimmaksi Neroksi, Kansojen
Isäksi ja Ihmiskunnan Loistavaksi Auringoksi. Henkilönpalvonta luotiin pitkälti
hänen mieltymyksiensä mukaisesti. Jokaiseen kaupunkiin perustettiin
kulttuuripuistoja, joissa oli tauluja esittämässä Stalinia. Samaan aikaan kun
Neuvostoliitossa kärsittiin nälästä, propagandajulisteissa ja lehdistössä
ylläpidettiin illuusiota yltäkylläisyydestä.

Suomessa tunnetuin Stalinin nimitys on usein ironisessa sävyssä käytetty ”isä
aurinkoinen”. Neuvostopropagandassa tätä nimitystä ei tiettävästi koskaan
käytetty ja sen alkuperä on tuntematon, mahdollisesti suomalaisten omaa
keksintöä.

Vuonna 2008 Stalin sijoittui kolmanneksi televisiokanava Rossijan Imja Rossija
-äänestyksessä, jossa valittiin merkittävin Venäjän historiaan vaikuttanut
henkilö, ruhtinas Aleksanteri Nevskin ja pääministerin Pjotr Stolypinin jälkeen.
Äänestyksessä väitetään annetun kaikkiaan 50 miljoonaa ääntä.lähde?



https://fi.wikipedia.org/wiki/Ukraina

Ukraina (ukr. Україна, Ukrajina) on valtio Itä-Euroopassa. Ukraina on
pinta-alaltaan Euroopan toiseksi suurin ja samalla kokonaan suurin Euroopassa
oleva maa ja väkiluvultaan seitsemänneksi suurin valtio. Ukrainan rajanaapureita
ovat idässä Venäjä, pohjoisessa Valko-Venäjä ja lännessä Puola, Slovakia,
Unkari, Romania ja Moldova. Etelässä maa rajoittuu Mustaanmereen. Ukrainan
pääkaupunki on Kiova. Toiseksi suurin kaupunki on Koillis-Ukrainassa sijaitseva
Harkova. Myös Mustanmeren rannalla sijaitseva noin miljoonan asukkaan Odessa on
merkittävä kulttuuri-, tiede- ja teollisuuskeskus.

Välimeren ilmastosta nauttivaa eteläistä Krimiä lukuun ottamatta Ukrainassa
vallitsee lauhkea mannermainen ilmasto. Sademäärä ei jakaudu tasaisesti vaan on
runsaampaa valtakunnan länsi- ja pohjoisosissa ja vähenee kohti kaakkoa. Talvet
ovat Mustanmeren rannikolla viileitä, sisämaassa kylmiä. Kesät ovat suurimmassa
osassa maata lämpimiä, aivan etelässä kuumia.

Ukraina on enimmäkseen tasankoa ja ylänköä, vain Karpaateilla ja Krimin
niemimaalla on vuoristoa. Pohjoisessa ja lännessä on metsäaroa, aron ja
lehtimetsän vaihettumiskasvillisuutta. Suurinta osaa Ukrainasta hallitsevat
arot. Jopa 58 % pinta-alasta on viljelykelpoista. Krimin etelärannalla kapealla
kaistaleella, Krim-vuorten katveessa, suojassa pohjoisilta arotuulilta,
kasvillisuus on subtrooppista rehevää välimerenkasvillisuutta, kuten
laakeripuita, pistaaseja, mansikkapuita ja sitruspuita.

Korkein huippu on Itä-Karpaateilla, Karpaattien kansallispuistossa sijaitseva
Hora Hoverla, 2 061 m. Krimin korkein huippu on Roman-Koš, 1 545 m.

Ukrainan merkittävin joki on maan itäiseen ja läntiseen osaan jakava Dnepr. Se
on Euroopan kolmanneksi pisin joki Volgan ja Tonavan jälkeen. Muita suuria jokia
ovat Donets, Dnestr ja Etelä-Bug. Nämä joet virtaavat Mustaanmereen tai
Asovanmereen. Tonavan suisto muodostaa rajan Romanian kanssa. Maan
luoteiskulmalla, Puolan rajajokena virtaa Itämereen laskevan Veikselin vesistöön
kuuluva Läntinen Bug. Järviä on 3 000, mutta ne ovat pieniä. Järvien
keskimääräinen pinta-ala on 0,67 neliökilometriä. Yhdessä erityisesti Dneprin
varrelle rakennettujen useiden tekojärvien kanssa maan järvet kattoivat vuonna
1986 yhteensä 11 730 neliökilometrin pinta-alan. Meren läheisyydessä sijaitsevat
maan suurimmat järvet. Niistä monet ovat matalia ja niiden vesi sisältää suolaa;
osa rannikon järvistä on laskujoettomia suolajärviä.

Nykyisen Ukrainan alueella ovat antiikin aikana asuneet vuorotellen muun muassa
kimmerialaiset, skyytit, sarmaatit ja gootit. Mustanmeren rannikot olivat
antiikin aikana osa kreikkalaista maailmaa, ja nykyisen Ukrainan alueella
sijaitsevalla Mustanmeren pohjoisrannikollakin oli kreikkalaisia siirtokuntia jo
600-luvulla eaa. Hunnien ajettua gootit Ukrainasta 300-luvulla sinne asettui
muun muassa avaareja, kasaareja ja bolgaareja, mutta myös itäslaaveja.

Itäslaavien ja viikinkien perustama Kiovan suuriruhtinaskunta taisteli alueelle
tulleita turkinsukuisia petsenegejä ja kumaaneja vastaan ja loi Mustaltamereltä
Itämerelle ulottuneen valtakunnan, jonka perinnöstä syntyivät Venäjä,
Valko-Venäjä ja Ukraina.

Mongolien etujoukot tekivät 1222–1223 sotaretken Asovanmeren pohjoispuolitse
Krimille ja Ukrainan eteläosiin. Kalkajoella (Kaltšyk) he löivät kiptšakit ja
näiden avuksi tulleiden Kiovan Rusin, Tšernihivin ja Galitsian ruhtinaiden
joukot keväällä 1223. Mongolijoukot kuitenkin palasivat itään jo samana vuonna.
Varsinainen mongolien invaasio Kiovan Rusin alueelle alkoi 1237. Moskovan,
Jaroslavlin ja Tverin kukistettuaan joukot suuntasivat etelään. Vuosina
1238–1240 joukot viipyivät Donin ja Donetsin välisillä mailla nykyisen Ukrainan
itäosissa. Useiden hyökkäysten jälkeen Tšernihiv kaatui syksyllä 1239.
Joulukuussa 1240 Kiova vallattiin usean viikon piirityksen jälkeen.
Mongoliarmeija jatkoi länteen kahtena sotajoukkona. Eteläisempi ryhmä suuntasi
Halytšiin ja toinen Volodimiriin, Volynian länsiosiin. Molemmat kaupungit
kaatuivat lyhyiden piiritysten jälkeen. Sotajoukot jatkoivat edelleen
lännemmäksi. Batu-kaanin johtama pääjoukko jatkoi Halitšista Karpaattien yli
Unkariin. Pohjoisempi mongolijoukko jatkoi Puolaan (mm. Krakova) ja kierteli
laajalti Puolan, Tšekinmaan ja Unkarin alueella. Vuonna 1242 joukot yhdistyivät
Unkarissa ja pääjoukko jatkoi Tonavalle ja sieltä Mustanmeren pohjoispuolitse
itään Volgan alajuoksulle. Sinne perustettiin uuden valtakunnan, Kultaisen ordan
keskus.

Ukraina jäi pääosin mongolien perustaman Kultaisen ordan haltuun. Ainoastaan
Galitsia-Volynian ruhtinaskunta, myöhemmin kuningaskunta pystyi seuraavina
vuosina menestyksekkääseen vastarintaan tataarivaltaa vastaan, vaikkakin oli
muodollisesti Kultaisen ordan alainen. Vastarinnassa apua saatiin yhteistyöstä
Unkarin, Liettuan ja Puolan kanssa. 1340-luvulla Galitsia kuitenkin ajautui
Puola-Liettuan hallintaan.

Mongolivallan väistyessä 1500-luvulla Ukrainaan muodostui kasakkayhteisöjä,
jotka 1648–1654 kapinoivat Puolaa vastaan ja tukeutuivat Venäjään.

Atamaani Bohdan H’melnytskyin johtama kapina Puolaa vastaa johti siihen, että
Puola-Liettuasta ja sen aatelisvallasta irti pyrkivät ukrainalaiset kasakat
tukeutuivat Venäjän tsaariin 1654 tunnustaen tämän muodollisen ylivallan
saadakseen suojelijan katolista länttä vastaan tilanteessa, missä myös
turkkilainen ja islaminuskoinen Osmanien valtakunta asetti paineitaan etelästä.

Andrusovon rauhassa 1667 Itä-Ukraina ja Kiova liitettiin Venäjän yhteyteen ja
länsiosa Puola-Liettuaan. Suuren Pohjan sodan yhteydessä hetmanni Ivan Mazepa
pyrki Ruotsin tuella itsenäisyyteen Venäjästä, mutta Pultavan taistelun
seurauksena kasakkojen Ukraina liitettiin entistä tiiviimmin Venäjään. Puolan
vaikutus Ukrainaan hiipui vähitellen 1772, 1793 ja 1795, kun Puola-Liettuan
aatelistasavallan muodostanut Puolan kuningaskunta jaettiin v. 1795 jälkeen
lopulta kokonaan Preussin (sittemmin Saksa), Itävallan (sittemmin
Itävalta-Unkari) ja Venäjän kesken. Pääosa Länsi-Ukrainaa liitettiin Venäjään,
joskin Itä-Galitsia ja Bukovina joutuivat osaksi Itävalta-Unkaria. Aleksanteri
II lakkautti alun perin puolalaisen aatelin voimaansaattaman ja Venäjän
Katariina II:n lopullisesti vahvistaman maaorjuuden vasta 1861.

Ukrainalainen kansallisuusaate alkoi nousta 1840-luvulta alkaen, mutta joutui
Venäjän hallinnon tukahduttamistoimien kohteeksi 1870-luvulta alkaen. Venäjän
maaliskuun 1917 vallankumouksen yhteydessä alkoi Ukrainan itsenäistyminen.
Länsi-Ukrainassa ukrainalaiset kokivat kansallisen herätyksen 1800-luvun lopun
tapaan puolalaisten kanssa, mutta vastustivat myös puolalaisten kaupunkien
dominanssia Galitsiassa ukrainalaiseen maaseutuun nähden.

Helmikuun vallankumouksen jälkeen ukrainalainen kulttuurielämä alkoi vilkastua
ja maaliskuussa 1917 Kiovassa perustettiin Keskus-Rada joka valitsi
historioitsija Myhail Sergejevitš Hruševskyin puheenjohtajakseen. Radan
vaikutusvallan kasvaessa Venäjän väliaikainen hallitus joutui tunnustamaan sen
ja myönsi Ukrainalle heinäkuussa autonomian.

Lokakuun vallankumouksen jälkeen Rada kieltäytyi tunnustamasta neuvostovaltaa ja
julisti Ukrainan kansantasavallan perustetuksi, tarkoituksena liittoutua tulevan
demokraattisen Venäjän kanssa. Samoihin aikoihin ensimmäinen yleisukrainalainen
neuvostojen kokous julisti Harkovassa Ukrainan neuvostotasavallaksi. Kun
bolševikkien joukot alkoivat edetä kohti Kiovaa, Kansantasavalta julistautui 22.
tammikuuta 1918 itsenäiseksi. Brest-Litovskin rauhan jälkeen puna-armeija joutui
kuitenkin vetäytymään Ukrainasta. Radan hallitus palasi Kiovaan Saksan ja
Itävalta-Unkarin joukkojen tuella, mutta se oli saksalaisille liian
vasemmistolainen ja huhtikuussa 1918 tapahtui Saksan tukema vallankaappaus, joka
julisti Ukrainan monarkiaksi ja kenraali Pavlo Skoropadskin sen hetmanniksi.

Saksalaisten tukema hallinto kesti loppuvuoteen, jolloin Saksan keisarikunta
antautui ensimmäisen maailmansodan lopuksi ja sen joukot joutuivat vetäytymään.
Kiovassa nousi uudelleen valtaan ukrainalaisten sosialistien ja nationalistien
johtama Kansantasavallan direktoraatti, jossa vallan keskitti omiin käsiinsä
Symon Petljura. Ukrainan kansantasavalta julisti 22.1.1919 yhdistyvänsä
Länsi-Ukrainan kansantasavallan kanssa, mutta Puolan joukot valtasivat sen.

Joulukuussa 1919 Petljura pakeni vähine joukkoineen bolševikkeja Puolaan ja
solmi sopimuksen Puolan kanssa, jossa hän luovutti Galitsian Puolalle
vastineeksi tuesta bolševikkeja vastaan. Puolalaisten hyökkäys eteni Kiovaan
asti, joka vallattiin toukokuussa 1920. Tällä välin Ukraina oli keskellä
punaisten, Denikinin ja Wrangelin johtaman Etelä-Venäjän armeijan valkoisten ja
Nestor Mahnon johtamien anarkistien sisällissotaa. Keväällä puna-armeija sai
haltuunsa suuren osan Ukrainasta, lukuun ottamatta Puolan miehittämiä Volyniaa
ja Länsi-Podoliaa.

Kevään 1920 Puolan–Neuvosto-Venäjän sota ja puna-armeijan tappio Varsovan
taistelussa johti Ukrainan jakoon Riian rauhassa 18. maaliskuuta 1921. Ukrainan
länsiosa joutui Puolalle. Kun Saksa ja Neuvostoliitto toisen maailmansodan
alkuvaiheessa syyskuussa 1939 jakoivat Molotov–Ribbentrop-sopimuksella Puolan,
nämä alueet liitettiin Ukrainan sosialistiseen neuvostotasavaltaan.

Ukrainan neuvostotasavallasta tuli vuonna 1922 Neuvostoliiton perustajajäsen.
Alkuvuosinaan hallitseva Ukrainan kommunistinen puolue (bolševikit) oli
venäläisten ja juutalaisten johtama, ukrainalaisten osuus nousi viidennekseen
kun Borotbisty-puolue liitettiin siihen 1920. Ukrainalaisten määrä lisääntyi
1920-luvun ukrainalaistamisen myötä vuosikymmenen loppuun mennessä puoleen, mikä
aiheutti huolta Moskovassa.

Puolan ja Romanian alaisuuteen jääneet ukrainalaiset joutuivat kokemaan
assimilointiyrityksiä ja syrjintää. Puolassa perustettiin maanalainen
Ukrainalaisten nationalistien järjestö 1929, joka 1930-luvun lopulla jakaantui
maltillisempaan Andri Melnykin ja radikaaliin Stepan Banderan johtamaan siipeen.
Tšekkoslovakiaan jääneet ukrainalaiset pärjäsivät paremmin monikulttuurisessa ja
teollistuneessa valtiossa. Hitlerin paloiteltua Tšekkoslovakian 1938
ukrainalaiset saivat jopa autonomian Karpato-Ukrainassa ennen Unkarin
miehitystä.

Vuosina 1930–1932 Neuvosto-Ukrainan maatalous kollektivisoitiin Josif Stalinin
määräysten mukaisesti ja suuret viljan pakkoluovutukset aiheuttivat
holodomoriksi kutsutun nälänhädän, johon kuudesta seitsemään miljoonan
arvioidaan kuolleen Ukrainassa.

Toisessa maailmansodassa Ukraina joutui natsi-Saksan miehittämäksi 1941–1944.
Lvivissä Bandaran liikkeen kansallismieliset julistivat 30. kesäkuuta 1941
itsenäisen valtion, mutta Saksa ei kuitenkaan ollut enää valmis myöntämään
Ukrainalle edes muodollista itsenäisyyttä, vaan saksalaisten aluksi
puolalaisesta vankilasta vapauttama Stepan Bandera lopulta vangittiin. Saksan
miehityshallinto alisti Ukrainan suoraan Saksan valtaan. Toisen maailmansodan
natsimiehityksen aikana arviolta 600 000–900 000 Ukrainan juutalaista tuhottiin,
ml. 34 000 kahden päivän aikana Babi Jarissa Kiovan lähellä syyskuussa 1941.

Puna-armeijan vastahyökkäys Ukrainaan alkoi kesällä 1943 ja Donbassin
pääkaupungin Stalinon (nyk. Donetsk) vapautusta juhlitaan 8. syyskuuta 1943.
Koko Ukrainan vapautusta fasistisista hyökkääjistä muistetaan 28. lokakuuta
(1944).

Toisen maailmansodan jälkeen 1945 Ukrainaan liitettiin vielä Tšekkoslovakian
itäisin osa, Karpatorutenia, joka yhdisti lopulta kaikki kansallisuudeltaan
ukrainalaisten asumat alueet saman hallinnon alle. Kansallismielisten aseellinen
toiminta Neuvostoliittoa vastaan jatkui kuitenkin vielä sodan jälkeisinä
vuosinakin Länsi-Ukrainassa.

Toisen maailmansodan jälkeen aloitettiin tuhoutuneen talouden
uudelleenrakennustyö ja Länsi-Ukrainan siirtäminen neuvostovaltaan. Vuonna 1946
viranomaiset hajottivat katolisen kirkon alaisen ortodoksisen uniaattikirkon.
Vuodet 1946–1948 tunnetaan nimellä ždanovštšina Andrei Ždanovin mukaan, jolloin
käytiin kampanjaa ukrainalaista nationalismia vastaan. Vuonna 1949 pitkäaikainen
Ukrainan puoluejohtaja Nikita Hruštšov nousi Neuvostoliiton johtoon, ja hänen
jälkeensä kaikki neuvostotasavallan johtajat olivat kansallisuudeltaan
ukrainalaisia. Etenkin Petro Šelest (1963–1972) tunnetaan Ukrainan
taloudellisten etujen ja kulttuurin ajajana, kunnes hänet erotettiin virastaan
syytettynä pehmeästä suhtautumisesta nationalismiin.

Hänen seuraajansa Volodymyr Štšerbytskyi aloitti kansallismielisten
puhdistuksilla ja venäläistämistoimilla ja hänen alaisuudessaan KGB saikin
toisinajattelijaliikkeen murskattua 1970-luvun lopulla.

Tšernobylin ydinvoimalassa Pripjatin lähellä tapahtui historian vakavin
ydinvoimaonnettomuus vuonna 1986.

Štšerbytskyin ansiosta glasnost ei juurikaan vaikuttanut Ukrainassa ennen vuonna
1988, jolloin Lvivissä ja Kiovassa pidettiin joukkomielenosoitukset. Seuraavana
vuonna muodostui Ruh-liike ja monet merkittävistä puoluejohtajista hävisivät
vaaleissa. Radan vaalit 1990 mursivat kommunistipuolueen aseman ja Ruh ilmaisi
avoimesti pyrkimyksensä itsenäisyyteen.

Ukraina itsenäistyi Neuvostoliitosta vuonna 1991. Ensimmäiseksi presidentiksi
valittiin Leonid Kravtšuk, jonka kaudella kuitenkin huikea inflaatio ja
levottomuudet pakottivat ennenaikaiset vaalit järjestettäviksi. Vuonna 1992
pääministerinä aloittanut Leonid Kutšma nousi Ukrainan presidentiksi 1994.
Kutšmankin kausi oli täynnä skandaaleita, vaikka talous hieman parantuikin hänen
aikanaan.

Vuonna 2004 Ukrainassa järjestettiin presidentinvaalit, joissa istuva
presidentti, Leonid Kutšma, ei enää ollut ehdokkaana. 31. lokakuuta
järjestetyillä vaalien ensimmäisellä kierroksella kumpikaan pääehdokkaista, ei
Länsi-Ukrainan tukema länsimielinen Viktor Juštšenko eikä maan teollistuneen
itäosan venäjänkielisten seutujen ja Venäjän tukema Viktor Janukovytš onnistunut
keräämään yli puolta annetuista äänistä. Vaalien toinen kierros kahden
ensimmäisellä kierroksella eniten ääniä saaneen ehdokkaan välillä käytiin 21.
marraskuuta 2004. Vaalien järjestelyissä ilmenneiden epäselvyyksien aiheuttamien
joukkoprotestien vuoksi, joita ryhdyttiin kutsumaan oranssiksi
vallankumoukseksi, Ukrainan korkein oikeus päätyi vaalien toisen kierroksen
uusimiseen. Vaalien toinen kierros uusittiin 26. joulukuuta 2004 ja niiden
voittajaksi tuli opposition ehdokas Juštšenko saaden yli 52 prosenttia äänistä.

Ukrainan pääministeriksi nimitettiin vaalien jälkeen Juštšenkon näkyvä
liittolainen Julija Tymošenko. Perustuslakia muutettiin 10.1.2006 lähtien
entistä enemmän parlamentaariseen suuntaan, jossa presidentin valtaoikeuksia
vähennettiin ja pääministerin lisättiin. Oranssit voimat ajautuivat kuitenkin
pian keskinäisiin riitoihin ja Tymošenkon hallitus erotettiin syyskuussa 2005.
Tymošenkon lyhytaikaiseksi seuraajaksi tuli Juri Jehanurov, joka jatkoi virkaa
tekevänä pääministerinä uuden hallituksen muodostamiseen asti. Maaliskuun 2006
parlamenttivaaleissa Janukovytš johti Alueiden puolueen vaalivoittoon ja
suurimmaksi puolueeksi. Maaliskuun vaalien jälkeen jouduttiin kuukausien
pattitilanteeseen, jossa toimivaa hallitusta ei saatu muodostettua.

Oranssien yhteishallitus Meidän Ukrainamme, Julija Tymošenkon ryhmittymän ja
Ukrainan sosialistipuolueen kesken hajosi keväällä 2006 sosialistien loikattua
Alueiden puolueen puolelle "antikriisikoalitiohallituksen" muodostamiseksi ja
valittua oman miehensä Oleksandr Morozin Radan puhemieheksi. Juštšenko
kieltäytyi nimittämästä kilpakumppaniaan pääministeriksi, kunnes uusi vaalien
järjestämisen mahdollistava aikaraja tuli vastaan. Tällöin Alueiden puolue
liittolaisineen uhkasi presidentin viraltapanolla. Juštšenko nimitti viimein
Janukovytšin pääministeriksi ja muodostamaan "kansallisen yhtenäisyyden
koalitiohallituksen" Meidän Ukrainamme kanssa 3. elokuuta 2006. Parlamentti
hyväksyi Janukovytšin pääministeriksi äänin 271–9 opposition boikotoidessa
äänestystä. Kolmen puolueen hallituskoalitio sai 239 paikkaa 450-jäseniseen
Radaan.

Verkhovna Rada erotti 1. joulukuuta 2006 presidentin nimittämän ulkoministeri
Borys Tarasjukin asemastaan. Presidentti Juštšenko ei hyväksynyt tätä ja väitti
ministerin erottamisen olevan presidentin vastuulla. Piirinoikeus kumosi Radan
päätöksen, mutta parlamentin mukaan alioikeuden päätös ei voi muuttaa sen
päätöksiä.

Janukovytšin hallitus laajensi vähitellen kannatuspohjaansa myöntämällä
hallituspaikkoja opposition tukijoille, jotka näin siirtyivät hallituksen
taakse. Erityisesti Juštšenkoa huolestutti hänen entisen tukijansa Anatoli
Kinahin nimitys valtiovarainministeriksi, mikä sai 23. maaliskuuta 2007 kymmenen
opposition edustajaa loikkaamaan hallituksen tukijoiksi. Janukovytš ja puhemies
Moroz lupasivat koalition kasvavan kesään mennessä kahteen kolmasosaan tai 300
edustajan suuruiseksi, joka mahdollistaisi presidentin veto-oikeuden kumoamisen
tai perustuslain lisäykset.

Juštšenko määräsi 2. huhtikuuta Verkhovna Radan hajottamisesta, jota hallitus ja
parlamentin enemmistö pitivät perustuslain vastaisena ja jatkoivat
työskentelyään. Juštšenkon mukaan parlamentti oli edustajien loikkausten myötä
muuttunut laittomaksi. Perustuslaillinen oikeus tutki tapausta, mutta Juštšenko
peruutti ensimmäisen päätöksensä ja korvasi sen myöhemmin uudella. 24.
toukokuuta Juštšenko erotti Ukrainan valtakunnansyyttäjän syyttäen tätä
perustuslain rikkomisesta. Presidentti ilmoitti myös ottavansa hallintaansa
Janukovytšia tukevalta sisäministeri Vasyl Tsuškolta Berkut-joukkojen sotilaat
(vastaavat Venäjän OMONia).

Uusien vaalien pitoajankohdaksi sovittiin 30. syyskuuta 2007. Vaaleissa
Janukovytšin Alueiden puolue sai jälleen eniten ääniä ja paikkoja (175–11),
vaikka menettikin hieman, Tymošenkon blokki lisäsi paikkamääränsä (156+27) ja
presidentti Juštšenko tukipuolue Meidän Ukrainamme jatkoi alamäkeään (72–9). Ns.
oransseilla puolueilla oli niukka paikkaenemmistö (228/450), joka olisi
riittänyt hallituksen muodostamiseen, mutta osa Meidän Ukrainamme edustajista
kieltäytyi allekirjoittamasta yhteistyösopimusta Tymošenkon blokin kanssa.

Pitkällisen viivytyksen jälkeen Tymošenko nousi uudelleen pääministeriksi 18.
joulukuuta 2007.

Ukraina ajautui vakavaan talouskriisiin syksyllä 2008 kansainvälisen
talouskriisin yhteydessä. Lokakuussa 2008 kolmen viikon aikana pankeista
nostettiin 32 miljardia hryvniaa ja maan valuutan arvo romahti 23 prosenttia.
Kansainvälinen valuuttarahasto myönsi maalle 16,5 miljardia US-dollaria lainaa.

Hallituskriisi näytti helpottavan 9. joulukuuta 2008, kun Rada valitsi Volodymyr
Lytvynin uudeksi puhemieheksi. Helmikuun 2010 presidentinvaaleissa Janukovytš
julistettiin voittajaksi. Tymošenko syytti häntä vaalivilpistä ja erosi
pääministerin paikalta.

Joulukuussa 2010 Tymošenko ja entinen sisäministeri Juri Lutsenko joutuivat
oikeuden eteen syytettyinä valtion varojen väärinkäytöstä. Tymošenkon
syytteisiin lisättiin myöhemmin vallan väärinkäyttö kaasukaupoissa Venäjän
kanssa. Hänet tuomittiin vankeuteen lokakuussa 2011. EU vaati Tymošenkon
vapauttamista ja piti tuomiota poliittisena.

Marraskuussa 2013 presidentti Viktor Janukovytš hylkäsi EU:n kauppa- ja
yhteistyösopimuksen Venäjän mieliksi. EU ei ollut suostunut tinkimään
oikeusvaltiokriteereistä. Ainakin 100 000 Janukovytšiin pettynyttä
mielenosoittajaa valtasi Kiovan kadut. Mielenosoitukset yltyivät tammikuussa
2014 väkivaltaisiksi. Helmikuun kolmannella viikolla yhteenotot poliisin ja
mielenosoittajien välillä leimahtivat entistä vakavammiksi, parikymmentä ihmistä
kuoli ja satoja loukkaantui. Janukovytš erotettiin 21. helmikuuta.

Osa ukrainalaisista on ollut tyytymättömiä Janukovytšiin ja Ukrainan nykytilaan.
Toisaalta oppositio oli hajanainen.

Ukrainan valtiontalous joutui koetukselle, kun valtaan noussut hallitus kertoi,
että Janukovytšin hallitus oli ryöstänyt yli 50 miljardia euroa valtion varoja.
Yhdysvallat ja Eurooppa antoivat Ukrainalle tämän jälkeen talousapua ja lainoja.

Toukokuun lopussa järjestettiin presidentinvaalit. Petro Porošenko voitti vaalit
ensimmäisellä kierroksella. Hän sai yli puolet annetuista äänistä.

Vallankumouksen myötä Krimillä alkoi uuden hallituksen vastaisia
mielenosoituksia ja niemimaan autonomian vahvistamisen puolesta. Venäjä
käynnisti sotaharjoituksen Ukrainan vastaisella rajalla ja siirsi sotajoukkoja
Sevastopolin tukikohtaan.. Venäjä liitti pian Krimin niemimaan itseensä
kansanäänestyksen vahvistamana, vaikka Ukraina ja länsimaat sekä YK:n
yleiskokouksen enemmistö tuomitsivat sekä kansanäänestyksen että liitoksen
laittomina. Maalis-huhtikuussa Venäjä-mieliset mielenosoittajat ja aseelliset
separatistit valtasivat Donetskin, Luhanskin ja Harkovan alueilla monia
hallintorakennuksia. Tämä laukaisi uuden konfliktin Ukrainan sisällä. Ukraina
syytti Venäjää separatismin lietsomisesta Itä-Ukrainan kriisissä 2014 ja
"Donetskin kansantasavallan" tukemisesta.lähde? Ukrainan armeija menestyi hyvin
kesällä 2014 taistelussa separatisteja vastaan. Tappiolle jääneet separatistit
pyysivät apua Venäjältä. Kalusto- ja eriasteisesti vapaaehtoinen miehistöapu
muuttivat taistelujen kulun separatisteille edulliseksi. Vuoden 2015 alkuun
mennessä taisteluissa oli kuollut tuhansia, ja satojatuhansia lähtenyt sotaa
pakoon.

Ukraina on semipresidentiaalinen tasavalta, jota johtaa vallankumouksen jälkeen
valittu presidentti Petro Porošenko.

Suosituimpia ryhmittymiä olivat vuonna 2007 syrjäytettyä presidentti Viktor
Janukovytšia tukeva ja maan itäosan teollistuneilta ja venäjänkielisiltä
seuduilta tukensa keräävä Alueiden puolue, aiemman pääministeri Julija
Tymošenkon ympärille kokoontunut Julija Tymošenkon ryhmittymä sekä Viktor
Juštšenkoa tukeva Meidän Ukrainamme (vuoden 2007 vaaleissa Meidän Ukrainamme –
Kansan itsepuolustus), jonka kannatus keskittyy Länsi-Ukrainaan. Myös Ukrainan
kommunistinen puolue ja Ukrainan sosialistinen puolue keräävät jonkin verran
ääniä. Kommunistinen puolue kiellettiin vuonna 2015.

Rekisteröityjen puolueiden määrä – 198 kappaletta vuoden 2013 alussa – kuvaa
osaltaan poliittisen kentän sekavuutta.

Ukrainassa tasapainottelu yleensä venäjänkielisen ja raskasteollisen
Itä-Ukrainan, (Dneprin) "vasemman rannan" (ven. Levoberežnaja), ja jo Andrusovin
rauhassa "lännelle", Puolalle joutuneen (Dneprin) "oikean rannan" (ven.
Pravoberežnajan) välillä jatkuu. Taloudellisesti tarkastellen Itä-Ukrainan ja
Länsi-Ukrainan jako on osittain pohjois-etelä-jako, missä pohjoiset
levoberežnaja-alueet kannattavat kansallisempia ja läntisempiä linjauksia ja
eteläisemmät pravoberežnaja-alueet kiinteämpää yhteistyötä Venäjän kanssa.
Taloudellisesti Itä-Ukraina on riippuvainen Venäjän toimittamasta energiasta
kaivosteollisuuden ja terästeollisuuden vuoksi samoin kuin Neuvostoliiton ajalta
periytyvän sotateollisen kompleksin vuoksi.

Vuoden 2004 Viktor Juštšenkon vaalivoiton jälkeen Ukraina pyrki lähestymään
Natoa ja Euroopan unionia saavuttaakseen riippumattomamman aseman Venäjään
nähden. Länsimielisten mielestä Ukrainan piti Puolan tapaan pyrkiä EU:n ja Naton
jäseniksi, kun taas historiallista yhteyttä Venäjään vaalivien mielestä
taloudellisesti tärkeintä on olla taloudellisessa yhteistyössä Venäjän kanssa.
Kesäkuussa 2010 Ukrainan parlamentti päätti luopua Nato-jäsenyyden
tavoittelusta. Puola kannattaa Ukrainaa EU:n jäseneksi. Tällä olisi merkitystä
turvallisuuspolitiikan lisäksi myös EU:n maatalouspolitiikan kannalta, koska
Ukraina on Ranskan kokoinen etelässä sijaitseva mustanmullan maa.

Loppuvuonna 2013 Ukraina jätti allekirjoittamatta valmiiksi laaditun
kauppasopimuksen Euroopan unionin kanssa, mikä aiheutti laajoja mellakoita
pääkaupungissa Kiovassa. EU ja Yhdysvallat yrittävät vahvistaa Ukrainan
demokratisoitumista löyhentääkseen Ukrainan ja Venäjän välistä yhteyttä, kun
taas Venäjä yrittää pitää kiinni historiallisesta yhteydestään Ukrainaan.
Toisaalta myöskään Venäjän ja Ukrainan kauppaneuvottelut eivät joulukuussa 2013
sujuneet hyvin, kun kaasun ostamisesta ei päästy sopimukseen. Venäjä on
houkutellut Ukrainaa mukaan suunniteltuun Euraasian unioniin, jossa on tarkoitus
päästä myös pääomien ja työvoiman vapaaseen liikkuvuuteen.

Keinot yhteiskunnalliseen päätöksentekoon vaikuttamiseksi ovat ainakin edellisen
presidentin Leonid Kutšman aikana olleet kovia, joskaan Valko-Venäjän kaltaista
valtiojohtoista vakauttamista ei ole suoritettu ja hallituksen sekä opposition
vuoropuhelu on jatkunut.

Kansainvälistä huomiota sai Yhdysvaltain ulkoministeriön syytös 2002, että
Ukraina olisi myynyt Donetskissa sijaitsevan Topazin valmistamia
Koltšuga-kaukovalvontatutkajärjestelmiä YK:n kauppasaarrossa Kuwaitin
miehityksen ja Persianlahden sodan vuoksi olleelle Irakille. Syytökset
perustuivat presidentti Leonid Kutšman henkivartija Mykola Melnytšenkon tekemiin
nauhoituksiin. Lentokieltovyöhykkeitä Britannian kanssa valvonut ja samalla
Irakin sotaan valmistautunut Yhdysvallat reagoi voimakkaasti tapahtuneeseen.
Tutkia ei kuitenkaan löydetty Irakista ja Yhdysvallat tunnusti syytökset
vääriksi. Syyskuussa 2006 Jane's raportoi, että Ukraina olisi myynyt tutkia
Iraniin, minkä Ukrainan hallitus on kieltänyt.

Elokuun 2008 Etelä-Ossetian sodan jälkeen Venäjä syytti Ukrainaa Georgian
aseistamisesta.

Lisäksi aseita on myyty mm. Afrikan maihin, jonne suuntautuva asekauppa sai
julkisuutta 33:a T-72-panssarivaunua Keniaan (väitetysti Etelä-Sudaniin)
kuljettavan MV Faina -aluksen jouduttua merirosvojen kaappaamaksi Somalian
rannikolla. Ukrainassa tämä aiheutti poliittisen skandaalin, koska Ukrainan
turvallisuuspalvelun epäiltiin myyneen aseita presidentti Juštšenkon
suojeluksessa.

Neuvostoliiton Mustanmeren laivaston jakaminen, sijainti ja rahoitus ovat
hiertäneet Venäjän ja Ukrainan välejä, samoin Sevastopolin laivastotukikohdan
asema Venäjän laivaston tukikohtana jälleen itsenäistyneessä Ukrainassa. Vuosia
kestäneen kiistan tuloksena Neuvostoliiton alukset jaettiin Venäjän ja Ukrainan
laivastojen kesken. Venäjän laivastolle myönnettiin 1997 oikeus käyttää
määräaikaisesti Sevastopolin laivastotukikohtaa Krimillä vuoteen 2017. Vuonna
2010 vuokrasopimusta Venäjän kanssa jatkettiin 25 vuodella vuoteen 2042 saakka,
johon osapuolet voivat sopia viiden vuoden jatkokausia.

Ukrainan hallintojärjestelmässä Sevastopolin kaupunkipiiri on pääkaupunki Kiovan
tapaan erityisasemassa oleva kaupunkialue, joka on alueisiin (oblastein)
verrattavissa oleva aluehallinnollinen yksikkö. Ratkaisuilla on pyritty
takaamaan Sevastopolin venäjänkielisen väestön ja samalla siellä toimivan
osittaista laivastotukikohdan autonomiaa Ukrainan keskushallinnosta.

Ukraina on energian nettotuojana riippuvainen Venäjän Gazpromin pääasiassa
Turkmenistanista toimittamasta maakaasusta.

Se saa alennusta kaasun hinnasta Venäjältä, mutta hintaneuvottelut ovat
johtaneet kiistoihin useita kertoja. Länsi-Eurooppa seuraa kiistoja tiiviisti,
sillä suuri osa Venäjältä länteen tulevasta kaasusta kulkee Ukrainan läpi.
Erityisesti Italia, Turkki, Saksa, Tšekki, Unkari ja Slovakia ovat riippuvaisia
reitistä Ukrainan kautta.

Gazprom katkaisi maakaasun toimitukset Ukrainalta 1. tammikuuta 2006. Pian tämän
jälkeen venäläinen toimittaja syytti ukrainalaisia Keski-Eurooppaan menevän
kaasun varastamisesta.

Eurooppaan myytävän maakaasun maailmanmarkkinahinnan uskotaan olevan noin 360
dollaria/tuhat maakaasukuutiolta vuoden 2008 lopussa. Tammikuusta 2007 lähtien
Ukraina osti kaasua Keski-Aasiasta, lähinnä Turkmenistanista hintaan 130 $ /
1000 m³. Turkmenistanin nostettua hintoja Venäjä ja Ukraina sopivat kaasun
hinnankorotuksesta 1. tammikuuta 2008 lähtien, jolloin kaasun hinnaksi tuli
179,5 $ / 1000 m³. Maakaasuntoimituksia Turkmenistanista Itä-Eurooppaan hoitaa
Sveitsiin rekisteröity RosUkrEnergo, josta puolet omistaa Gazprom ja puolet
joukko ukrainalaisia liikemiehiä. Myös rikolliskytkentöjä on epäilty..

Vuonna 2014 Ukrainan kriisin aikana Venäjä katkaisi kaasutoimitukset jälleen.
Sen mukaan velkaa on 5,3 miljadia dollaria, Ukraina myöntää 3,1 miljardin velat.
EU teki asiasta sovitteluesityksen.

Ukrainaa voi tarkastella esimerkiksi kymmenenä enemmän tai vähemmän
kulttuurillisesti yhdenmukaisena alueena. Jaottelu vaihtelee kuitenkin
tarkastelusta toiseen kosolti. Esimerkiksi luonnonmaantiedettä, historiaa,
politiikkaa tai taloutta käsiteltäessä nimitysten merkitys ja aluerajaukset
vaihtelevat lähteestä toiseen. Kulttuurielämän tarkastelussa kuvataan usein
pääkaupunki Kiova ja sen ympäristö, Ukrainan Polesia pohjoisessa Valko-Venäjän
läheisyydessä, Podolia Moldovan rajalla, Luoteis-Ukrainan Galitsia ja Volynia,
monien kansallisuuksien asuttama vuoristoinen Karpaattien alue, merellinen
Mustanmeren rannikko etelässä, missä on autonominen Krimin niemimaa,
kasakkaperinteestään kuuluisa ja raskasteollinen Dneprjoen alajuoksun alue,
Sloboda koillisessa Venäjän rajalla sekä raskaasti teollistunut, kielellisesti
venäjäisenemmistöinen Donetsin allas (Donbass) maan itäisimmässä kolkassa.

Kaupungistumisen näkökulmasta suuralueiden välillä on selviä eroja. Esimerkiksi
Itä-Ukrainan kolmen alueen (Luhanskin, Donetskin, Harkovan alueet) väestöstä
86,7 prosenttia oli kaupunkilaisia, kun Ukrainan läntisimmän kahdeksan alueen
väestöstä heitä oli vain 49,6 prosenttia (2013 väestöarvio).

Ukraina jakautuu 24 alueeseen, Krimin autonomiseen tasavaltaan ja kahteen
kaupunkiin (ukr. місто, misto): Sevastopol ja Kiova.

Ukrainan vuoden 2001 väestönlaskennan mukaan Ukrainassa oli 454 kaupunkia.
Väestöstä 67,2 % (eli 32,574 miljoonaa) oli tuolloin kaupunkilaisia ja 32,8 %
(15,883 miljoonaa) maaseudun asukkaita. Kaupungeista viidessä asui yli miljoona
ihmistä. Yli 100 000 asukkaan kaupunkeja oli yhteensä 37.

Alla olevassa taulukossa on esitetty vuoden 2001 väestönlaskennan mukaiset yli
300 000 asukkaan kaupungit. Näiden sijainti, samoin kuin väkiluvultaan tätä
pienempien aluekeskusten sijainti käy ilmi oheisesta kartasta. Kartan
symboleiden valinnassa on käytetty Ukrainan tilastokeskuksen vuoden 2013
väkilukuarvioita kaupungeista.

Ukrainan yli 50 000 asukkaan kaupungit on lueteltu artikkelissa Luettelo
Ukrainan kaupungeista.

Neuvostoliiton tasavallat, mukaan lukien Ukrainan neuvostotasavalta, olivat
keskusjohtoisen talouden vuoksi enemmän riippuvaisia toisistaan ja Venäjästä
kuin läntisen Euroopan maat keskenään. Ukraina oli osa Neuvostoliiton
vilja-aittaa, tuotti niin raaka-aineita ja sähköä kuin lentokoneita ja ohjuksia.
Venäjältä ja muilta neuvostotasavalloilta tuotiin kulutushyödykkeitä ja öljyä.
Vaikka toisen maailmansodan saksalaismiehitys vaurioitti Ukrainaa erittäin
paljon, pian sodan jälkeen maa rakennettiin uudestaan sotaa edeltäneiden
voimavarojen varaan. Vilja, sähköenergia ja raskas metalliteollisuus olivat
Ukrainan talouden perusta 1990-luvun alkuun asti.

Ukrainan tasavallan itsenäistymisen jälkeen siirtyminen markkinatalouteen oli
vaikeaa. Kilpailukykyisiä vientituotteita ei juuri ollut ja kauppa Venäjän
federaation kanssa toi poliittisia kytkentöjä. Siirtymäkausi kesti 1990-luvun
alun. Tuolloin puolitiehen jätetyt rakenteelliset uudistukset johtivat laajaan
työttömyyteen. Palkanmaksu saattoi keskeytyä kuukausiksi. Valtio päästi
markkinoille lisää rahaa, mikä edesauttoi huippukorkeaa inflaatiota. Kuten
Venäjällä, valtionyritysten yksityistäminen merkitsi pienen vähemmistön
rikastumista ja tuloerojen räjähdysmäistä nousua.

Neuvostoliiton hajoaminen aiheutti sen, ettei mustanmullan maa Ukrainan
maataloustuotanto mennyt Venäjälle ilman kaupallista kilpailua. Venäjän
konepaja- ja puolustusvälineteollisuuden romahdettua Ukrainan on täytynyt hakea
Itä-Ukrainassa tuotetulle teräkselle uusia markkinoita esimerkiksi Aasiasta. Maa
on edelleen merkittävä vetureiden, rautatiekaluston ja lentokoneiden valmistaja.
Antonovin lentokonetehdas toimii Ukrainassa. Avaruusteknologiassa maa osallistuu
esimerkiksi Zenit-kantorakettien valmistamiseen yhdessä Venäjän kanssa.

Korruptio on ollut suurongelma. Vuoden 2016 alussa julkaistussa Transparency
International-järjestön vuoden 2015 maavertailussa Ukraina sijoittui koetun
korruption CPI-indeksillä arvioituna Euroopan alhaisimmalle sijalle eli jäi
jaetulle 130. sijalle vertailluista 168 maasta. Ajoittain osa ulkomaisista
sijoittajista on lopettanut liiketoimintansa Ukrainassa byrokratian, korruption
tai muun rikollisen toiminnan takia. Sittemmin korruption kitkemistä on
painotettu ainakin julkisissa puheissa. Ukraina sai markkinatalouden aseman
Euroopan unionilta ja Yhdysvalloilta 2005–2006. Päätökset avasivat
ukrainalaistuotteille uusia markkinoita EU:n ja Yhdysvaltain alueella. Ukraina
pääsi Maailman kauppajärjestö WTO:n jäseneksi 2008.

Taloudellisesti merkittäviin luonnonvaroihin kuuluvat muun muassa: rautamalmi,
kivihiili, mangaani, maakaasu, öljy, suola, rikki, grafiitti, titaani,
magnesium, kaoliini, nikkeli, elohopea, puutavara ja peltomaa.

Ulkomaankauppa oli tavaraviennin osalta vuonna 2012 vahvasti alijäämäinen.
Ukrainan tavara viennin suuruus oli tuolloin 68,8 miljardia ja tuonnin 84,6
miljardia Yhdysvaltain dollaria. Dollarimääräisesti merkittävin tavarakaupan
kumppani oli Venäjä, jonne osuus viennistä oli 25,6 % (17,6 mrd USD) ja
tuonnista 32,4 % (27,4 mrd USD). Muita tärkeitä vientimaita vuonna 2012 olivat
Turkki 5,4 %, Egypti 4,2 %, Puola 3,7 %, Italia, 3,6 %, Kazakstan 3,6 %, Intia
3,3 ja Valko-Venäjä 3,3 % osuuksilla Ukrainan viennistä. Tuontimaista Venäjän
jälkeen merkittävimpiä olivat Kiina 9,3 %, Saksa 8,0 % Valko-Venäjä 6,0 %, Puola
4,2 % ja Yhdysvallat 3,4 % osuuksilla. Vuonna 2012 vienti Suomeen oli vain 0,1
prosenttia (48,2 milj. USD) Ukrainan viennin kokonaisarvosta. Suomesta Ukraina
toi 0,6 prosentin osuuden (485,2 milj. USD) ulkomaankaupan tuonnistaan.

Tärkeisiin vientituoteryhmiin kuuluvat perusmetallit ja niiden jalosteet (27,5 %
viennistä, erityisesti rauta ja teräs), kasvinviljelytuotteet (13,4 %, lähinnä
hiutaleet 10,2 % sekä öljykasvien siemenet ja hedelmät 2,5 %), mineraalituotteet
(11,1 %, sis. mineraaliöljyt, polttonesteet ja öljynjalostustuotteet 5,3 %;
malmit yms. 4,8 %), koneet ja laitteet (10,2 %), kuljetusvälineet (8,7 %,
lähinnä rautatiekalusto 6,0 % ja ilma-alukset 1,3 %), kemianteollisuus (7,4 %)
ja eläin- ja kasvisrasvat (6,1 %). Tuonnissa suurimmat tuoteryhmät olivat
mineraalituotteet (32,5 %, erityisesti maakaasu 16,6 % koko tuonnista), koneet
ja laitteet (15,5 %), kemianteollisuuden tuotteet (10,1 %, esimerkiksi lääkkeet
ja lääkeaineet 3,9 %), liikennevälineet (9,5 % erityisesti ajoneuvot) ja
perusmetallit ja niiden jalosteet (6,2 %).

Sen sijaan palvelujen vienti ylitti selvästi Ukrainan ulkomailta hankkimien
palvelujen määrän. Palveluja vietiin 13,5 miljardilla ja niitä tuotiin 6,7
miljardilla Yhdysvaltain dollarilla. Liikenteen osuus oli 63,0 prosenttia
palveluviennistä, mutta vain 25,0 prosenttia palvelutuonnista. Liikenteessä
suurin yksittäinen viennin osa-alue olivat putkikuljetukset Ukrainan kautta (3,2
mrd USD). Myös rautatie- (1,6 mrd USD), lento- (1,5 mrd USD, sis.
ylilentomaksut) ja meriliikenteen (1,2 mrd USD) merkitys oli suuri positiivisen
palvelutaseen muodostumisessa.

Uusi rahayksikkö Ukrainan hryvnia (lyhenne: UAH) otettiin käyttöön syyskuussa
1996, josta lähtien se on pystytty pitämään suhteellisen vakaana. Tärkeä
uudistus on ollut yksityisyritysten verolainsäädännön yksinkertaistaminen ja
selkeyttäminen. Uusia yrityksiä on syntynyt kuin sieniä sateella koska
yksityisyrittäjien ei enää tarvitse kärsiä satunnaisista ja mielivaltaisista
veroista. Yksi hryvnia (lausutaan grivna) oli vuoden 2013 lopulla arvoltaan noin
0,09 euroa.

Vuonna 2011 Ukrainan bruttokansantuote (BKT) oli 1 302 miljardia hryvniaa (UAH)
eli vuoden 2011 lopun vaihtokurssein noin 126,4 miljardia euroa. Jokaista
ukranialaista kohden tämä oli keskimäärin 28 488 hryvnaa eli 2 766 euroa tuona
vuonna. Korkein alueellinen BKT-osuus, noin 7 742 euroa vuodessa henkeä kohden,
tehtiin Kiovassa. Kiovan osuus koko maan BKT-kertymästä oli 17,2 prosenttia.
Määrällisesti merkittäviin lukeutuivat myös Donetskin (12,4 %), Dnipropetrovskin
alue et (10,8 %) ja Harkovan alueet (5,9 % osuus maan BKT-kertymästä).
Alhaisinta alueellisen bruttokansantuotteen kertyminen (noin 1 285 euroa henkeä
kohden vuonna 2011) oli Tšernivtsin alueella. Yhdistyneiden kansakuntien
erityisjärjestö IMF:n tilastojen ja ennusteiden Ukrainan bruttokansantuoteen
arvioitiin vuosina 2012–2013 saavuttaneen vuosen 2009 lamaa edeltävän tason.
IMF:n tilastoissa henkeä kohti laskettu BKT oli 28 555 hryvnaa (eli lähellä
kansallisesti ilmoitettua arvoa) eli 3 584 Yhdysvaltain dollaria (USD) ja
ostovoimakorjattu BKT-arvo likipitäen kaksinkertainen eli 7 210 dollaria.
Keskimääräinen henkeä kohti laskettu BKT-osuus on Ukrainassa maantieteellisen
Euroopan matalimpia, joskin ainakin naapurimaa Moldovassa (3 382 USD/ henki)
ostovoimakorjattu BKT-taso asukasta kohden jäi alle puoleen Ukrainan arvosta.
Ostovoimakorjattu bruttokansantuote asukasta kohden oli selvästi korkeampi
esimerkiksi Valko-Venäjällä (15 056 USD/henki) ja Venäjällä (16 768 USD/henki).

Keskimääräinen kuukausipalkka oli Ukrainassa vuonna 2013 noin 2 766 hryvniaa eli
vuoden 2013 lopun vaihtokurssein 296 euroa. Keskimääräinen kuukausipalkka
vaihteli aluetasolla Ternopilin alueen 214 ja Kiovan 453 euron välillä.
Elintason mataluuden ja useita naapurimaitaan heikomman talouskehityksen
johdosta Ukrainasta on muuttanut miljoonia aiempia asukkaita pois 1990-luvun
alun jälkeen. Väestön tukalaa taloustilannetta ei tutkijoiden mielestä ole
kunnolla ymmärretty länsimaissa.

Ukrainan sähköntuotanto pohjautui vuonna 2010 pääosin fossiilisiin
polttoaineisiin (64,1 %), ydinvoimaan (25,2 %) ja vesivoimaloihin (9,9 %).
Ydinvoiman osuus sähköntuotannosta on maailman korkeimpia; maa sijoittuu
suhteellisessa vertailussa kolmanneksi maailmassa Ranskan ja Belgian jälkeen.
Ukrainan sähköntuotannoksi vuonna 2012 arvioitiin 198,1 TWh. Samana vuonna
Suomen sähköntuotanto oli 67,7 TWh, joka vastaa noin kolmannesta Ukrainan
sähköntuotannon kokonaismäärästä. Kansainvälisen ydinenergiajärjestö IAEA:n
mukaan Ukrainan neljä ydinvoimalaitosta tuottivat vuonna vuonna 2013 noin 78 TWh
sähköä, mikä oli noin 43,6 prosenttia Ukrainan nettosähköntuotannosta tuona
vuonna. Lämpöenergian tuotannossa maakaasu oli vuonna 2011 hallitseva polttoaine
83,9 prosentin tuotanto-osuudella. Hiilellä tai turpeella tuotettiin 12,7,
biopolttoaineilla 1,5, ydinvoimalla 1,1 ja öljyllä 0,9 prosenttia Ukrainan
lämmitysenergiasta.

Ukraina on vahvasti riippuvainen energiantuonnista Venäjältä, vaikka onkin
pyrkinyt lisäämään omaa maakaasun ja -öljyn tuotantoaan ja öljynjalostustaan
2000-luvulla. Vuonna 2012 maan oman tuotannon arvioitiin kattavan runsas
kolmannes Ukrainan käyttämästä öljystä ja maakaasusta. Maa oli tuolloin
määrällisesti maailman 10. suurin maakaasun tuoja Yhdysvaltojen, Japanin,
useiden EU-maiden, Etelä-Korean ja Turkin jälkeen.

Myös Krimin niemimaan alueelta ja sen läheisiltä merialueilta on löydetty
merkittävästi maaöljyä ja -kaasua. Ensimmäiset löydöt Krimin hiilivetyvaroista
tehtiin jo 1886. Sittemmin painopiste on siirtynyt Krimin autonomisen tasavallan
läntisimpään osaan ja niemimaan lounaisille merialueelle, joskin maakaasua
porataan esimerkiksi Kertšin niemimaan pohjoispuolella, lähellä Štšolkinea.
Vaikka neuvostovuosina alueella jo tehtiin laajoja geologisia kartoituksia,
Ukraina on 2010-luvulla sopinut suurten länsimaalaisten öljyn- ja
kaasunporausyhtiöiden kanssa yhteistyöstä merenalaisten, Krimin niemimaan
lounaispuolen esiintymien tutkimisessa ja hyödyntämisessä. Tällä Ukraina on
tähdännyt Venäjä-riippuvuutensa pienentämiseen polttoainehuollossaan.

Vuotuista maakaasun tuotantoa pyrittiin lisäämään vuonna 2014 vajaalla 10
prosentilla. Uusia yhteistyösopimuksia esimerkiksi Mustanmeren pohjoisosien
Skifskan kaasuesiintymän osalta on myös solmittu. Esiintymästä on arvioitu
voitavan aikanaan hyödyntää 200–250 miljoonaa kuutiota maakaasua noin 5
miljoonan kuution vuosituotannolla. Lisäksi Ukrainan Krimin lähivesillä on
toinenkin vielä hyödyntämätön kaasukenttä, jonka vuosituotannosta on esitetty
samansuuntaisia arvioita. Ukrainan raaka-ainevarat ja maan pitäminen riippuvana
Venäjän energiatuonnista, on eräs Venäjän ja sen hallitsemien suuryhtiöiden
kuten Gazpromin taloudellinen kiinnostustekijä vuoden 2014 Krimin kriisissä.

Suurimmat hyödyntämättömät maakaasuvarat Ukrainassa liittyvät liuskekaasuun,
jota olisi tarkoitus vapauttaa maaperästä vesisärötyksellä eli rikkomalla
huokoista maanalaista kivikehää paineistetun veden ja kemikaalien avulla.
Optimistisimpien arvioiden mukaan 2020-luvulla Ukraina voisi vapautua näiden
liuskekaasuesiintymien avulla useiksi vuosikymmeniksi täysin maakaasun
tuontitarpeestaan. Tammikuussa 2013 Ukrainan presidentti allekirjoitti 10
miljardin Yhdysvaltain dollarin pitkäaikaisen tuotanto-osuussopimuksen
Shell-yhtiön kanssa Koillis-Ukrainan Dneprin-Donetskin altaan Juzovskan
liuskekaasuesiintymän hyödyntämisestä. Juzovskan esiintymän ydinalueet
sijaitsevat esitutkimuksen perusteella Donetskin alueen Slovjanskin ja Harkovan
alueen Izjumin seudulla. Vastaava sopimus solmittiin loppuvuonna 2013
yhdysvaltalaisen Chevron-yhtiön kanssa Länsi-Ukrainan Oleskan
liuskekaasuesiintymän hyödyntämisestä satojen huolestuneiden ihmisten
vastustuksesta huolimatta. Myös Venäjä ilmaisi huolensa Itä-Ukrainan
liuskekaasuesintymän vaikutuksista lähialueittensa vesivaroihin. Suuren
vastustuksen takia Ukrainan ympäristöministeri lupasi tammikuussa 2014, ettei
poraustoimenpiteitä ainakaan maan länsiosan Lvivin ja Ivano-Frankivskin alueilla
aloitettaisi ainakaan ennen saman vuoden kesää.

Ukrainan itsenäistyessä vuonna 1992 maan väkiluku oli yli 52 miljoonaa. Vuonna
2010 se oli supistunut 45 miljoonaan, ja YK:n ennusteiden mukaan vuonna 2030
Ukrainassa on 39 miljoonaa asukasta.

Vuonna 2001 Ukrainan suurimmat kansallisuudet eli etniset ryhmät olivat:
ukrainalaiset (77,8 %), venäläiset (17,3 %), valkovenäläiset (0,6 %),
moldovalaiset (0,5 %), Krimin tataarit (0,5 %), bulgarialaiset (0,4 %),
unkarilaiset (0,3 %), romanialaiset (0,3 %), puolalaiset (0,3 %), juutalaiset
(0,2 %) ja muut (1,8 %). Varsinkin Krimin autonominen tasavalta on etnisesti
monimuotoinen.

Vuonna 2001 väestönlaskennan mukaan Ukrainan väestöstä 67,5 % puhui
äidinkielenään ukrainaa ja 29,6 % venäjää. Venäjän asema väestön äidinkielenä
oli supistunut 3,2 prosentilla vuosien 1989 ja 2001 väestönlaskentojen välisenä
aikana. Ukrainassa puhutaan myös useita vähemmistökieliä. Vuoden 2001
väestönlaskennassa jonkun muun kielen kertoi äidinkielekseen 2,9 prosenttia
vastaajista.

Vähemmistökieltä puhuvien määrä oli noussut vuosien 1989 ja 2001 välillä 0,4
prosentilla. Tätä selittää esimerkiksi Krimin tataarien paluumuutto.
Vähemmistökielistä puhujia on eniten ruteenilla (560 000, vuoden 2000 tieto),
romanialla (319 000), valkovenäjällä (276 000), krimintataarilla (260 000, 2006
tieto) bulgarialla (234 000), turkilla (200 000) ja unkarilla (157 000) ja
puolalla (144 000).

Helmikuun 2014 lopulla Ukrainan parlamentti päätti perua vuonna 2012 säädetyn
kielilain. Erityisesti venäläisissä tiedotusvälineissä tätä pidettiin
merkittävänä huolenaiheena ja syynä venäjänkielisen väestönosan
tyytymättömyyteen, sillä aiempi laki oli sallinut useamman virallisen kielen
käyttämisen alueilla, joissa yli 10 prosenttia väestöstä puhui muuta kuin maan
virallista kieltä ukrainaa. Lain nojalla kolmetoista maan 27 alueesta oli
ehtinyt hyväksyä venäjän kielen käytön toiseksi viralliseksi kieleksi
alueellaan. Maan länsioissa kaksi aluetta oli puolestaan hyväksynyt romanian ja
unkarin kielen alueessaan viralliseksi kieleksi. Ukrainan virkaatekevä
presidentti Turtšinov käytti kuitenkin veto-oikeuttaan, ja torjui lakimuutoksen.

Vuonna 2012 Ukrainan virallinen työttömyysprosentti oli 2 %, mutta suuren osan
työttömyydestä arvellaan olevan piilotyöttömyyttä. Kansainvälisen työjärjestön
(ILO) määritelmä todellinen työttömyysprosentti oli vuonna 2012 7,5 prosenttia.
Alhaisimmillaan työttömyys oli Kiovassa (5,5 %), Krimin autonomisessa
tasavallassa ja Odessan alueella (5,8 %) sekä Sevastopolissa (5,7 %).
Korkeimmillaan työttömyys oli puolestaan Rivnen, Ternopilin ja Tšernihivin
alueilla (9,8 %) sekä Žytomyrin alueella (9,7 %). Maailmanpankin tilastojen
mukaan 2,9 % väestöstä eli vuonna 2008 kansallisesti määritellyn köyhyysrajan
alapuolella.

Työjärjestö ILO totesi vuoden 2013 yhteenvedossaan, että 3,4 % Ukrainan
työikäisestä väestöstä eli noin 1,2 miljoonaa ukrainalaista oli muuttanut
maastaan työn perässä. Nämä 15–70-vuotiaat ukrainalaiset asuivat tammikuun 2010
ja kesäkuun 2012 välisenä aikana kotimaansa ulkopuolella työn vuoksi. Kaksi
kolmasosaa työn vuoksi muuttaneista oli miehiä ja kolmannes naisia. Suosituimmat
työskentelymaat oli Venäjä (43,2 %), Puola (14,3 %), Italia (13,2 %) ja Tšekki
(12,9 %).

Vuonna 2007 arvioitiin, että Ukraina on saavuttanut YK:n vuosituhattavoitteista
kolme: köyhyyteen, koulutukseen ja tasa-arvoon liittyvät tavoitteet. Pidettiin
todennäköisenä, että se saavuttaa myös lapsikuolleisuuteen ja odottavien äitien
terveyteen liittyvät tavoitteet, ja mahdollisena myös kahden muun tavoitteen
saavuttamista.

Vuoden 2006 kyselyssä ukrainalaisista 62,5 prosenttia oli uskontokuntiin
kuulumattomia. Ortodokseja oli 26,8 prosenttia, katolilaisia 5,9 prosenttia,
protestantteja 0,9 prosenttia ja muita uskontoja oli 1,0 prosenttia väestöstä.
2,6 prosenttia ei tiennyt vakaumustaan ja 0,3 prosenttia ei vastannut kyselyyn.

Ortodoksisuus on jakaantunut tällä hetkellä kolmeen kilpailevaan kirkkoon. Jaon
taustalla on ukrainalainen nationalismi ja halu irrottautua myös kirkollisesti
Venäjän vaikutusvallasta. Mielipidekyselyn mukaan Ukrainan suurin uskonnollinen
yhdyskunta on Ukrainan ortodoksinen kirkko – Kiovan patriarkaatti. Se on vuonna
1992 perustettu, patriarkka Filaretin johtama kirkkokunta. Filaret oli vuoteen
1991 asti Moskovan patriarkaatin alaisen Ukrainan ortodoksisen kirkon Kiovan ja
koko Ukrainan metropoliitta, mutta menetti pappisvihkimyksen ja suljettiin
ehtoollisyhteydestä vuonna 1997 "skismaattisesta toiminnasta". Muut ortodoksiset
kirkot eivät ole tunnustaneet Filaretin johtamaa Kiovan patriarkaattia. Ukrainan
ortodoksinen kirkko – Moskovan patriarkaatti on Venäjän ortodoksisen kirkon eli
Moskovan patriarkaatin alainen, vuodesta 1990 lähtien autonomisesti toiminut
kirkko. Kolmas ortodoksinen kirkkokunta on Ukrainan autokefalinen ortodoksinen
kirkko, joka syntyi 1920-luvulla Ukrainan lyhyen itsenäisyyden aikana ja selvisi
Neuvostoliiton aikana diasporassa ulkomailla. Ukrainan itsenäistymisen jälkeen
se on aloittanut uudelleen toiminnan Ukrainan alueella. Keskustelua Kiovan
patriarkaatin ja Ukrainan autokefalisen ortodoksisen kirkon yhdistymisestä
heräteltiin keväällä 2015.

Länsi-Ukrainassa on myös merkittävä määrä Ukrainan kreikkalaiskatoliseen
kirkkoon kuuluvia uniaatteja, jotka noudattavat ortodoksista
jumalanpalvelusperinnettä, mutta tunnustavat paavin aseman ja ovat näin osa
katolista kirkkoa.

Protestanttisista uskonsuunnista suurimpia ovat baptistit ja helluntailiike,
joilla molemmilla on satojatuhansia jäseniä eri seurakuntaliitoissa.
Protestantismi on keskittynyt maan länsiosaan, josta käsin on myös harjoitettu
laajaa lähetystyötä eri puolilla Neuvostoliittoa.

Katolisen kirkon osuus on samoin suurin maan länsiosassa, joka ennen toista
maailmansotaa kuului Puolalle, erityisesti Lvivin (Lvovin) alueella. Maassa on
myös juutalaisia ja muslimivähemmistöjä, jälkimmäisistä merkittävän osan
muodostivat Krimin tataarit.

Ruoka on merkittävä osa ukrainalaista kulttuuria ja pääosin runsasravinteisen
maaperän omaavan maan eri kolkista löytyy paljon alueellisia erikoisuuksia.
Tunnetuimpia ukrainalaisia ruokalajeja ovat borssi (punajuurista valmistettu
keitto), varenyky (raviolin tapainen ruokalaji), golubtsi (täytettyjä
kaalikääryleitä) ja deruny (raastetusta perunasta valmistettuja pannukakkuja).
Joulun ja pääsiäisen viettoon liittyy monia ruokalajeja, joita ei valmisteta
muulloin. Ukrainalainen tumma ruisleipä on myös tunnettua.

Monet ukrainalaiset ovat kansallismielisiä, ja erityisesti syrjäseuduilla vanhat
perinteet ja kansanmusiikki ovat voimissaan. Taidemusiikin säveltäjistä Dmitri
Bortnjanski ja Sergei Prokofjev ovat ukrainalaissyntyisiä, vaikka elivät ja
sävelsivät pääasiassa Venäjällä. Ukrainalaisista taidemusiikin esittäjistään
kuuluisimpia ovat viulistit David ja Igor Oistrah ja pianistit Vladimir Horowitz
ja Sviatoslav Richter.

Eurovision laulukilpailussa Ukraina on menestynyt varsin hyvin. Ruslana Lyžytško
voitti Euroviisut vuonna 2004 Istanbulissa Turkissa kappaleellaan Wild Dances.
Niinpä Ukraina järjesti vuoden 2005 Euroviisut. Vuonna 2007 euroviisuissa Vjerka
Serdjutška sijoittui toiseksi kappaleella Dancing Lasha Tumbai. Vuonna 2008 Ani
Lorak tuli myös toiseksi kappaleella Shady Lady. Vuoden 2016 Tukholmassa
järjestetyissä euroviisuissa Ukraina voitti Jamalan esittämällä kappaleella
1944.

Kuuluisimpia ukrainalaisia kirjailijoita ovat 1800-luvulla elänyt runoilija
Taras Ševtšenko ja vuonna 1916 kuollut kirjailija Ivan Franko. Ivan Franko oli
merkittävä kirjailija ja poliitikko, joka perusti Ukrainan sosialistisen
liikkeen. Oman kirjallisen tuotannon lisäksi hän käänsi muun muassa Victor
Hugon, William Shakespearen ja Goethen teoksia ukrainan kielelle. Taras
Ševtšenkoa pidetään modernin ukrainalaisen kirjallisuuden isänä. Hän kirjoitti
myös venäjäksi ja kirjallisen tuotannon lisäksi oli myös taitava taidemaalari.
Hänet tuomittiin karkotukseen vuonna 1847 johtuen hänen venäläisten
ukrainalaisiin kohdistuvia sortotoimia kuvaavista satiirisista runoistaan.

Vaikka tarvittava urheiluinfrastruktuuri ei ole monien Euroopan maiden tasolla,
Ukraina on menestynyt hyvin kansainvälisessä huippu-urheilussa, erityisesti
yleisurheilussa, voimistelussa, purjehduksessa, nyrkkeilyssä, painissa,
uinnissa, judossa ja shakissa. Maan tunnetuimpia urheilijoita ovat nyrkkeilijät
Vitali ja Volodymyr Klytško ja seiväshyppääjä Serhi Bubka. Parhaiten
olympialaisissa menestynyt urheilija on neljä kultamitalia saanut uimari Jana
Klotškova. Ukrainalla on ollut joukkue sekä kesä- että talviolympialaisissa
vuodesta 1994 alkaen, ja maa on saanut kaikkiaan 29 kultamitalia.

Ukrainan suosituin urheilulaji on jalkapallo, jossa urheiluseurat Kiovan Dynamo,
Donetskin Šah’tar ja Dnipropetrovskin Dnipro ovat saavuttaneet kansainvälistäkin
menestystä. Maan jalkapallojoukkue selviytyi vaikeasta karsintalohkosta (mm.
Turkki, Kreikka ja Tanska) ykkösenä jatkoon vuoden 2006 MM-kilpailuihin, joissa
sijoittui kahdeksan parhaan joukkoon. FIFA:n rankigissa se oli huhtikuussa 2012
sijalla 49.

Kiovan Sokol on maan tunnetuin jääkiekkojoukkue. Ukrainan jääkiekkomaajoukkue on
pelannut 2000-luvulla jääkiekon maailmanmestaruuskilpailujen A-sarjassa.
Kansainvälinen jääkiekkoliitto laskee maassa olevan 4400 rekisteröityä pelaajaa.
Miesten maajoukkue on vuonna 2013 IIHF:n rankingissa sijalla 20.

Kristillisistä juhlapäivistä ortodoksisen joulun ajankohta on kiinteä, mutta
Pääsiäisen päivämäärä vaihtelee.



https://fi.wikipedia.org/wiki/Tukholma

Tukholma (ruots. Stockholm) on Ruotsin pääkaupunki ja samalla maan suurin kunta.
Kaupunki sijaitsee Itämeren länsirannikolla Ruotsin keskiosassa. Ruotsin
historiallisista pääalueista kaupunki kuuluu Sveanmaahan. Eteläosa Tukholmasta
kuuluu Södermanlandin maakuntaan ja pohjoisosa Uplannin maakuntaan. Tukholma
kuuluu Tukholman lääniin ja toimii sen pääkaupunkina. Lisäksi kaupunki kuuluu
alueeltaan lääniä vastaavaan Tukholman läänin maakäräjäkuntaan, joka huolehtii
esimerkiksi terveydenhuollosta.

Vuoden 2015 lopussa Tukholmassa oli 923 516 asukasta, joten se on selkeästi
Pohjoismaiden suurin kaupunki ja kunta. Koko Tukholman läänin käsittävässä
Suur-Tukholmassa asukkaita oli 2 198 044. Kaupungin väestötiheys oli 4 796,2
asukasta maaneliökilometriä kohti. Tukholman kokonaispinta-ala on vuoden 2016
alun tietojen mukaan 214,59 km², josta maata on 187,16 km² ja vesialueita
27,44 km². Vesialueista Mälareniin kuuluu 15,71 km², muita sisävesialueita on
4,46 km² ja merialueita 7,27 km². Vuonna 2007 kunnassa oli 2,58 km² peltoa, ja
ajankohdan maapinta-ala oli 188 km².

Tukholmasta tuli kaupunki 1200-luvulla ja 1300-luvulta lähtien se on ollut
Ruotsin poliittinen ja taloudellinen keskus. Tukholma on esimerkiksi Ruotsin
valtiopäivien kokoontumispaikka ja Tukholman kuninkaanlinna on maan hallitsijan
kuningas Kaarle XVI Kustaan virallinen residenssi, jossa kuningaspari edustaa ja
työskentelee, mutta varsinainen asunto on Drottningholmin linnassa Tukholman
ulkopuolella.

Tukholman naapurikuntia ovat Nacka, Tyresö, Huddinge, Ekerö, Järfälla,
Sollentuna, Sundbyberg, Solna, Danderyd ja Lidingö.

Eerikinkronikan mukaan Tukholman perusti Birger-jaarli, joka halusi lopettaa
karjalaisten sotaretkillään aiheuttaman vahingon Mälarenin alueelle ja Sigtunan
tuhon kaltaiset tapahtumat. Ensimmäiset rakennukset Tukholmassa olivatkin
linnoituksia, joiden tarkoituksena oli rajoittaa liikennettä näiden vesistöjen
välillä. Tukholma mainitaan historiallisissa dokumenteissa vuonna 1252 ja
samoihin aikoihin se sai myös kaupunkioikeudet. Kuningas Valdemar Birgerinpoika
solmi Hansan kanssa kauppasopimuksen Tukholmassa. Arkeologiset kaivaukset
osoittavat, että Tukholmassa oli asutusta jo 1000-luvulla. 1100-luvulla nykyisen
kuninkaallisen linnan mäelle rakennettiin linnoitus. 1270-luvulla fransiskaanit
perustivat luostarin nykyiselle Riddarholmenille.

1300-luvulla Tukholmasta oli tullut alueen tärkein kaupunki. Sen suojaksi
rakennettiin 1200-luvulla muurit. Tukholman kautta vietiin etupäässä rautaa
Bergslagenista Saksaan. Aluksi Tukholma sijaitsi vain Stadsholmenin saarella,
joka kahden muun pienemmän saaren kanssa tunnetaan nykyään nimellä "Vanha
kaupunki", ruots. Gamla stan. Stadsholmenin pinta-ala oli alun perin 24
hehtaaria.

1400-luvulla Tukholmassa asui noin 5000 ihmistä, joista suuri osa oli
saksalaisia kauppiaita. Saksalaisten asemasta kaupungissa kertoo se, että puolet
kaupungin kuusihenkisestä raadista tuli olla saksalaisia. Tukholma mainitaan
Ruotsin pääkaupunkina virallisissa asiakirjoissa vuonna 1436.

1430-luvulta lähtien osassa Ruotsia alkoi esiintyä pyrkimyksiä irtautua Kalmarin
unionista. 10. lokakuuta 1471 Sten Sture vanhemman johtamat ruotsalaiset
kukistivat tanskalaiset ja näiden ruotsalaiset liittolaiset Brunkebergin
taistelussa Tukholman ulkopuolella.

Kun Sten Sture nuorempi kuoli vuonna 1520, Kalmarin unionin kuningas Kristian II
yritti saada Ruotsin takaisin valtaansa. Kristian valtasi Tukholman ja yritti
tukahduttaa vastarinnan ruotsalaisten keskuudessa Tukholman verilöylyllä. Syntyi
laaja kapinaliike, ja juhannuksena 1522 Kustaa Vaasa valtasi Tukholman. Kustaa
Vaasan aikana Tukholman asema maan pääkaupunkina vahvistui ja sen rooli
kaupankäynnin keskuspaikkana kasvoi.

1600-luvulla kaupunki kasvoi Stadsholmenin ulkopuolella oleville alueille, joita
kutsuttiin malmeiksi: Östermalm, Södermalm, Norrmalm. Ruotsin suurvalta-ajalla
rikkaat aateliset, jotka eivät halunneet asua epähygieenisessä ja ahtaassa
kaupungissa, rakennuttivat palatsinsa juuri kaupungin ulkopuolelle. Kaupungin
asukasluku kasvoi räjähdysmäisesti 1610-luvun 10 000 asukkaasta 60 000
asukkaaseen 1660-luvulla. Tukholmasta tuli lyhyen ajan sisällä kansainvälinen
metropoli. Kaupan ja kukoistuksen tuoma vauraus näkyy yhä Tukholman katukuvassa
useissa loisteliaissa kaupunkitaloissa ja palatseissa, joita tuolloin
pystytettiin eri puolille kaupunkia.

Vuonna 1697 Tukholman vanha linna, Tre Kronor, paloi maan tasalle. Linnan
jälleenrakennus aloitettiin heti palon jälkeen. Vanhan linnan tilalle valmistui
Nicodemus Tessin nuoremman suunnittelema kuninkaanlinna vuonna 1754.

Ruotsin suurvalta-ajan lopulla kaupungin väkiluvun kasvu pysähtyi. 1600-luvun
lopun huonot sadot ja 1710 kaupunkiin iskenyt rutto rasittivat kaupungissa
asuvia entisestään. Vasta 1720-luvulla kaupungin taloudellinen kasvu lähti taas
vauhtiin. Väkiluku oli vielä vuonna 1800 vain noin 75 000.

1800-luvun alun aikana Tukholman menetti asemansa maan tärkeimpänä
vientikeskuksena Göteborgille. Samoin Norrköpingistä tuli lyhyeksi aikaa maan
suurin teollisuuskeskus. Teollistumisen myötä Tukholma sai kuitenkin takaisin
asemansa maan tärkeimpänä teollisuuskaupunkina 1870-luvun aikana. 1800-luvun
lopun aikana kaupungin väkiluku kasvoi ennennäkemättömän paljon. 35 vuoden
aikana väkiluku nousi 300 000 henkilöön. Kaupungin laajetessa otettiin käyttöön
uusi asemakaava, jonka inspiraationa oli ollut suorista ja leveistä kaduistaan
tunnettu Pariisin asemakaava.

1900-luvun alussa Tukholman asutus alkoi levitä kaupungin tullimuurien
ulkopuolelle. Vuonna 1903 aloitettiin kaupungin raitiotieverkon sähköistäminen
ja ensimmäiset sähkökäyttöiset raitiovaunut otettiin käyttöön vuoden 1904
helmikuussa. Vuonna 1936 otettiin käyttöön Bromman lentoasema, joka oli
kaupungin ensimmäinen lentoasema. 1950- ja 60-lukujen noususuhdanteen aikana
toteutettiin Norrmalmin uudelleenjärjestely, jossa monet Tukholman keskustan
vanhat asuin- ja liikerakennukset purettiin ja niiden tilalle rakennettiin uusi
uudenaikainen keskusta, niin sanottu Stockholms City.

1. lokakuuta 1950 otettiin käyttöön Slussenin ja Hökarängenin välillä Tukholman
maanalainen Tunnelbanan, joka nykyäänkin on pääosin tuolloisen vasemmanpuoleisen
liikenteen mukaisesti rakennettu. Oikeanpuoleinen liikenne otettiin Ruotsissa
käyttöön syyskuussa 1967. Uudistuksen yhteydessä raitiovaunuliikenne hävisi
Tukholman kaduilta.

Asutus levisi 1950-luvulla maanalaisen varrelle rakennettuihin ABC-lähiöihin,
joista Vällingby oli ensimmäinen. 1960- ja 1970-luvuilla aloitettiin niin
sanottu miljoonaohjelma, jonka aikana Tukholman lähelle rakennettiin useita
uusia lähiöitä. Tukholman keskustan uudelleenrakennuksen alta väestöä muutti
pois kaupungin keskustasta uusiin lähiöihin. Tukholman kaupungin asukasluku oli
korkeimmillaan 810 000, vuonna 1961. Tämän jälkeen asukasluku on laskenut
hieman, samalla kun Tukholman naapurikuntien asukkaiden määrä on noussut.

Tukholma on asukasluvultaan Ruotsin selvästi suurin kunta. Asukasluku on 911 989
(2014), joka vastaa 41,5 % koko Tukholman läänin asukasluvusta ja 9,4 % koko
Ruotsin asukasluvusta.

Tukholman asukkaista 51 % on jonkinlainen lukion jälkeinen koulutus. Keskiverto
tukholmalainen ansaitsee vuodessa 301 700 kruunua (miehet 343 900 kr, naiset
259 600 kr) Työttömiä Tukholmassa oli vuonna 2006 5,1 % työkykyisestä väestöstä.
Koko maan vastaava luku on 5,4 %.

Asukkaista miehiä on noin 48 % ja naisia noin 52 %. 68 672 (2005) Tukholman
asukkaista on jonkin muun maan kuin Ruotsin kansalainen. Suomen kansalaisia asuu
Tukholmassa 12 039 (2005) ja he ovat suurin ulkomaalaisryhmä Tukholmassa.

Ensimmäisen ja toisen sukupolven maahanmuuttajia Tukholmassa asuu 227 369, eli
noin 28.1 % kaupungin asukkaista. Tukholmassa asuvista Ruotsin kansalaisista
94 181 on syntynyt ulkomailla ja heistä selvästi suurin ryhmä (19 580) on
syntynyt Suomessa. Myös Irak (12 290), Iran (9 067) ja Puola (6 907) ovat monen
tukholmalaisen syntymämaita.

Suomalaisia on asunut Tukholmassa keskiajalta lähtien. Uskonpuhdistuksen
yhteydessä suomalaiset saivat dominikaaniluostarin kirkon itselleen. Vuonna 1533
pidettiin Tukholman ensimmäinen suomenkielinen jumalanpalvelus. Ensimmäiset
suomenkieliset kirjat, Mikael Agricolan Abckiria, Rucouskiria ja Se Wsi
Testamenti painettiin Tukholmassa.

Vuonna 2008 Tukholmassa asui 67 220 ruotsinsuomalaista, mikä on Ruotsin kuntien
suurin määrä. Ruotsinsuomalaisiksi lasketaan Ruotsissa asuvat, mutta Suomessa
syntyneet suomalaiset sekä ne Ruotsissa asuvat, joiden vanhemmista vähintään
toinen on syntynyt Suomessa. Suomen kansalaisia Tukholmassa asuu 12 039 (2005).
Suomessa syntyneitä henkilöitä jotka ovat vaihtaneet Ruotsin kansalaisuuteen on
10 351.

Tukholmassa on muutama suomenkielinen esikoulu sekä ruotsinsuomalainen
peruskoulu Kungsholmenin Fridhemsplanilla. Tukholmassa toimii myös Tukholman
Suomalainen seurakunta, ja Suomalainen kirkko (ruots. Finska kyrkan) sijaitsee
kaupungin vanhassakaupungissa.

Hieman vanhempien vuoden 2009 lopun tietojen mukaan kaupungissa asui 18 273
Suomessa syntynyttä, mikä vastasi 2,2 prosenttia kunnan väestöstä.

Vielä vanhempien vuoden 1984 lopun tietojen mukaan 13,1 prosenttia kaupungin
asukkaista oli ulkomailla syntyneitä. Tuolloin kaupungissa asui 26 292 Suomessa
syntynyttä, mikä vastasi 4,0 prosenttia kunnan väestöstä.

Vuoden 2010 tietojen mukaan 20 vuotta täyttäneiden kaupunkilaisten
mediaaninettotulot olivat 216 908 kruunua. Vuodelta 2007 olevan tiedon mukaan
kuntalaisten nettovarallisuuden mediaani oli 57 000 kruunua.

Tukholman kunnassa on yksi taajama, joka vuoden 2010 lopussa muodostaa
käytännössä koko kunnan väestön. Taajaman ulkopuolella asui tuolloin 145
asukasta. 31.12.2010 Tukholman kunnan osuus koko taajaman väkiluvusta oli
846 928. Taajama kuuluu osittain myös Botkyrkan, Danderydin, Haningen,
Huddingen, Järfällan, Nackan, Sollentunan, Solnan, Sundbybergin ja Tyresön
kuntiin. Koko Tukholman taajamassa on 1 372 565 asukasta.

Yli 200 asukkaan taajamien lisäksi kunnassa on vuoden 2010 tietojen perusteella
myös yksi pientaajama, Geber. Pientaajamien asukasluku on 50–199 asukasta.

Tukholman kokonaispinta-ala on vuoden 2016 alun tietojen mukaan 214,59 km²,
josta maata on 187,16 km² ja vesialueita 27,44 km². Vesialueista Mälareniin
kuuluu 15,71 km², muita sisävesialueita on 4,46 km² ja merialueita 7,27 km².

Tukholman keskusta sijaitsee paikalla, jossa Mälaren ja Itämeren lahti Saltsjön
kohtaavat toisensa. Mälarenilla on siellä kaksi hyvin lyhyttä laskujokea,
Norrström ja Slussen, ja Tukholman vanhakaupunki sijaitsee niiden väliin
jäävällä Stadsholmenin saarella.

Epävirallisesti Tukholman kunta jaetaan yleensä kolmeen osaan, sisäkaupunkiin
(innerstaden), Länsi-Tukholmaan (västerort) ja Etelä-Tukholmaan (söderort).

Innerstaden muodostuu Södermalmista, Norrmalmista, Östermalmista,
vanhastakaupungista sekä Kungsholmenista, eli suurin piirtein kaupunginosista,
jotka aiemmin olivat kaupungin tullimuurien sisäpuolella (innanför tullarna).
Nykyisinkin entiset tulliportit muodostavat rajan kantakaupungin ja
esikaupunkien välille.

Tukholman pääkatu on Drottninggatan. Muita tunnettuja katuja on muun muassa
Strandvägen ja Birger Jarlsgatan. Vanhassakaupungissa on Mårten Trotzigs gränd,
joka on kaupungin kapein kuja.

Tukholman korkein maastopiste on Vårbergin kaupunginosan Vikingaberget, joka
yltää 77,24 metriä merenpinnan yläpuolelle.

Tukholma on rakennettu 14 saarelle, joita yhdistää 57 siltaa. Merkittävin
saarista on Stadsholmenin saari jolla Tukholman vanhakaupunki suurimmaksi osaksi
sijaitsee. Vanhakaupunki leviää myös läheisille Riddarholmenille, Strömsborgille
ja Helgeandsholmenille jossa muun muassa Ruotsin valtiopäivätalo sijaitsee.

Stadsholmenin eteläpuolella levittäytyy Södermalmin eli Åsön saari.
Stadsholmenilta pääsee Södermalmille Slussen yli. Södermalmilta on siltayhteys
pienemmille Reimersholmelle ja Långholmenille jotka sijaitsevat Mälarenissa.
Mälarenissa sijaitsevat myös Stora ja Lilla Essingen saaret joiden yli johtaa
muun muassa Essingeledenin moottoritie kaupungin eteläpuolelta Kungsholmenille.

Stadsholmenin itäpuolella Saltsjössa sijaitsee Djurgårdenin eli Valdemarsön
saari, jossa sijaitsevat muun muassa Skansenin ulkoilmapuisto ja Vasa-museo.
Djurgårdenin eteläpuolella sijaitsee pienempi Beckholmen.

Saltsjön puolella sijaitsevat myös pienemmät Skeppsholmen ja Kastellholmen,
joista on siltayhteys Norrmalmin kaupunginosaan. Saarista osa kuuluu
Ekoparken-luonnonpuistoon.

Tukholman kunnan alueella sijaitsee seitsemän eri luonnonsuojelualuetta jotka
kattavat 6,9 % kaupungin kokonaispinta-alasta ja 12,7 % kaupungin viheralueista.
Suurimpia näistä alueista ovat Flatenin luonnonsuojelualue kunnan kaakkoisosassa
(pinta-ala 760 ha) ja Hanstan luonnonsuojelualue (280 ha) jotka ovat osa
suurempaa Järvafältin suojelualuetta. Osa alueista kuuluu Natura 2000
-ohjelmaan.

Vuoden 1862 kuntauudistuksen myötä Tukholma sai ensimmäisen
kaupunginvaltuustonta. Tuolloin Tukholma käsitti suunnilleen nykyisen
keskikaupungin (ruots. Innerstaden). Kuninkaallinen Djurgården liitettiin
Tukholmaan ensimmäisenä vuonna 1868.

Koska Tukholma oli kasvava kaupunki, jonka esikaupunkiasutus oli kasvanut
tullien ulkopuolella, selvitettiin kokonaisia tai osittaisia kuntaliitoksia niin
Bromman, Brännkyrkan, Solnan, Nackan ja muiden kuntien kanssa. Brännkyrkan
maalaiskunta kaupungin eteläpuolella liitettiin Tukholmaan 1.1.1913, jolloin
kunnassa sijainneet Liljeholmenin ja Örbyn taajaväkiset yhdyskunnat
lakkautettiin. Kolme vuotta myöhemmin Bromman maalaiskunta keskikaupungista
länteen liitettiin Tukholmaan ja samalla Mariehällin taajaväkinen yhdyskunta
lakkautettiin. Muiden maalaiskuntien osalta oli ongelmia, eikä Tukholma tehty
aloitetta liitoksiin. Vasta toisen maailmansodan jälkeen Tukholman aluetta
kasvatettiin liittämällä siihen kaupungista koilliseen sijainnut Spångan
maalaiskunta ja Hässelby Villastadin kauppala. Spångassa sijainneet Bromstenin,
Flystan ja Solhemin taajaväkiset yhdyskunnat lakkautettiin samalla. Viimeisin
alueliitos johti niin suureen kritiikkiin, että kaupungin johto lupasi olla
tekemättä enää uusia liitoksia.

Näiden alueiden lisäksi Tukholmaan on liitetty pienempiä alueita vuosien
saatossa. Hammarby liitettiin Nackasta 1930, osa Bagarmossenista vuonna 1959
niin ikään Nackasta ja Kyrkhamn Järfällasta vuonna 1975. Skärholmen ja Vårberg
liitettiin Tukholmaan Huddingesta vuonna 1963. Viimeisimpänä liitettiin Hansta
Sollentunasta vuonna 1982.

Tukholman kaupunki ei kuulunut mihinkään maakäräjäkuntaan, vaan kaupunki hoiti
itse maakäräjäkunnille kuuluneet asiat. Tukholma liittyi Tukholman läänin
maakäräjäkuntaan vasta vuonna 1971. Tukholman lääniin kaupunki on kuulunut vasta
vuodesta 1968 lähtien. Sitä ennen kaupunki muodosti oman hallintoalueensa, jonka
nimitys ruotsiksi oli överståthållarämbetet.

Tukholma on jaettu kaupunginosiin (stadsdel) vuodesta 1904 lähtien. Vuonna 2006
kaupungissa oli 117 kaupunginosaa, joista 21 sijaitsee sisäkaupungissa, 44
Länsi-Tukholmassa ja 52 Etelä-Tukholmassa. Kaupunginosat vaihtelevat
pinta-alaltaan 758 hehtaarin suuruisesta Hässelby Villastadista kuuden hehtaarin
kokoiseen Riddarholmeniin.

Vuodesta 1998 Tukholma on jaettu hallinnollisiin kaupunginosa-alueisiin
(stadsdelsområde), jotka päättävät itse kouluista ja muista sosiaalipalveluista.
Kunnanvaltuusto asettaa alueiden valtuustot (stadsdelsnämnd).
Kaupunginosa-alueita on yhteensä 14, ja ne jaetaan edelleen kaupunginosiin.

Tukholman läänissä on Ruotsin keskusrikospoliisin lokakuussa 2014 julkaistun
raportin mukaan lukuisia paikkakuntia tai lähiötä, jonka paikalliset
verkostoituneet rikolliset tai alueelliset jengit ovat ottaneet hallintaansa.
Alueilla voi tapahtua tapahtuu avoimia välienselvittelyitä, huumekauppaa ja
paikallisten yrittäjien kiristystä suojelurahojen toivossa. Alueilla saatetaan
elää rinnakkaisyhteiskunnassa, jossa rikolliset pitävät yllä omaa oikeutta ja
myöntävät lainoja. Paikallisia asukkaita ei saada uhkausten vuoksi mukaan
oikeuslaitoksen toimintaan eikä poliisi voi toimia heihin kohdistuvien
hyökkäysten vuoksi. Poliisin tunnistamat 55 aluetta sijoittuvat 22 kaupunkiin.
Tukholmassa ja sitä ympäröivässä Tukholman läänissä tällaisia alueita ovat:
Hallunda–Norsborg, Alby–Fittja, Nynäshamn, Sollentuna, Åkersberga, Edsberg,
Täby–Vallentuna, Rinkeby–Tensta, Husby, Hässelby, Hagsätra, Östberga, Farsta,
Enskededalen, Bredäng, Vårberg, Skärholmen, Skarpnäck ja Bagarmossen.

Tukholma on Ruotsin suurin talouskeskus. Tukholma on historiallisesti ollut
tärkeä merenkäynti- ja teollisuuskaupunki, mutta nykyään pankki- ja
taloussektorit ovat kaupungin tärkeimpiä aloja. Yhdessä ne työllistävät noin
45 000 ihmistä. Kaupungissa on myös panostettu informaatioteknologiaan. Kista
Science Parkia on yritetty jopa verrata Piilaaksoon. Myös biotekniikka on yksi
eniten kasvavista alueista.

Tukholman kunta työllisti vuonna 2006 45 452 henkilöä. Suurin yksityinen
työnantaja oli Ericsson. Muita suuria työnantajia olivat Posten, Skandinaviska
Enskilda Banken ja Föreningssparbanken.

Tukholman pörssin 99 tärkeimmästä yhtiöstä 67 %:n pääkonttori sijaitsee
Tukholmassa tai Suur-Tukholman alueella. Ruotsin yli 200 työntekijän yhtiöistä
45 %:n pääkonttori sijaitsee Tukholman alueella.

Tukholman työttömyysaste oli vuonna 2004 noin 3,7 % (n. 18 700 henkilöä).
Tukholmalaisten keskivertotulo vuodessa oli vuonna 2004 227 200 kruunua (noin
24 707 euroa), kun koko maan keskiverotulo oli 196 800 kruunua.

Tukholman kunnallisvero oli vuonna 2005 30,35 % (Ruotsin kunnallisveron
keskiarvo on noin 31,6 %), josta 18,08 % menee kunnalle ja loput 12,27 %
Tukholman läänin maakäräjille (landsting).

Seuraava taulukko kuvaa työpaikkojen ja työllisten jakautumista eri elinkeinojen
kesken. Luvut on laskettu kahdessa eri Statistiska centralbyrånin tilastossa
ilmoitettujen perusteellisempien tietojen pohjalta. "Päiväväestö" (ruots.
dagbefolkning) kertoo kunnassa sijaitsevista työpaikoista ja "yöväestö" (ruots.
nattbefolkning) puolestaan kunnassa asuvien elinkeinosta. Työpaikkaomavaraisuus
on laskettu päivä- ja yöväestön suhteena. Alkutuotanto tarkoittaa maa- ja
metsätaloutta sekä kalastusta. Jalostuksen kohdalla on laskettu yhteen
tavaranvalmistus- ja kierrätysteollisuus, energia- ja ympäristöyritykset sekä
rakennusteollisuus. Muut toimialat on laskettu palveluihin lukuun ottamatta
niitä, joiden elinkeino on tuntematon.

Tukholman julkinen liikenne koostuu busseista ja erityyppisistä junista, mukaan
lukien maanalainen. Julkisesta liikenteestä Tukholman läänissä vastaa
Storstockholms Lokaltrafik (SL). Päivittäin lähes 650 000 ihmistä matkustaa SL:n
junissa ja busseissa.

Kaupungista 42 km pohjoiseen sijaitsee Tukholman kansainvälinen Arlandan
lentoasema, joka on myös alueen suurin. Tukholman kunnan alueella sijaitsee
Bromman lentoasema, jolta lähtee etupäässä sisämaanlentoja, varsinkin pienillä
koneilla. Lisäksi yksityiskoneiden käyttö on keskittynyt Bromman lentokentälle.
Muita tärkeitä Tukholman lähellä olevia lentoasemia ovat Skavstan lentoasema
Nyköpingissä ja Västeråsin lentoasema Västeråsissa.

Tukholman läänin maakäräjien omistama Waxholmsbolaget on vastuussa
vedenpäällisestä julkisesta liikenteestä Tukholman saaristossa. Tukholma on yksi
Itämeren tärkeimmistä satamakaupungeista. Päivittäinen laivayhteys Tukholmasta
on Viking Linen sekä Silja Linen laivoilla Turkuun, Helsinkiin ja Ahvenanmaalle,
Tallinkin aluksilla Tallinnaan ja Riikaan sekä Birka Linen yhdella aluksella
Maarianhaminaan.

Tukholman läpi kulkevat eurooppatiet E4, E18 ja E20. Tukholman monista
moottoriteistä eniten liikennettä on E4:ään kuuluvalla Essingeledenillä. Toinen
tärkeä moottoritie on Södra Länken, joka yhdistää Essingeledenin Nynäshamniin
johtavaan Riksväg 73:een. Tukholmaan on pitkään suunniteltu kehätietä, joka
kiertäisi kaupungin länsipuolelta. Tukholman ohitustiehen on suunnitteilla E4:n
eteläpuolelle ja kulkee Lovönin saaren (jossa muun muassa Drottningholmin linna
sijaitsee) alitse tunnelissa ja toiselle puolelle Länsi-Tukholmaan Hässelbyn
lähistölle, jossa se tulee liittymään E18-moottoritiehen. Näiden suunnitelmien
toteutuminen on kuitenkin varsin kaukana tulevaisuudessa, koko projekti maksanee
noin 25 miljardia kruunua vuoden 2006 rahanarvossa.

Lisääntyneen autoliikenteen takia Tukholmassa on käytössä ruuhkavero
(trängselskatt) sisäkaupungin alueella. Ruuhkavero otettiin käyttöön 1.
heinäkuuta 2007. Aikaisemmin ruuhkaveroa oli kokeiltu 2. tammikuuta 2006 – 31.
heinäkuuta 2006 välisenä aikana. Vero ei koske muun muassa ulkomailla
rekisteröityjä autoja ja Vägverketin normien mukaisia luonnonystävällisiä
kulkuneuvoja.

Tukholman sosiaalidemokraatit menivät vuoden 2002 vaaleihin luvaten, että
ruuhkaveroa ei otettaisi käyttöön. Ruuhkavero otettiin kuitenkin koekäyttöön,
jotta sosiaalidemokraatit saisivat hallituksessa Ympäristöpuolueen tuen.
Tukholmalaiset saivat päättää kokeilukauden jälkeen 17. syyskuuta 2006 käytävien
kunnallisvaalien yhteydessä, halutaanko ruuhkaveroa jatkaa. Tukholman kunnan
asukkaat olivat maksun puolesta, mutta läänin muut kunnat olivat kielteisiä
maksulle. Ruuhkaveron tavoitteena oli vähentää autoliikenteen määrää 10–15
prosenttia ruuhka-aikana, mikä onnistui odotuksia paremmin. Jopa joka viides
auto jäi pois liikennemääristä maksun aikana. Samalla panostettiin
joukkoliikenteeseen ottamalla käyttöön uusia busseja ja lisäämällä metron
vuoroja.

Vuonna 2006 uusi porvarillinen enemmistö Tukholman kaupungintalossa päätti että
ruuhkamaksut otettaisiin taas käyttöön 1. heinäkuuta 2007. Heinäkuu on tosin
aina maksuton lomien vuoksi, joten käytännössä maksut alkoivat uudestaan
1.8.2007. Enemmistöt niin valtiopäivillä kuin kaupungintalossa ovat päättäneet,
että tällä kertaa tulot käytetään erilaisiin tieprojekteihin, muun muassa
Tukholman länsipuolelta kiertävä ohitustie.

Vuonna 1950 käyttöön otettu Tunnelbanan eli metro koostuu 3 eri linjasta ja 100
asemasta. Asemista 47 sijaitsee maan alla ja loput 53 maan päällä. Metron
pääasema T-Centralenin kautta kulkee päivittäin 219 000 ihmistä.lähde?
T-Centralen sijaitsee kaupungin keskustassa, Sergelin torin ja Vasagatanin
välissä. Sieltä on myös yhteys Tukholman keskusrautatieasemalle ja Tukholman
linja-autoterminaaliin.

Tukholman kautta kulkeva junaliikenne on vilkasta. Junia kulkee Uppsalaan,
Eskilstunaan ja Norrköpingiin.

Tukholmassa sijaitsee yli 70 museota, 57 teatteria, 96 elokuvateatteria ja 129
taidegalleriaa. Kaupungissa sijaitsee myös kuninkaallinen ooppera ja baletti.
Suurin osa Ruotsin media-alan yrityksistä sijaitsee myös Tukholmassa. Kaupungin
kulttuuritarjontaa rahoittavat itse kaupungin lisäksi Ruotsin valtio ja
yksityiset tahot.

Tukholmassa sijaitsee Ruotsin yleisradioyhtiöiden Sveriges Radion ja Sveriges
Televisionin pääkonttori. Noin puolet SVT:n toiminnasta on sijoitettu Tukholmaan
ja loput ympäri maata. Myös Ruotsin suurimman kaupallisen televisiokanavan TV4:n
pääkonttori sijaitsee Tukholmassa. Paikallisia tv-kanavia ovat esimerkiksi Kanal
Lokal Stockholm ja "public access" kanava Öppna Kanalen Stockholm.

Ruotsin suurimmaat kustantajat, kuten Bonnier sijaitsevat myös Tukholmassa.
Kaupungin suurimpia lehtiä ovat ilmaisjakelulehti Metro (690 000 lukijaa), joka
aloitti toimintansa Tukholmassa vuonna 1995. Tukholmasta lehti on levinnyt 21
eri maahan. Muita ilmaisjakelulehtiä ovat Stockholm City (580 000 lukijaa) ja
Punkt SE (294 000 lukijaa). Muita lehtiä ovat muun muassa aamulehdet Dagens
Nyheter ja Svenska Dagbladet sekä iltapäivälehdet Aftonbladet ja Expressen.

Merkittäviä tukholmalaisia ja Tukholmaa kuvanneita kirjailijoita ovat August
Strindberg (1849–1912) ja Hjalmar Söderberg (1869–1941). Nykyajan kirjailijoista
voinee mainita Jens Lapidus sekä Stieg Larssonin maailmallakin mainetta saaneet
dekkarit sijoittuvat suurelta osin Tukholmaan. Runoilija ja lauluntekijä Carl
Michael Bellman (1740–1795) tunnetaan persoonallisista Tukholma-kuvauksistaan
jotka tuovat esille kaupungin alaluokan elämän 1700-luvulla. Myös
lastenkirjoistaan tunnettu Astrid Lindgren asui suurimman osan elämästään
Tukholmassa, ja osa hänen kirjojensa tapahtumista sijoittuvat Tukholmaan.

Tukholman kaupunginkirjasto on Ruotsin suurin kunnallinen kirjasto. Pääkirjaston
rakennus Sveavägenin ja Odengatanin risteyksessä on tunnetun arkkitehti Gunnar
Asplundin piirtämä. Pääkirjaston lisäksi kirjastolla on 40 haaraosastoa eri
puolilla kuntaa. Erikoisuutena on esimerkiksi Tukholman kulttuuritalossa
sijaitseva Serieteket, joka on Ruotsin ainoa sarjakuviin erikoistunut kirjasto.

Tukholman museoista suosituimpia ovat ulkoilmamuseo Skansen (1 294 000 kävijää
vuonna 2004), historiallista Vasa-laivaa esittelevä Vasa-museo (860 000 kävijää)
ja nykytaiteen museo Moderna museet (681 000 kävijää). Muita museoita ovat muun
muassa Biologinen museo, Merihistoriallinen museo, Nobel-museo, Nordiska museet,
Tukholman armeijamuseo, Fotografiska ja Tukholman kaupunginmuseo. Myös Ruotsin
kansallismuseo, Ruotsin arkkitehtuurimuseo ja Ruotsin luonnonhistoriallinen
museo sijaitsevat Tukholmassa. Kaupungin taidegallerioista huomattavimpia on
Liljevalchin taidehalli.

Museoiden lisäksi suosittuja kohteita Tukholmassa ovat Kulturhuset (3 081 000
kävijää vuonna 2004), Globen (1 350 000 kävijää) ja huvipuisto Gröna Lund
(1 010 000 kävijää). Tukholmassa sijaitsee UNESCO:n maailmanperintöluettelon
kuuluva Skogskyrkogården. Kaupungin lähialueella, Ekerön kunnassa, sijaitsee
myös luetteloon kuuluva Drottningholmin linna, joka toimii kuningasperheen
yksityisasuntona.

Tukholman kirkkonähtävyyksiin lukeutuu muun muassa kaupungin
evankelis-luterilainen tuomiokirkko eli Suurkirkko, Suomalainen kirkko,
saksalaiselle Pyhän Gertrudin seurakunnalle kuuluva Saksalainen kirkko sekä alun
perin 1200-luvulla rakennettu Riddarholmenin kirkko, joka on kaupungin vanhin
säilynyt rakennus.

Tukholman vanhimman kaupunginosan, Vanhankaupungin, katukaava on peräisin
keskiajalta ja se seurailee vanhoja kaupungin muureja. Vanhankaupungin vanhin
rakennus on Riddarholmskyrkan, joka on peräisin 1200-luvun lopulta. Muita
keskiaikaisia rakennuksia ovat muun muassa Storkyrkan.

Ruotsin suurvalta-ajan rakennuksista merkittävimpiä ovat esimerkiksi Nicodemus
Tessin vanhemman ja Jean de la Valléen suunnittelema Bonden palatsi ja Simon De
la Valléen suunnittelema Riddarhuset.

1910- ja 1920-luvut oli ruotsalaisen arkkitehtuurin loistokautta ja
ruotsalaisesta tyylistä käytettiin nimitystä "Swedish Grace". Tuohon aikaan
rakennettiin muun muassa Tukholman kaupungintalo, Carl Bergstenin piirtämä
Liljevalchin taidehalli. Gunnar Asplundin suunnittelema Tukholman
kaupunginkirjasto taas edustaa modernismia jota kutsuttiin nimellä "Swedish
Modern".

Hyvin kiistelty tapahtuma Tukholman kaupungin arkkitehtuurin historiassa
tapahtui 1960-luvulla kun 1800-luvulla rakennettu Klarakvarteret revittiin.
Nykyään kaupungin uudet rakennukset edustavat paluuta niukkaan ja puhtaaseen
suunnitteluun.

Tukholman maanalaista, jota alettiin rakentaa 1940-luvulla, mainostetaan
maailman pisimpänä taidenäyttelynä ja monet muotoilijat ja arkkitehdit ovat
antaneet maanalaisen asemille oman ilmeen.

Kaupungin suosituin urheilulaji on jalkapallo. Suurimpia jalkapalloseuroja ovat
Djurgårdens IF, Hammarby IF ja solnalainen AIK. Djurgårdens IF on eri lajiessa
kaiken kaikkiaan koko maan menestynein seura ja nyrkkeily on sen menestyslaji
Ruotsin mestaruuksilla mitattuna..

Tukholman olympiastadion, tai yleisemmin vain Tukholman stadion, rakennettiin
vuosina 1910–1912 vuoden 1912 kesäolympialaisia varten. Olympialaisten jälkeen
Tukholman stadionilla on järjestetty useita urheilutapahtumia ja konsertteja.
Stadion on ollut vuodesa 1936 Djurgårdens IF:n kotikenttä jalkapallossa.
Parhaimmillaan stadionille mahtuu 14 160 katsojaa.

Tukholman maamerkkeihin kuuluva monitoimiareena Globen on yksi maailman
suurimmista pallomaisista rakennuksista. Se valmistui vuoden 1989 jääkiekon
maailmanmestaruuskilpailuihin. Siellä pelattiin MM-jääkiekkoa myös vuonna 1995
Suomen voittaessa kultaa, sekä vuosina 2012 ja 2013. Globenissa on pelannut
kotiotteluitaan muun muassa Djurgårdenin jääkiekkojoukkue, sekä Ruotsin
jääkiekkomaajoukkue eri turnauksissa.

Tukholma on Ruotsin suurin opiskelijakaupunki opiskelijoiden määrällä mitattuna.
Tukholman suurin ylemmän asteen oppilaitos on vuonna 1878 perustettu Stockholms
Högskola, nykyinen Stockholms universitet, jossa opiskelee noin 35 000 henkilöä.
Yliopiston campusalue Frescati sijaitsee kaupungin pohjoispuolella. Yliopiston
tunnettuihin alumneihin kuuluu muun muassa viisi Nobelin palkinnon saajaa.

Pohjoismaiden suurin tekninen korkeakoulu on vuonna 1827 perustettu Kungliga
Tekniska högskolan. KTH:ssa opiskelee noin 12 000 henkilöä. KTH:n alumneihin
kuuluu muun muassa vuoden 1970 Nobelin fysiikan palkinnon saanut Hannes Alfvén,
vuonna 2006 Abelin palkinnon saanut Lennart Carleson ja Ruotsin ainut
astronautti Christer Fuglesang. KTH ja Tukholman yliopisto tekevät yhteistyötä
biotekniikan ja fysiikan alalla AlbaNovassa.

Kauppakorkeakoulu Handelshögskolan i Stockholm on yksi harvoista yksityisistä
ylemmän asteen oppilaitoksista.

Tukholman kuninkaallinen musiikkikorkeakoulu on musiikkiyliopisto, jonka juuret
johtavat vuonna 1771 perustetun Ruotsin kuninkaallisen musiikkiakatemian
konservatorioon. Tärkeitä taidekorkeakouluja ovat lisäksi Kuninkaallinen
taidekorkeakoulu ja Konstfack.

Maailman suurin yksittäinen lääketieteeseen erikoistunut yliopisto Karolinska
institutet sijaitsee kahdessa paikassa Tukholman kunnan ulkopuolella, Solnassa
ja Flemingsbergissä. Vuonna 1995 perustettu Södertörns högskola kaupungin
eteläpuolella luotiin vastapainoksi kaikille kaupungin pohjoispuolella
sijaitseville korkeakouluille.

Ruotsissa valitaan joka neljäs vuosi edustajat valtiopäiville, maakäräjäkuntien
valtuustoihin ja kunnanvaltuustoihin. Tukholman kunnanvaltuustossa on 101
paikkaa, joten enemmistöä varten vaaditaan 51 paikkaa. Kunnallisvaaleissa
Tukholman kunta on jaettu seuraaviin vaalipiireihin:

Kunnanvaltuusto valitsee 13-jäsenisen kunnanhallituksen (kommunstyrelse), jonka
jäsenistö koostuu kunnanvaltuuston enemmistön ja opposition edustajista.
Tukholmassa on lisäksi kahdeksan kunnanneuvosta (borgarråd). Nämä johtavat
osastoja, joilla on omat vastuualueet. Kunnanvaltuusto valitsee kunnanneuvokset
neljän vuoden välein. Lisäksi valitaan neljä oppositioon kuuluvaa niin sanottua
opposition kunnanneuvosta (oppositionsborgarråd), joilla ei ole omaa osastoa.
Kunnanneuvokset kokoontuvat niin sanotussa kunnanneuvostossa
(borgarrådsberedningen). Sen tehtäviä johtaa rahatoimen kunnanneuvos, joka on
myös kunnanhallituksen puheenjohtaja. Joskus rahatoimen kunnanneuvoksesta
käytetään nimitystä pormestari.

Vuoden 2002 vaalit voittivat sosiaalidemokraatit, jotka saivat enemmistön
vasemmistopuolueen ja ympäristöpuolueen avulla. Vuoden 2006 kunnallisvaaleissa
kokoomus, kansanpuolue ja kristillisdemokraatit löivät vuosina 2002–2006 kuntaa
hallinneet sosiaalidemokraatit, vasemmistopuolueen ja ympäristöpuolueen. Kunnan
raha-asiainkunnanneuvokseksi tuli Kristina Axén Olin. Keskustapuolue sai myös
yhden paikan Tukholman kunnallisvaltuustossa kahdeksan vuoden tauon jälkeen.

Vuoden 2012 aluejaon mukaan Tukholmassa on seuraavat Ruotsin kirkon seurakunnat:

Tukholman kunnan vaakunassa on Ruotsin suojeluspyhimyksen Eerik Pyhän kuva. Se
on ollut kaupungin sinetissä jo 1300-luvulta lähtien. Varhaisin, vuodelta 1296
oleva vaakuna kuvasi kahta tornia. Jo vuonna 1326 kaupunki hankki uuden
vaakunan, jossa on muurien ympäröimänä kolme tornia. Pyhän Eerikin kuvaa kantava
vaakuna tunnetaan vuodelta 1376. Nykyisen ulkomuotonsa vaakuna sai vuonna 1934.
Vaakunassa oleva Pyhän Eerikin kuva perustuu Roslags-Bron kirkossa olevaan
kuvaan.



https://fi.wikipedia.org/wiki/Nigeria

Nigerian liittotasavalta eli Nigeria on liittovaltio Länsi-Afrikassa. Sen
pinta-ala on noin miljoona neliökilometriä ja arvioitu väkiluku noin 177
miljoonaa (2014). Nigeria on väkiluvultaan Afrikan suurin valtio, jonka
naapurimaita ovat Benin lännessä, Niger pohjoisessa, Tšad koillisessa ja Kamerun
idässä. Virallinen kieli on englanti, suurimmat puhutut kielet ovat hausa,
joruba, igbo ja fulani. Suurimmat uskonnot ovat islam ja kristinusko.

Tämän entisen Britannian siirtomaan tärkein tulonlähde on Niger-joen suistosta
saatava öljy, ja 2/3 valtion budjettituloista tulee öljyntuotannosta. Maata
raastavat etnisten ryhmien väliset kiistat, jotka ajoittain leimahtavat
väkivaltaisuuksiksi. Nigerian pääkaupunki on Abuja. Monet hallintoelimet
sijaitsevat Lagosissa, joka on Nigerian suurin kaupunki.

Nigerian pinta-ala on: 923 768 km². Sillä on 853 km rantaviivaa. Korkein kohta
on Chappal Waddi 2 419 metrissä.

Nigerian maasto vaihtelee etelärannikon suoalueista trooppisiin metsiin,
avoimiin puusavanneihin, ruohikkoihin ja pohjoisen puoliaavikkoihin. Korkeimpia
alueita on Josin ylänkö 1200-1400 metrin korkeudessa ja vuoristot Kamerunin
vastaisella rajalla.

Vuodenaikojen vaihtelua säätelee pasaatien kohtaamisvyöhyke joka kulkee maan
poikki säännöllisesti ja aiheuttaa muualla kaksi sadekautta, mutta maan
pohjoisosassa vain yhden pitkän sadekauden heinäkuusta syyskuuhun. Kamerunin
rajan vuoristossa vuotuinen sademäärä ylittää 2 500 mm, muualla sataa yleensä
1000-1500 mm ja pohjoisosassa paikoin vain 600 mm vuodessa.

Pasaatien kohtaamisvyöhykkeen pohjoispuolella sää on kuumaa ja kuivaa.
Pohjoisosassa kuiva kausi jatkuu lokakuusta huhtikuuhun asti. Sen aikana
koillisesta puhaltaa usein harmattan-tuuli, joka tuo mukanaan pölyä.

Nigeriasta on kaksi kohdetta Unescon maailmanperintöluettelossa: Sukurin
kulttuurimaisema ja Osun-Osogbon koskematon lehto.

Matkailijoita houkutellaan Nigeriaan hienoilla hiekkarannoilla ja
luontokohteilla. Maassa on kahdeksan kansallispuistoa ja kymmenen
riistansuojelualuetta.

Nykyisen Nigerian alueella on pitkä ja värikäs historia. Nok-kulttuuri vallitsi
alueella yli 2 000 vuotta sitten. Hausa-kuninkaat ja Kanem-Bornun valtakunta
hallitsivat alueella kauppaa pohjoisten berberiheimojen ja sademetsäalueen
heimojen välillä. Beninin kuningaskunta oli vallitseva rannikolla. Täällä
myytiin orjia, norsunluuta ja kolapähkinöitä ja vaihdettiin niitä suolaan,
lasihelmiin, koralliin, kankaisiin, aseisiin, kupariin ja valuuttana
käytettyihin simpukankuoriin.

Ranskalaiset ja englantilaiset tulivat ensiksi alueen satamiin, ja perustivat
kauppa-asemia 1800-luvun loppupuolella. Orjakauppa vaihtui siirtomaatavaroiden,
etenkin palmuöljyn kauppaan. Britit perustivat alueelle kaksi protektoraattia:
Etelä-Nigerian protektoraatin ja Pohjois-Nigerian protektoraatin. Nigeriasta
tuli Ison-Britannian siirtomaa 1914.

Nigerian itsehallintoa lisättiin vaiheittain toisesta maailmansodasta alkaen, ja
itsenäinen liittovaltio siitä tuli 1960.

Vuonna 1966 kaksi vallankaappausta siirsi maan sotilasjohdon käsiin. Pääosin
igbo-kansan asuttama itäinen osavaltio Biafra yritti itsenäistyä 1967–1970 mikä
johti sisällissotaan, jossa Biafra kärsi tappion. Biafran tapahtumat herättivät
laajalti kansainvälistä huomiota ja sieltä maailmalle levinneet uutiskuvat
vahingoittivat vakavasti Nigerian mainetta. Vuoden 1975 veretön vallankumous
nosti valtaan siviilihallintoa luvanneen Murtala Ramat Mohammedin. Seuraava
sotilasvallankaappaus oli 1983, siinä valtaan nousi kenraalimajuri Muhammed
Buhari. Vuonna 1985 Ibrahim Babangida kaappasi puolestaan vallan Buharilta
toisessa peräkkäisessä verettömässä vallankaappauksessa.

Vuonna 1993 Ibrahim Babangidan johtama sotilashallitus piti presidentinvaalit,
mutta niiden lopputulos mitätöitiin Moshood Abiolan voitettua ja muutaman
kuukauden kuluttua kenraali Sani Abacha otti vallan. Abachan aikana kuoli ja
katosi paljon toisinajattelijoita, mm. Ken Saro-Wiwa. Abachan kuoltua 1998 hänen
seuraajansa Abdulsalami Abubakar järjesti vaalit, jotka voitti Olusegun
Obasanjo.

Vuonna 2007 presidentti Olusegun Obasanjon kaksi perustuslainmukaista kautta
olivat ohi, eikä hän onnistunut muuttamaan lakia pysyäkseen enää virassa. Hän
nimitti ennestään tuntemattoman Umaru Yar'Aduan johtamansa puolueen
presidenttiehdokkaaksi ja nosti korruptiosyytteet kilpailijoitaan vastaan.
Yar'Adua valittiin presidentiksi kyseenalaisesti järjestetyissä vaaleissa, jossa
hän sai 24,6 miljoonaa ääntä ja seuraavaksi tullut kilpailija 6,6 miljoonaa.

Heinäkuussa 2009 islamistiliike Boko Haram aloitti väkivaltaisuudet
levittääkseen sharia-lait koko maahan. Turvallisuusjoukot hyökkäsivät liikkeen
tutkikohtiin ja surmasivat sen johtajan. Kaikkiaan levottomuuksissa kuoli satoja
ihmisiä.

Helmikuussa 2010 presidentti Yar'Adua sairastui vakavasti. Varapresidentti
Goodluck Jonathan toimi ensin hänen sijaisenaan ja Yar'Aduan kuoltua toukokuussa
Jonathanista tuli presidentti. Jonathan valittiin presidentiksi huhtikuun 2011
vaaleissa. Häntä vastassa oli Muhammadu Buhari. Vaalien tulosten julkistusta
seuranneissa levottomuuksissa kuoli parisataa.

Vuoden 2012 alussa presidentti julisti poikkeustilan neljään osavaltioon, joissa
Boko Haram oli tehnyt iskujaan. Maassa alkoivat myös levottomuudet ja lakkoilu
valtion peruutettua polttoaineiden tukiaiset, jonka jälkeen bensiinin hinta
nousi yli kaksinkertaiseksi.

Vuosina 2013 ja 2014 islamilainen Boko Haram hyökkäili, surmasi ja sieppasi
ihmisiä. Se julisti perustaneensa itsenäisen kalifaatin.

Nigerian presidentti on sekä valtionpäämies että hallituksen johdossa.
Pääministerin virkaa ei ole. Presidentti valitaan neljän vuoden kaudelle
yleisillä vaaleilla. Parlamentti on kaksikamarinen. Senaatissa on 109 jäsentä
(kolme joka osavaltiosta ja yksi Abujasta), edustajainhuoneessa 360 edustajaa.
Molempien kausi on nelivuotinen.

Nigeria on Isosta-Britannian kolonialismista itsenäistymisen (1. lokakuuta 1960)
jälkeen ollut pitkään poliittisesti epävakaa. Kylmän sodan aikana molemmat
Yhdysvallat ja Neuvostoliitto olivat kiinnostuneet maasta sen koon, väkiluvun,
potentiaalin ja öljyvarojen takia. Maa oli huonoissa väleissä Yhdysvaltojen
kanssa 1960-luvulta alkaen kylmän sodan loppumiseen asti lukuun ottamatta Jimmy
Carterin presidenttikautta.

Maa on suurelta osin epäonnistunut aiemmilta vuosikymmeniltä tavaksi periytyneen
korruption kitkemisessä valtion työntekijöiden ja byrokraattien keskuudesta.
Maassa on arvioitu varastetun 400 miljardia dollaria itsenäisyyden jälkeen;
summa on sama kuin koko Afrikan samana aikana saama kehitysapu.

Maan poliittisen vakauden on spekuloitu olevan suoraan riippuvainen öljyn
hintatasosta, 2/3 valtion budjettituloista tulee öljyntuotannosta. Nigeria
toimittaa noin 14 % Yhdysvaltain tarvitsemasta öljystä. Maan öljyntuotantoalueet
Nigerin deltassa ovat jatkuvassa kriisitilassa ja pääuskontoa edustavien
muslimien ja länttä lähellä olevien vähemmistönä olevien kristittyjen välit ovat
kireät.

Vuoden 2015 presdentinvaaleissa olivat ehdokkaina istuva presidentti, etelän
kristitty Goodluck Jonathan ja pohjoisen muslimi, entinen asevoimien päällikkö
Muhammadu Buhari. Boko Haramin levottomuuksien taki vaaleja siirrettiin
maaliskuun loppuun. Buhari voitti ja aloitti presidenttinä Jonathanin kauden
päätyttyä 29. toukokuuta.

Nigeria on liittovaltio, joka jakautuu 36 osavaltioon ja yhteen liittovaltion
pääkaupunkiterritorioon. Liittovaltiot jakautuvat 774
paikallishallintoalueisiin.

Nigeria on eteläisen naapurivaltionsa Kamerunin kanssa tärkeä öljyntuottaja,
pääosa öljystä saadaan Guineanlahden rannalta. Nigerian (väkiluku 182 miljoonaa)
bruttokansantuote (PPP) kasvoi vuonna 2014 8,1 prosenttia 1,1 biljoonaan
dollariin. Sen perusteella Nigeria on hieman Hollantia (väkiluku 17 miljoonaa)
suurempi talous. Noin 70 % väestöstä elää absoluuttisessa köyhyydessä, alle
1 US-dollarilla päivässä. Silti vuonna 2003 tehdyn globaalin tutkimuksen
perusteella nigearialaiset olivat maailman onnellisin kansa.

Maan rahayksikkö on naira (NGN). Vaikka arviolta 31 % työvoimasta työskentelee
maanviljelyn parissa, Nigeria kuluttaa ruokaa enemmän kuin tuottaa. Moniin
kehitysmaihin verrattuna valtionvelka on toistaiseksi suhteellisen pieni
ongelma, vuonna 2009 se oli vain 14,3 % BKT:stä.

Nigeria on Länsi-Afrikan talousyhteisön (ECOWAS) jäsen. Yhdessä Gambian, Ghanan,
Sierra Leonen ja Guinean kanssa Nigeria on perustanut Länsi-Afrikan rahaliiton
(WAMZ), joka valmistelee yhteisvaluutta Econ käyttöönottoa 2020.

Nigerian merkittävimmät luonnonvarat ovat öljy, maakaasu, tina, rautamalmi,
kivihiili, kalkkikivi, sinkki, lyijy ja niobium. Vientituotteista tärkein on
öljy.

Nigeriassa on 54 lentokenttää, joista yhdeksällä on yli kolmen kilometrin
kiitotie. Vesiväyliä on 8 600 kilometriä, Nigerillä ja Benuellä sekä pienemmillä
joilla. Rautatietä on 3 500 kilometriä. Pääradat kulkevat Lagosista Kanoon ja
Port Harcourtista Maiduguriin. Rautatieliikennettä ei kuitenkaan juuri ole.
Maantiet ovat suhteellisen hyvässä kunnossa.

Nigerian väkiluvuksi arvioitiin vuonna 2015 noin 181 miljoonaa henkeä. Arvio
väestönkasvusta on 2,45% %.. Vuonna 2004 tehty väestöennuste vuodelle 2050 on
289 miljoonaa henkeä. Keskimääräinen eliniänodote vuonna 2015 on 53 vuotta.
Nigeria on asukasmäärältään Afrikan suurin ja maailman 8. suurin valtio.

Väestöstä arvioidaan olevan 50 % muslimeja, 40 % kristittyjä ja 10 %
paikallisten uskontojen kannattajia. Väestöryhmien osuudet ovat poliittisesti
arka asia, koska niistä riippuu poliittinen vaikutusvalta. Niinpä viimeisten 30
vuoden aikana jokainen väestönlaskenta on johtanut kiistoihin.

Lapsikuolleisuus on erittäin korkea, sillä 10,9 prosenttia nigerialaisista
lapsista kuoli ennen viidettä ikävuottaan. Myös äitiyskuolleisuus on eräs
maailman korkeimmista, ja vuonna 2015 keskimääräinen äitiyskuolleisuus oli
maassa 814 menehtynyttä äitiä 100 000 synnytystä kohden. Vuonna 2014 3,17 %:lla
aikuisväestöstä oli HIV/AIDS.

Maassa on kolme pääasiallista kansanryhmää: Igbot, joita on noin 18 %, elävät
maan kaakkoisosassa öljyalueilla, ja monet heistä ovat katolisia. Jorubat (21%)
elävät kaakaota kasvattavassa länsiosassa, ja noin puolet heistä on kristittyjä,
puolet muslimeita. Paimentolaisina perinteisesti eläneet, enimmäkseen
islaminuskoiset hausat ja fulbet eli fulanit (29%) asuvat pohjoisessa. Muita
suuria väestöryhmiä ovat idžot (10 %) sekä kanurit (4 %), ibibiot (3,5 %) ja
tivit (2,5 %). Kaikkiaan etnisiä ryhmiä on yli 250.

Nigerian rajat ovat brittien siirtomaahallinnon tulosta, eikä eri kansojen
kesken ole syntynyt yhteistä nigerialaista identiteettiä. Vaihtuvat hallitsijat,
jotka ovat usein suosineet omia heimoveljiään, ja jatkuvat etniset levottomuudet
johtavat ajoittain verisiin yhteenottoihin.

Öljyn tuoman vaurauden myötä nigerialaiset suurkaupungit muistuttavat
länsimaisia suurkaupunkeja ostoskeskuksineen ja liikenneruuhkineen. Koska ne
ovat kasvaneet hyvin vanhoista kaupungeista, asemakaava on varsin sokkeloinen.
Maaseudun rakennukset ovat sopeutuneet paikallisiin oloihin. Nigerjoen deltassa,
missä kuivaa maata on vähän, idzojen talot rakennetaan paaluille ja niihin
saavutaan veneillä. Talot rakennetaan puusta ja bambusta ja katetaan
palmunlehvillä. Igbojen talossa on bamburunko, jota pitävät kasassa savi ja
köynnökset. Talot peitetään banaanin lehdillä ja ne sulautuvat hyvin ympäröivään
metsään. Maan pohjoisosan taloissa näkyvät islamilaiset vaikutteet, ne ovat
kulmikkaita savitaloja. Hausat rakentavat talonsa vallihaudan ympäröimäksi
ryhmäksi.

Nigerian pohjoisosassa Kanon lähistöllä on satoja vuosia vanha perinne värjätä
sinisiä kankaita suurissa, maahan upotetuissa sammioissa. Niihin laitetaan
indigoa, lipeää ja tuhkaa ja kankaita liotetaan kahdesta kuuteen tuntia,
halutusta tummuusasteesta riippuen. Kano oli aikoinaan Saharan alueen
värillisten kankaiden kaupan keskus.

Nigerialainen musiikki nojaa voimakkaisiin rytmeihin joita tuotetaan monilla
rummuilla ja lyömäsoittimilla. Highlifeksi kutsuttu musiikkityyli yhdistää
afrikkalaisia aineksia amerikkalaiseen big band-musiikkiin. Afro-beatissa
afrikkalaiseen musiikkiin yhdistyy jazz ja soul. Juju on joruboiden
kansanmusiikista kehittynyttä populaarimusiikkia.

Nobel-palkittu kirjailija Wole Soyinka on syntyisin nigerialainen, mutta asuu
maanpaossa Yhdysvalloissa. Amos Tutuolan teos Palmuviinijuoppo ja hänen kuollut
palmuviininlaskijansa on suomennettu vuonna 1963 ja Chinua Acheben Kansan Mies
vuonna 1969. Ken Saro-Wiwa toimi kirjailijan uransa lisäksi
ympäristöaktivistina. Hänen Vankilapäiväkirjansa ilmestyi suomeksi vuonna 1996.
Saro-Wiwa teloitettiin vuonna 1995.

Maa on valitettavan tunnettu myös niin sanotuista nigerialaiskirjeistään
(419-huijauskirjeet), joita lähetetään perinteisen kirjeen sijasta nykyään
sähköpostitse.

Koulunkäynti aloitetaan Nigeriassa kuusivuotiaana. Peruskoulu (primary school)
kestää kuusi vuotta. Sitä seuraa kuusivuotinen oppikoulu (secondary school),
jossa suoritetaan tasokoe kolmen ja kuuden vuoden jälkeen. Oppikouluja
ylläpitävät sekä yksityiset, osavaltiot että liittovaltio. Yksityiskoulujen
lukukausimaksu on noin kymmenkertainen liittovaltion kouluihin verrattuna. Vajaa
kolmannes väestöstä - 32 % pojista ja 27 % tytöistä - jatkaa oppikouluun. Vuonna
2003 arvioitiin, että noin 68 % yli 15-vuotiaista oli lukutaitoisia.

Maassa toimii 27 liittovaltion yliopistoa, 36 osavaltion yliopistoa ja 41
yksityistä yliopistoa. Nsukkassa toimiva University of Nigeria on niistä vanhin,
perustettu vuonna 1960. Suurin osa osavaltioiden ja yksityisten ylläpitämistä
yliopistoista on perustettu 2000-luvulla.

Nigerian suosituin urheilulaji on jalkapallo, joka on yli 6,5 miljoonan maan
kansalaisen harrastus. Nigerian miesten maajoukkue on ollut FIFA-rankingissa
parhaimmillaan viidentenä ja ollut mukana MM-kisoissa neljästi. Joukkue voitti
olympiakultaa Atlantan kisoissa 1996.

Nigeria on osallistunut olympialaisiin yhteensä 14 kertaa vuodesta 1952 lähtien
ja on voittanut yhteensä 23 mitalia.

Ehkä tunnetuimmat nigerialaiset urheilijat ovat jalkapalloilijoita, sillä maasta
ovat kotoisin muun muassa Nwankwo Kanu, Jay-Jay Okocha, Celestine Babayaro ja
Taye Taiwo. Yleisurheilijoista tunnettuja ovat muun muassa Chioma Ajunwa,
myöhemmin Espanjaa edustanut Glory Alozie, Nigerian lisäksi Portugalia edustanut
Francis Obikwelu sekä Blessing Okagbare. Nyrkkeilijä Samuel Peter on
WBC-ammattilaisliiton raskaan sarjan entinen maailmanmestari.



https://fi.wikipedia.org/wiki/It%C3%A4vallan_Grand_Prix_2016

Itävallan Grand Prix 2016 oli Formula 1 -sarjan yhdeksäs osakilpailu kaudella
2016, joka ajettiin 3. heinäkuuta 2016 Red Bull Ringillä Itävallassa.

Max Verstappen hajotti autoaan ensimmäisissä vapaissa harjoituksissa keltaisiin
esteisiin, joita oli laitettu rataviivojen ulkopuolelle, ehkäisemään leveitä
ajolinjoja. Ensiksi Verstappenilta hajosi vain etusiiven päätylevy, ja
seuraavassa ylityksessä myös eturipustukset ja Verstappen jäi hiekkaesteeseen
kiinni.

Toisissa vapaissa harjoituksissa sade sotki harjoittelua. Muun muassa Kimi
Räikkönen lipesi ulos radalta ja pyörähti hiekalle, päästen jatkamaan
harjoitustaan. Harjoitussession viimeisillä minuuteilla Räikkösen tallikaveri
Sebastian Vettel ajoi ulos mutkassa kaksi. Ulosajo johtui jarruongelmasta, jonka
Ferrari-talli vahvisti. Vettelin autoon jouduttiin vaihtamaan vaihdelaatikko,
josta seurasi viiden lähtöruudun rangaistus.

Kolmansissa harjoituksissa Mercedeksen Nico Rosberg ajoi seinään, kun hänen
autonsa takajousitus petti. Rosbergin autoon jouduttiin myös vaihtamaan
vaihdelaatikko, jonka seurauksena hänen aika-ajotulostaan tiputettiin viidellä.

Q1:ssä Toro Rosson Daniil Kvjat törmäsi seinään radan viimeisessä mutkassa.
Kvjatin auton oikean takapyörän jousitus petti, hänen ajettuaan keltaisten
hidastekanttareiden yli. Kvjat joutui starttaamaan kilpailuun varikkosuoralta.
Sergio Péreziltä rikkoutui myös oikean takarenkaan ripustukset. Q1:n lopussa
Carlos Sainz pysähtyi radan varteen moottorin hajottua.

Q2:ssa alkoi satamaan vettä, ja Q3:n alkaessa rata oli kostea, ja kuljettajat
lähtivät välikelin renkailla radalle. Kaikki kuitenkin vaihtoivat takaisin
slickseille. Lewis Hamilton ajoi paalupaikalle. Rosbergin ja Vettelin
rangaistusten myötä Nico Hülkenberg nousi ruutuun kaksi ja Jenson Button ruutuun
kolme. Kimi Räikkönen oli neljäs, Daniel Ricciardo viides, Nico Rosberg kuudes,
Valtteri Bottas seitsemäs, Max Verstappen kahdeksas, Sebastian Vettel yhdeksäs
ja Felipe Massa kymmenes.

Felipe Nasr, Rio Haryanto ja Jolyon Palmer saivat kolmen lähtöruudun
rangaistuksen, koska he eivät hidastaneet tarpeeksi keltaisten lippujen
vaikutusalueella. Kyseessä oli Carlos Sainzin radan varteen pysähtyneen auton
aiheuttama keltainen lippu Q1:n lopussa.

Felipe Massan autoon jouduttiin vaihtamaan etusiipi, ja sen seurauksena
brasilialainen joutui starttaamaan kilpailuun varikolta. Autojen kanssa ei saa
tehdä aika-ajojen jälkeen mitään toimenpiteitä, minkä johdosta Massaa
rankaistiin. Massan lähtöruutu kymmenen jäi tyhjäksi. Pascal Wehrlein ajoi
vahingossa Massan lähtöruutuun, ja joutui pakittamaan omaan lähtöruutuunsa (12).
Nico Hülkenberg tippui startissa neljänneksi. Button nousi Hamiltonin kantaan
toiseksi, ja Räikkönen kolmanneksi. Rosberg onnistui ohittamaan Hülkenbergin,
joka tippui viidennelle sijalle. Pian Rosberg ohitti myös Buttonin, jonka
Räikkönen oli myös onnitunut kuittaamaan. Daniil Kvjat keskeytti kierroksella 3.

Nico Rosberg oli ensimmäinen kärkiryhmästä varikolla, kierroksella 11. Rosberg
lähti kilpailuun ultrapehmeillä renkailla, kuten Hamilton. Red Bullit ja
Ferrarit lähtivät kilpailuun superpehmeillä renkailla. Hamilton kurvasi
varikolle kierroksella 22. Räikkönen seuraavalta kierrokselta. Sebastian Vettel
siirtyi kilpailun kärkeen muiden pysähdyttyä. Kierroksella 27 Vettelin oikea
takarengas räjähti pääsuoralla, ja Vettel pyörähti kaiteeseen ja keskeytti
kilpailun. Turva-auto tuli radalle. Tässä vaiheessa Rosberg oli onnistunut
tekemään under-cutin Räikköselle ja Hamiltonille ja johti kilpailua. Hamilton
oli toisena, Verstappen kolmantena, Ricciardo neljäntenä, Räikkönen viidentenä
ja Bottas kuudentena. Bottas joutui kuitenkin pysähtymään vielä kerran, jonka
myötä hän putosi pistesijojen ulkopuolelle.

Nico Hülkenberg ja Romain Grosjean saivat viiden sekunnin aikarangaistuksen
varikon ylinopeudesta. Renault'n Kevin Magnussenia rangaistiin myös viidellä
sekunnilla, kun hän vaihtoi useammin kuin kerran ajolinjaa puolustaessaan
sijoitustaan Pascal Wehrleinia vastaan. Hamilton tuli kierroksella 55 toista
kertaa varikolle. Seuraavalta kierrokselta Rosberg pysähtyi. Hamiltonille
vaihdettiin superpehmeät renkaat ja Rosbergille ultrapehmeät renkaat. Taaempana
Kimi Räikkönen ohitti Daniel Ricciardon ja nousi neljänneksi. Ricciardo kurvasi
myös toistamiseen varikolle. Max Verstappen johti kilpailua, koska oli
pysähtynyt Räikkösen tapaan vain kerran. Rosberg ja Hamilton kuitenkin ohittivat
Verstappenin helposti.

Sergio Pérezin jarrut pettivät kierroksella 70, jonka seurauksena meksikolainen
ajoi päin ratareunusta mutkassa 3, ja keskeytti kilpailun. Viimeisellä
kierroksella Hamilton yritti Rosbergista ohitusta mutkaan kaksi ollen
ulkopuolella. Rosberg puolusti ajolinjaansa ja Mercedekset osuivat toisiinsa.
Rosberg hajotti etusiipensä ja tippui lopulta neljänneksi. Lewis Hamilton ajoi
kilpailun voittoon, ja Max Verstappen nousi toiseksi pitäen Kimi Räikkösen
takanaan painostuksesta huolimatta. Valtteri Bottas oli maalissa yhdeksäs,
jääden kärjelle kierroksella. Pascal Wehrlein oli kymmenes saavuttaen uransa
ensimmäisen MM-pisteen. Piste oli Manor-tallille ensimmäinen sitten Monacon GP:n
2014, jolloin Jules Bianchi ajoi yhdeksänneksi.



https://fi.wikipedia.org/wiki/Bodominj%C3%A4rven_murhat

Bodominjärven murhat on Suomen rikoshistorian tunnetuimpia tapauksia.
Helluntaina 5. kesäkuuta 1960 espoolaisen Bodominjärven rannalla telttaretkellä
olleet 15-vuotiaat Maila Irmeli Björklund ja Anja Tuulikki Mäki sekä 18-vuotias
Seppo Antero Boisman surmattiin heidän nukkuessaan teltassaan murskaamalla
heidän kallonsa lyömällä todennäköisesti isolla kivellä. Seurueeseen kuulunut
neljäs nuori, silloin 18-vuotias Nils Wilhelm Gustafsson löytyi teltan päältä
pahoin loukkaantuneena. Surmateot jäivät tuolloin selvittämättä laajasta
tutkinnasta huolimatta, ja surmaajasta esitettiin useita erilaisia teorioita.
Henkiin jäänyt Gustafsson pidätettiin yllättäen epäiltynä murhista vuonna 2004,
mutta hän sai vapauttavan tuomion seuraavana vuonna. Bodominjärven murhien
tekijää ei ole saatu selville.

Ammattikoulussa opiskelleet Maila Irmeli Björklund ja Anja Tuulikki Mäki sekä
valimo-oppilaat Nils Wilhelm Gustafsson ja Seppo Antero Boisman lähtivät
lauantaina 4. kesäkuuta 1960 poikien moottoripyörillä telttaretkelle Espoon
Högnäsiin Bodominjärven etelärannalle, lähelle Oittaan kartanon maita. He
pystyttivät telttansa alkuillasta paikallisen uimarannan lähellä sijainneeseen
niemeen. Nuoret viettivät iltaa ja kävivät puolenyön maissa nukkumaan, mutta
heräsivät ilmeisesti uudelleen parin tunnin unen jälkeen. Pojat kävivät tuolloin
onkimassa, minkä jälkeen käytiin uudelleen lepäämään.

Murha-asetta ei löydetty telttapaikalta. Uhreilta katosi myös runsaasti
tavaroita, joiden olinpaikka on jäänyt tähän päivään saakka epäselväksi. Näiden
tiimoilta ei löytynyt johtolankoja. Gustafsson kertoi, ettei muistanut yön
tapahtumista nukkumaanmenon jälkeen käytännössä mitään. Aamuyöllä lahden
vastarannalla työssään ollut karjakko ja niemelle tulleet kaksi
lintuharrastajapoikaa olivat nähneet liikettä niemessä, mutta havainnot olivat
kaukaa. 14-vuotias onkijapoika, Olavi Kivilahti, oli nähnyt vaaleapuseroisen
vaalean miehen menevän ohitse noin 50 metrin päästä, mutta onkija oli
likinäköinen.

Bodominjärven seudulla liikkuneista saatiin runsaasti silminnäkijöiden
havaintoja. Vaaleasta miehestä saatiin heinäkuun loppuun mennessä noin 50
ilmoitusta. Ilmoitusten johdosta silloin ei ollut vielä suoritettu yhtään
pidätystä.

Kun verityöstä kului aikaa eikä tekijää löytynyt, poliisi käytti myös
epätavallisia metodeja tämän etsimiseksi. Gustafsson hypnotisoitiin heinäkuun
2–5 päivinä 1960 ja murhapaikan lähellä varhain helluntaiaamuna liikkuneen
miehen nähnyt kalastajapoika hypnotisoitiin viimeisen kerran kuuden vuoden
kuluttua murhista. Heidän hypnoosissa antamiensa kuvausten perusteella tehtiin
yksityiskohtaisiakin piirroksia epäillystä, mutta läpimurtoja ei saatu aikaan.
Gustafsson kuvasi hypnoosissa miehen, joka leikkasi telttaan reiän ja hakkasi
heitä puukolla ja rautaputkeksi oletetulla esineellä.

Tuntomerkit olivat: ikä noin 20–30 vuotta, ei nuori eikä vanha, pituus noin
173–174 cm, vartalo: tavallinen, tukevampi kuin Gustafsson itse, kasvot:
pyöreähköt, tukka: vaalea, pitkä ja taaksepäin kammattu, korvat: tavalliset, ei
ulkonevat, korvanlehti pyöreähkö, otsa: korkeahko ryppyinen epätasaisesti,
ryppyjä vaakasuorassa, myös nenän päällä, silmät: suuret, väristä ei tietoa,
nenä: suora joka puolelta, ei pitkä eikä lyhyt, kulmakarvat: tavalliset vaaleat,
huulet: paksuhkot, leuka: voimakas, poskiluut: hieman ulkonevat, kaula: lyhyt,
hampaat: valkoiset, ei tietoa, onko poissa, kädet: paksut ja isot sormet, iho:
posket punaiset, erikoistuntomerkkeinä: finnejä otsassa ja poskissa, vaatetus:
paksukankainen ruudullinen tumma pusero, jossa pienet mustat napit ja pusero
napitettu ylös asti; puserossa montaa väriä, ainakin mustaa ja vihreää ja
puserossa päällelyödyt rintataskut.

Aluksi poliisi etsi muun muassa uhreille kuuluneen näköistä kassia kantanutta,
alueella nähtyä mustapartaista polkupyöräntaluttajaa sekä Klapinkylässä metsästä
ilmestynyttä veripaitaista miestä. Mies paljastui nopeasti. Hän oli
työlaitoskarkuri Pauli Kustaa Luoma, jolla kuitenkin oli alibi murhayölle. Hän
oli ollut tekojen aikaan Otaniemessä.

Useista omaisuus- ja väkivaltarikoksista tuomittu laitosmies Pentti Soininen
tunnusti 1960-luvun lopulla 24-vuotiaana ollessaan Kuopion lääninvankilassa
tehneensä Bodominjärven veriteot. Hän oleskelikin 15-vuotiaana murhayönä lähellä
Bodomia ollessaan karkuteillä koulukodista. Poliisi kuulusteli häntä, mutta
hänen tunnustuksilleen ei annettu juurikaan painoarvoa. Luonteeltaan Soininen
oli psykopaatti, joka saattoi toimia käsittämättömän arvoituksellisesti,
varsinkin alkoholin ja lääkkeiden vaikutuksen alaisena. Soinisen pitkä
rikosrekisteri sisälsi varkauksia, pahoinpitelyjä ja ryöstöjä. Soininen
hirttäytyi Toijalan asemalla vankikuljetuksen tauolla 1969.

Yksi murhien kestoepäillyistä oli Oittaalla kioskia pitänyt Karl Valdemar
Gyllström. Hänen tiedettiin inhonneen telttailijoita ja käyttäytyneen
aggressiivisesti. "Kioskimiehenä" tunnettu Gyllström hukkui tai hukuttautui
Bodominjärveen vuonna 1969, ja hänen kerrotaan tunnustaneen murhat
juovuspäissään naapurilleen ennen kuolemaansa sanoen: "Minä ne tapoin".
Gyllströmin on kerrottu mm. täyttäneen kotipihansa kaivon muutama päivä murhien
jälkeen ja siksi Gyllströmin talo ja pihamaa tutkittiin perin pohjin. Mitään
raskauttavaa ei kuitenkaan löytynyt. Toisaalta on mahdollista, että ryöstetyt
tavarat oli kaikki hävitetty. Muun muassa kioskimiehen vävyn on kerrottu olleen
varma, että murha-ase on täytetyssä kaivossa. Poliisin mukaan kioskinpitäjällä
oli murhayölle alibi, jonka oli antanut Gyllströmin vaimo. Vaimo oli kertonut
valvoneensa koko yön ja mies ei ollut poistunut kotoa. Alibin antanut vaimo
kertoi kuitenkin ennen kuolemaansa, että mies oli uhannut tappaa hänet, jos hän
kertoo totuuden.

Espoolainen kunnallispoliitikko Ulf Johansson julkaisi vuonna 2016 kirjan
Legenden om Bodom: Århundradets mordmysterium, jossa hän väittää paikallisten
tienneen kioskinpitäjän olleen murhaaja.

Eniten epäilyksiä on kohdistunut KGB:n vakoojanakin pidettyyn
saksalaissyntyiseen Hans Assmanniin, joka 6. kesäkuuta 1960 tuotiin Helsingin
kirurgiseen sairaalaan hyvin erikoisesti käyttäytyvänä. Ihmetystä herätti myös
potilaan epäsiisti olemus, muun muassa mustat kynnenaluset ja täynnä punaisia
tahroja olleet vaatteet. Assmann valehteli sairaalahenkilökunnalle syyn
nuhruiseen olemukseensa mutta asuintietojaan hän ei valehdellut. Hän myös
teeskenteli tajutonta ja oli aggressiivinen ja hermostunut. Assmann muistutti
vaatetusta myöten kuvausta vaaleasta miehestä. Kun uutisissa kerrottiin
etsintäkuulutetun tuntomerkkejä, Assman leikkautti vaaleat hiuksensa lyhyeksi.
Assmann asui viiden kilometrin päässä Espoon Bodomista, josta oli vain lyhyt
matka Bodominjärven rantaan.

Hänen mahdollista syyllisyyttään piti esillä erityisesti Kirurgisen sairaalan
tuolloinen amanuenssi, myöhempi lääketieteen professori Jorma Palo, joka hoiti
kyseisenä aikana sairaalassa Assmannia. Hän oli vakuuttunut Assmannin
syyllisyydestä, kuten myös muu sairaalan henkilökunta. Poliisi kävi vain
pikaisesti tapaamassa Assmannia. Poliisi ei halunnut kuulustella lääkäreitä,
eikä ottanut Assmannin punatahraisia vaatteita tutkittavaksi. Palo kirjoitti
murhista ja Assmannista kolme kirjaa. Entinen rikoskomisario Matti Paloaro
yhdisti Assmannin myös viiteen muuhun murhaan, mm. Kyllikki Saaren surmaan ja
jopa ministeri Penna Tervon kuolemaan.

Poliisin mukaan Assmannilla oli kuitenkin täydellinen alibi, jota
arkaluontoisuudensa vuoksi ei ollut annettu julkisuuteen. Keskusrikospoliisin
Assmannia koskevat asiakirjat tulivat julkisiksi vuonna 2005. Poliisin mukaan
Assmann oli ollut surmayön naisystävänsä alivuokralaisasunnossa ja tämän
vuokraisäntä ja -emäntä näkivät hänet aamiaispöydässä. Asiakirjat vahvistavat,
että Hans Assmann, tuolloin 36, yöpyi surmayön naisystävänsä kanssa naisystävän
sisaren ja tämän miehen asunnossa Helsingissä. Assmannilla oli ollut tämä
avioliiton ulkopuolinen suhde jo vuosia. Assman nukkui 33-vuotiaan naisystävänsä
kanssa samassa vuoteessa. Ovi toisen pariskunnan huoneeseen oli koko yön auki
eikä Assmann paikalla olleiden mukaan voinut poistua huomaamatta. Sisarenmies
heräsi aamuvirkkuna jo kello 6 ja Assmann herätettiin kahville kello 9. Surmat
oli tuolloin jo tehty Bodomilla ja ensimmäiset ohikulkijat olivat nähneet
kaadetun teltan. Vuokraisäntäpari oli naisystävän sisar ja tämän mies, joten he
olivat Assmannin lähipiiriä. Poliisin mukaan Jorma Palon sairaalassa havaitsemat
punaiset jäljet Assmannin vaatetuksessa sekä sekava käytös johtuivat siitä, että
Assmann oli ollut maalaamassa punaisella maalilla ja juopotellut työmaallaan.
Hänellä oli lisäksi jonkinlaisen tulehduksen aiheuttamia vatsavaivoja. Jorma
Palo epäili Assmannin olleen KGB:n agentti ja, että häntä suojeltiin
ulkopoliittisista syistä. Poliisi on julkisuudessa väittänyt Jorma Palon kirjoja
fiktioksi eli mielikuvituksen tuotteeksi.

Maaliskuun lopulla 2004 poliisi yllättäen pidätti ainoan hyökkäyksestä
selvinneen, nyt jo eläkeläiseksi varttuneen Nils Gustafssonin epäiltynä
Bodominjärven murhista. 2. huhtikuuta 2004 Espoon käräjäoikeus määräsi
Gustafssonin vangittavaksi epäiltynä kolmesta murhasta. Seuraavana päivänä
lehdistö kertoi vangitun nimen.

Keskusrikospoliisi ilmoitti lokakuussa 2004, että teltasta otettujen
verinäytteiden analyysi tukee niitä tietoja, joita poliisilla on epäillyn, Nils
Gustafssonin osuudesta murhaan. Vangitsemisen aikoihin poliisi kertoi myös, että
nykyisin tunnettu DNA-tekniikka, jota ei vielä vuonna 1960 ollut käytettävissä,
oli tuonut esiin merkittäviä uusia seikkoja asiassa. Seuranneessa
oikeuskäsittelyssä ei kuitenkaan veri- tai DNA-näytteistä saatu mitään
oleellista uutta näyttöä sen enempää Gustafssonin puolesta kuin häntä
vastaankaan.

Gustafssonin kanta on johdonmukaisesti aina tapahtumista lähtien ollut, ettei
hänellä ole mitään muistikuvia niistä. Hänen näkemyksensä mukaan häneen
kohdistunut pahoinpitely aiheutti aivovaurion, josta seurasi muistinmenetys.
Kysymys siitä, oliko Gustafssonin kalloon todellakin kohdistunut riittävän
voimakasta iskua aiheuttamaan muistinmenetyksen, oli keskeisesti esillä
oikeudessa. Syyttäjät pyrkivät vähättelemään Gustafssonille aiheutuneita
vaurioita ja väittivät hänen liioitelleen vammojaan.

Espoon käräjäoikeudessa 8. kesäkuuta 2005 vireille tulleessa ja 4. elokuuta 2005
alkaneessa oikeudenkäynnissä syyttäjät vaativat Gustafssonille elinkautista
vankeusrangaistusta kolmesta murhasta. Gustafsson kiisti syytteen ja vaati sen
hylkäämistä.

Käräjäoikeuden puheenjohtajana toimi laamanni Heikki Mikkola, toinen lainoppinut
jäsen oli käräjätuomari Juha Lehto ja lisäksi kokoonpanossa oli neljä
lautamiesjäsentä. Käräjäoikeus toimi siis jutun merkityksellisyyteen nähden
luonnollisessa maksimikokoonpanossa. Syyttäjinä jutussa toimivat johtava
kihlakunnansyyttäjä Tom Ifström ja kihlakunnansyyttäjä Heli Haapalehto.
Gustafssonia puolustivat asianajajat Riitta Leppiniemi ja Heikki Uotila. Jutussa
oli yksitoista asianomistajaa, joista kuusi yhtyi syytteeseen ja vaati
Gustafssonille rangaistusta. Asianomistajien avustajana oli asianajaja Heikki
Lampela.

Käräjäoikeus hylkäsi kaikki syytteet ja muut asiassa esitetyt vaatimukset 7.
lokakuuta 2005 antamallaan tuomiolla. Käräjäoikeuden mukaan mikään ei
osoittanut, että Gustafsson olisi syyllistynyt tekoon. Päätöksessä tyrmättiin
syyttäjien esittämä teoria Gustafssonin mustasukkaisuudesta, eikä näyttö edes
kokonaisuudessaan osoittanut häntä syylliseksi. Lisäksi ulkopuolinen
silminnäkijähavainto puhui ulkopuolisen tekijän puolesta.

Oikeusoppineet kehuivat Bodom-tuomion perusteluja ja arvelivat, että selkeä
tuomio saattaa vaikuttaa syyttäjän arvioon siitä, kannattaako tuomiosta valittaa
hovioikeuteen. Käräjäoikeuden yksimielisestä päätöksestä ei valitettu, joten se
tuli lainvoimaiseksi.

Käräjäoikeus kuitenkin katsoi, että tutkijan kertoman lausuman tarkka sisältö ja
asiayhteys jäi selvittämättä. Lisäksi oikeus lausui seuraavaa: ”Se, että
väitetty lausuma ei ole johtanut mihinkään toimenpiteisiin osoittaa, että vaikka
Gustafsson olisikin lausuman sanonut, se ei ole ollut mikään todellinen
kannanotto syyllisyyteen ja että [tutkijakin] on tuolloin asian näin
käsittänyt”.

Gustafsson haki korvausta vapaudenmenetyksen hänelle aiheuttamista
kärsimyksistä. Valtio olisi myöntynyt 19 200 euron korvauksiin. Valtion ja
Gustafssonin välillä käydyissä neuvotteluissa osapuolet pääsivät
yksimielisyyteen 44 900 euron korvauksesta.

Gustafssonin saama korvaus perustuu lakiin syyttömästi vangitun oikeudesta saada
korvauksia valtion varoista vapauden menetyksen johdosta (Laki 31.5.1974/422).
Lain perusteella maksettujen korvausten määrässä on ollut huomattavaa hajontaa.
Korvausten määrä ei ole juuri ollut itsenäisenä kysymyksenä ratkaistavana
ylemmissä oikeusasteissa, vaan pelkästään muiden oikeudellisten kysymysten
liitännäisinä, esimerkiksi tapauksissa KKO 1991:128, 1993:63 ja 1993:152. Näissä
tapauksissa on käsitelty pääasiassa sitä, onko hakija ollut oikeutettu
ylipäätään samaan korvausta ja vain sen vuoksi siihen liitännäisenä kysymystä
korvauksen määrästä. Kysymys Gustafssonin saaman korvausmäärän kohtuullisuudesta
on sen vuoksi vertailukohtien puuttuessa hankala.

Lähes Kyllikki Saaren murhan kaltaisen yleisökiinnostuksen saavuttanutta juttua
varten Ilta-Sanomissa laadittiin 24 eri lööppiä 3.4.2004—8.10.2005. Myös
Iltalehden lööpitys oli runsasta. Otsikoita olivat muun muassa: "Vangittu: Olen
syytön!" (5. huhtikuuta 2005) ja "Poliisi lavasti Bodomin surmat" (2. kesäkuuta
2004), jolla viitattiin siihen, että poliisi rakensi surmateltan oikeuden
nähtäväksi verijälkien selittämistä varten, sekä "Poliisi on varma: Bodomin
murhat on ratkaistu" (2. lokakuuta 2004). Jyrkkiä lausuntoja antoi
iltapäivälehdissä myös entinen syyttäjä Ritva Santavuori, jonka mukaan
käräjäoikeudella ei ollut kapasiteettia päätöksessään punnita sekä puolesta että
vastaan, vaan että päätös on huonosti perusteltu. Santavuori arvosteli ratkaisua
merkillisenä erityisesti sen osalta, että käräjäoikeuden mielestä
tutkinnanjohtaja ei ollut pitänyt lausumaa "tehty mitä tehty" todellisena
kannanottona syyllisyyteen.

Gustafsson vaati medialta korvauksia kunnianloukkauksesta, mutta
kihlakunnansyyttäjät Heikki Poukka ja Simo Kolehmainen päättivät olla nostamatta
syytteitä tiedotusvälineiden edustajia vastaan.

Vuonna 2016 ensi-iltansa saanut Bodom, jonka on ohjannut Taneli Mustonen, kertoo
Bodominjärven murhista. Elokuvassa neljä nykypäivän nuorta lähtee telttailemaan
Bodominjärvelle rekonstruoidakseen siellä vuonna 1960 tapahtuneet Bodominjärven
murhat. Elokuvan pääosissa ovat Mimosa Willamo, Nelly Hirst-Gee, Santeri
Helinheimo sekä Mikael Gabriel



https://fi.wikipedia.org/wiki/Suurten_lukujen_nimet

Suurten lukujen nimet ovat luonnollisen kielen numeraaleja, jotka tarkoittavat
tiettyjä yksittäisiä suuria luonnollisia lukuja. Omia nimiä on annettu
länsimaisen perinteen mukaan yleensä vain luvuille, joiden kymmenkantainen
logaritmi (ykkösen jäljessä oleva nollien lukumäärä) on jaollinen joko kolmella
tai kuudella – sitä vastoin esimerkiksi kiinalaisessa kulttuurissa tuhansien
sijaan lukusanoja on kehitetty kymmenen tuhannen potensseille. Muut luvut
voidaan luonnollisessa kielessä esittää eri nimettyjen lukujen yhdistelminä
(tulojen summana).

Luvun miljoona (tuhat tuhatta eli 1 000 000) nimi on perua italian sanasta
milione, joka merkitsee oikeastaan ’suurta tuhatta’ (< mille ’tuhat’, -one
suurentava eli augmentatiivinen suffiksi). Sana tunnetaan englannissa
1300-luvulta ja ranskassa 1200-luvulta. Suomen kielessä miljoona on esiintynyt
vuonna 1749.

Miljoonaa suurempien lukujen nimet biljoona, triljoona ja niin edelleen ovat
peräisin 1400-luvulta. Ne johdettiin vaihtamalla miljoonan alkuosa
latinalaisperäiseksi etuliitteeksi bi, tri, quadr ja niin edelleen siten, että
etuliite ilmaisee, mihin potenssiin miljoona korotetaan. Nimien muoto vaihtelee
eri kielissä; esimerkiksi suomessa loppuosa -illion on muuttunut muotoon
-iljoona. Kymmenen potenssi ja samalla nollien lukumäärä saadaan kertomalla
eksponenttina oleva luku 6:lla. Tuhannelle miljoonalle käytetään erityistä nimeä
miljardi.

Tässä muodossa nimistö on yhä käytössä useissa maissa, muun muassa Suomessa.
Joskus on ehdotettu miljardin kanssa analogisia välilukusanoja biljardi (= tuhat
biljoonaa), triljardi (= tuhat triljoonaa) ja niin edelleen; tällaiset sanat
eivät ole kuitenkaan normien mukaisia eivätkä yleisesti käytössä. Luvulle 10100
(100 nollaa) on myöhemmin annettu tästä järjestelmästä täysin poikkeava nimi
googol ja luvulle 10 10100 nimi googolplex, joita ei myöskään yleisesti käytetä.

Monissa maissa on myöhemmin tullut käyttöön toinen järjestelmä, jossa jokainen
-illion-loppuinen lukusana tarkoittaakin edellistä tuhatkertaisena, esimerkiksi
biljoona on ”tuhat miljoonaa”, triljoona ”tuhat biljoonaa” ja niin edelleen.
Käytössä on siis kaksi toisistaan poikkeavaa järjestelmää, joille on annettu
nimet pitkä ja lyhyt asteikko (ranskaksi échelle longue ja échelle courte,
englanniksi long scale ja short scale). Molemmat järjestelmät ovat eri maissa
olleet käytössä jo vuosisatoja, mutta näitä termejä käytti ensimmäisenä
ranskalainen matemaatikko Geneviève Guitel vuonna 1975.

Suomessa on käytössä pitkä asteikko. Suurimman osan 1800- ja 1900-luvuista
Isossa-Britanniassa käytettiin pitkää, Yhdysvalloissa lyhyttä asteikkoa, minkä
vuoksi englannin kielessä on käytetty myös nimityksiä ”brittiläinen” ja
”amerikkalainen” käytäntö (British usage ja American usage). Nykyisin kuitenkin
myös Isossa-Britanniassa käytetään lyhyttä asteikkoa virallisissa yhteyksissä.

Useimmissa maissa ja kielissä käytetään pitkää asteikkoa. Seuraavassa maitten ja
lukusanojen 109 ja 1012 vastineet eri maiden kielissä:

Joissakin maissa käytetään lyhyttä asteikkoa harvoin esiintyville suurille
luvuille kuten 1012, mutta miljardi-sanan vastine on käytössä luvulle 109. Näin
on laita seuraavissa maissa:

Kreikassa käytetään sanaa εκατομμύριο (’sata myriadia’ eli ’sata
kymmentätuhatta’) luvulle 106, mutta suuremmille luvuille termejä di-satamyriadi
(δισεκατομμύριο) = 109, tri-satamyriadi (τρισεκατομμύριο) = 1012,
tetra-satamyriadi (τετράκις εκατομμύριο) = 1015 ja niin edelleen.

Kiinassa, Intiassa, Japanissa ja Koreassa on käytössä omat, länsimaisesta
poikkeavat nimistöt suurille luvuille. Kiinassa lukusanojen merkitykset ovat
vaihdelleet, mutta nykyisin yleisessä järjestelmässä peräkkäisten nimettyjen
lukujen suhde on 10 000 = 104. Tällöin esimerkiksi 104 = 万 (wàn), 108 = 亿 (yì),
ja 1012 = 兆 (zhào).

Intialaisessa asteikossa, jota käytetään myös Pakistanissa, Bangladeshissa,
Nepalissa ja Myanmarissa, tuhannen jälkeen peräkkäisten nimettyjen lukujen suhde
on 100. Tavallisessa englanninkielisessä tekstissä, esimerkiksi sanomalehdissä,
käytetään sanoja hundred (100) ja thousand (1000), mutta näitä suuremmat luvut
ilmaistaan sanoilla lakh (100 000 = 105) ja crore (10 000 000 = 107) sekä näiden
monikertoina.



https://fi.wikipedia.org/wiki/Johnny_Depp

John Christopher ”Johnny” Depp II (s. 9. kesäkuuta 1963 Owensboro, Kentucky,
Yhdysvallat) on yhdysvaltalainen elokuvanäyttelijä, joka on työskennellyt myös
elokuvaohjaajana, -käsikirjoittajana ja -tuottajana sekä muusikkona. Depp
tunnetaan muun muassa Pirates of the Caribbean -elokuvasarjan Kapteeni Jack
Sparrow’na.

Deppin isä John Christopher Depp I oli insinööri ja äiti Betty Sue Palmer
tarjoilija. Vanhemmat erosivat, kun Johnny oli 15-vuotias. Deppillä on myös
kolme vanhempaa sisarusta, isoveli Danny sekä isosiskot Debbie ja Christie.
Perhe asui aluksi Kentuckyn osavaltiossa, mutta päätyi muuttamaan useita
kertoja, ennen kuin asettui Floridan Miramariin.

Depp lopetti koulunkäynnin teini-iässä ja toimi kitaristina The Kids -nimisessä
yhtyeessä. Yhtye muutti pian Los Angelesiin tavoittelemaan levytyssopimusta.
Depp teki tuolloin monenlaisia sivutöitä, kunnes alkoi käydä elokuvien
koekuvauksissa näyttelijä Nicolas Cagen suosituksesta. Hän mm. myi
kuulakärkikyniä puhelimitse, josta saaduilla tuloilla elätti paitsi itsensä myös
silloisen vaimonsa.

Ensimmäinen rooli Deppillä oli elokuvassa Painajainen Elm Streetillä vuonna
1984. Tämän jälkeen hän esiintyi sotaelokuvassa Platoon - nuoret sotilaat.
Kuuluisaksi hän kuitenkin tuli vasta näyteltyään pääosaa nuortensarjassa 21 Jump
Street vuosina 1987–1989. Deppin sopimus olisi ollut pidempi, mutta hän halusi
aloittaa elokuvauran.

Depp teki vuonna 1990 kaksi elokuvaa, joista toinen oli John Watersin Cry-Baby
ja toinen Tim Burtonin ohjaama Saksikäsi Edward. Burton ja Depp ovat Saksikäden
jälkeen tehneet yhteistyötä myös seitsemässä muussa elokuvassa.

Muita Deppin 1990-luvun elokuvia ovat Gilbert Grape, Ed Wood, Operaatio Donnie
Brasco, sekä Pelkoa ja inhoa Las Vegasissa . Depp ohjasi ja käsikirjoitti myös
elokuvan Soturi, jossa hän näytteli itse pääosaa Marlon Brandon kanssa. Elokuva
pääsi kilpailemaan Cannesin elokuvajuhlille, mutta vastaanotto ei ollut
erityinen. Vuonna 1999 Depp sai ranskalaisen César-elokuvapalkinnon urastaan
sekä vuonna 2000 oman tähden Hollywoodin Walk of Famelle.

Ensimmäisen Oscar-palkintoehdokkuutensa Depp sai vuoden 2003 elokuvasta Pirates
of the Caribbean: Mustan helmen kirous. Hän sai ehdokkuuden myös seuraavana
vuonna elokuvasta Finding Neverland – tarinan lähteillä. 2007 vuonna Johnny oli
kolmannen kerran ehdolla Oscariin miespääosan roolista Sweeney Todd: Fleet
Streetin paholaisparturi, mutta jäi vaille palkintoa. Hän kuitenkin sai
ensimmäistä kertaa urallaan Golden Globen oltuaan aiemmin ehdokkaana yhteensä
seitsemän kertaa.

Depp, Colin Farrell ja Jude Law palkattiin elokuvaan The Imaginarium of Doctor
Parnassus Heath Ledgerin tilalle sen jälkeen, kun Ledger oli kuollut ennen kuin
elokuva saatiin valmiiksi. Kaikki kolme luovuttivat elokuvasta saamansa rahat
Ledgerin tyttärelle.lähde?

Vuonna 2009 Depp oli kertojana The Doorsista kertovassa musiikkidokumentissa
When You’re Strange.

Depp on yksi Hollywoodin parhaiten palkatuista näyttelijöistä. Hän on myös
menestynyt erilaisissa edustavaa ulkomuotoa koskevissa äänestyksissä;
esimerkiksi 2009 America’s Parade -aikakauslehdessä Johnny Depp valittiin Halle
Berryn ohella seksikkäimmäksi tähdeksi.

Elokuvauransa lisäksi Depp on toiminut muusikkona. Deppillä ja hänen ystävillään
oli 1990-luvulla harrastelijayhtye P, joka on julkaissut yhden albumin ja
sittemmin jatkanut satunnaisella keikkailulla. Hän on soittanut kitaraa muun
muassa Oasiksen Be Here Now -albumilla (1997) kappaleella Fade In/Out, Shane
MacGowan and the Popesin The Snake-albumilla (1994) kappaleella That Woman's Got
Me Drinking, Iggy Popin kappaleella Hollywood Affair (1999) sekä Vanessa
Paradisin albumin Bliss (2000) kappaleella "Firmaman". Depp myös osaksi sävelsi
Paradisin albumille kappaleet Bliss ja St. Germain. Depp on soittanut kitaraa
elokuvissaan, Pienessä suklaapuodissa kappaleella Minor Swing ja Once Upon a
Time in Mexicossa itse säveltämällään kappaleella Sands’ Theme. Lisäksi hän on
soittanut kitaraa ja rumpuja Marilyn Mansonin vuoden 2012 albumilla.

Vuonna 2004 Depp perusti elokuvatuotantoyhtiön Infinitum Nihil yhteistyössä
Initial Entertainment Groupin kanssa.

Depp omisti osan The Viper Room -nimistä yökerhoa Los Angelesissa, mutta myi
osuutensa vuonna 2004. Hän omistaa osan pariisilaisesta Man Ray -ravintolasta.

Depp oli vuosina 1983–1985 naimisissa maskeeraaja Lori Ann Allisonin kanssa.
Myöhemmin Depp seurusteli muun muassa Jennifer Greyn, Sherilyn Fennin, Winona
Ryderin ja Kate Mossin kanssa.

Vuodesta 1998 lähtien Depp seurusteli Vanessa Paradis’n kanssa. Parilla on kaksi
lasta; Lily Rose Melody (s. 1999) ja John (Jack) Christopher III (s. 2002). Depp
asui perheineen Ranskassa, Plan de la Tour- nimisessä kylässä lähellä St.
Tropezia. Lisäksi heillä oli koti Los Angelesissa ja yksityinen saari
Karibialla. Vuoden 2012 alussa Deppin väitettiin eronneen, mutta Vanessa Paradis
kielsi erohuhut. 19. kesäkuuta 2012 Deppin edustaja kuitenkin vahvisti parin
eroavan.

Helmikuussa 2015 Depp meni naimisiin näyttelijä Amber Heardin kanssa. Heard
jätti kuitenkin jo toukokuussa 2016 avioerohakemuksen ja syyttää Deppiä
pahoinpitelystä, sekä haki oikeudelta tälle lähestymiskiellon.

Toukokuussa 2012 alkuperäiskansaa edustavan järjestön (Americans for Indian
Opportunity) perustaja LaDonna Harris hyväksyi Deppin ryhmäänsä saatuaan tietää,
että Deppin sukujuurissa oli intiaaniverta. Comanche Nationin puheenjohtajan
tunnustettua Harrisin toimenpiteen Deppistä tuli comanche-heimon kunniajäsen.
Depp on itse kertonut, että hän arvelee isoisoäitinsä olleen osittain intiaani,
mahdollisesti cherokee tai creek.

Johnny Deppin mukaan nimettiin vuonna 2013 hummereille ja skorpioneille sukua
oleva muinainen laji Kooteninchela deppi.



https://fi.wikipedia.org/wiki/Brasilia

Brasilian liittotasavalta eli Brasilia on Etelä-Amerikan suurin valtio sekä
pinta-alaltaan että asukasluvultaan. Se on sekä pinta-alaltaan että
asukasluvultaan myös maailman viidenneksi suurin valtio. Brasilian rajanaapurit
ovat Uruguay, Argentiina, Paraguay, Bolivia, Peru, Kolumbia, Venezuela, Guyana,
Suriname ja Ranskan Guayana eli kaikki muut Etelä-Amerikan maat paitsi Chile ja
Ecuador. Maassa on sekä laajoja viljelysalueita että sademetsiä. Sen kerrotaan
saaneen nimensä brasilianpuun mukaan.

Argentiinasta, Brasiliasta ja Chilestä on toisinaan käytetty yhteisnimitystä
ABC-valtiot.

Brasilian alue kattaa melkein puolet Etelä-Amerikan pinta-alasta. Euroopan
unionin alue vastaa vain puolta Brasilian pinta-alasta. Maa rajoittuu
koillisessa ja kaakossa Atlanttiin, jonka rannikon pituus on 7400 km, lännessä
maalla on yhteistä rajaa jokaisen Etelä-Amerikan valtion kanssa lukuun ottamatta
Chileä ja Ecuadoria.

Brasilia jakautuu pinnanmuotojen perusteella kolmeen alueeseen: Amazonasin
alankoon, maan osuuteen Guyanan ylängöstä ja etelän ylänköön. Amazonasin alanko
on 3500 kilometriä pitkä alanko Andien ja Atlantin välissä. Se on leveimmillään
pohjois-eteläsuunnassa 2000 kilometriä leveä. Alue peittää Etelä-Amerikasta
viidenneksen eli 3 600 000 neliökilometriä, josta 2 300 000 neliökilometriä
kuuluu Brasilialle. Amazonasin alangon osuus Brasilian valtion pinta-alasta on
27 %.

Kolmesta Brasilian päävyöhykkeestä pienin on Guayanan ylänkö, jonka Brasilian
osuudella on pinta-alaa noin 400 000 neliökilometriä eli vain 5 % maan
kokonaispinta-alasta. Guayanan ylängön, joka on hyvin vanha massiivi,
peruskallio muodostuu gneissistä, kiilleliuskeesta, graniitista ja
kvartsiitista. Alueella on myös nuorempia, vulkaanisia kivilajeja, jotka ovat
kerrostuneet vanhojen kivilajien päälle. Ylängön massiivin ja Amazonasin rajalla
on paljon koskia ja putouksia, koska alueella on jyrkkä murros. Kosket
vaikeuttavat pääsyä sisämaahan niin paljon, että alueella elää vain
karaib-intiaaneja. Alueen länsiosassa on maan korkein huippu Pico da Neblina
(2994 m).

Brasilian ylänkö eli Planalto on pinta-alaltaan noin 6 miljoonaa
neliökilometriä. Se sijaitsee Etelä-Amerikan keskiosan itäpuolella, rajoittuen
idässä jyrkästi laskien Atlantin valtamereen ja lännessä Pampan ja Gran Chacon
alankoihin. Ylängön korkeus on sen keskivaiheilla 500–1000 metriä, etelässä ja
idässä se nousee 2000–3000 metrin korkeuteen. Alueen korkein huippu ja koko
Brasilian kolmanneksi korkein vuori on Pico da Bandeira (2890 m).

Amazonjoen ja sen sivujokien lisäksi Brasiliassa on muitakin pitkiä jokia. Maan
koillisosassa sijaitsevan São Francisco -joen pituus on 3160 kilometriä,
Tocantins-joen pituus on noin 2400 kilometriä, Parnaíba-joen pituus on noin 1700
kilometriä, Paraná-joen pituus on noin 2570 kilometriä ja Paraguay-joen pituus
on 2549 kilometriä.

Keskimääräinen ylin lämpötila on Manauksessa koko vuoden +31..+33 astetta, Porto
Alegressa heinäkuussa +19 astetta ja helmikuussa +31 astetta.

Amazonin altaassa sataa tyypillisesti 1500–2000 mm vuodessa, sateita saadaan
ympäri vuoden. Brasilian ylängöllä on selvä sadekausi lokakuusta huhtikuuhun,
jolloin sadetta saadaan 1250–1500 mm.

Sademetsät Amazonin altaalla muodostavat maailman suurimman yhtenäisen
metsäalueen, joka työntyy Amazonjoen suistoalueelta Andien rinteille saakka ja
myös Brasilian ylängölle. Amazonasin alangolla on erittäin rehevä kasvillisuus
kuuman ja kostean ilmaston takia, vaikka maaperä on pääosin vähäravinteista ja
hapanta. Koko maailman trooppisista metsistä 34 % sijaitsee Brasiliassa. Metsää
kuitenkin katoaa plantaasiviljelyyn, erityisesti itäisten rannikkovuorten
alueella. Maassa Amazonian sademetsän lisäksi myös rannikkosademetsä, joka
ulottuu kapeana rannikon suuntaisena vyöhykkeenä Koillis-Brasiliasta etelään
saakka. Rannikkosademetsä sijaitsee Brasilian tiheimmin asutulla alueella, jonka
vuoksi suuri osa siitä on tuhoutunut. Amazonian sademetsistä on hävinnyt 15 % ja
rannikkosademetsästä yli 90 %. Alun perin rannikkosademetsää oli 1,3 miljoonaa
neliökilometriä, nykyään jäljellä on enää 92 000 neliökilometriä. Amazonin
sademetsää raivataan vuosittain noin 10 000 – 25 000 neliökilometriä
laidunmaaksi tai soijapelloksi, mutta metsän hävitys on hieman vähentynyt viime
vuosina. Metsä hylätään muutaman vuoden päästä raivauksen jälkeen, koska sen
tuotantokyky on laskenut. Alueen trooppiset sateet kuluttavat pintamaan, joka
valuu pois liettämään jokia. Pintamaan alla oleva latosoli kuivuu kovaksi
lateriitiksi.

Brasilian pinta-alasta on alle 50 % sademetsää, muita luontotyyppejä ovat
cerrado, caatinga, restinga, campos ja pantanal.

Brasiliassa tavattavien kasvilajien määrää on vaikea arvioida, mutta tiede
tuntee niitä tällä hetkellä yli 60 000. Pelkästään rannikkosademetsäalueella
kasvaa noin parikymmentätuhatta lajia, joista puolet on kotoperäisiä:
rannikkosademetsien suojelu onkin tärkeää eläimien lisäksi myös kasvien takia.
Amazonian sademetsässä voi olla yhden hehtaarin alueella 300 puuvartista kasvia.

Brasilialle tyypillisiä kasveja ovat bromeliat, jotka kasvavat päällyskasveina
puiden rungoilla ja oksilla. Nämä kasvit luovat sademetsille niille tyypillisen
rehevän ilmeen, eniten näitä kasveja kasvaakin erilaisissa metsissä.

Brasiliassa tavataan 56 000 kukkakasvi- ja saniaislajia, joista monet ovat
hyötykasveja, kuten kumipuu, kaakao, ananas ja guarana. Maailman 20 000
orkidealajista 2500 lajia tavataan Brasiliassa.

Maailman monimuotoisin luonto löytyy Brasiliasta: nisäkäslajeja on 524,
lintulajeja 1800, matelijalajeja 500 ja sammakkoeläinlajeja 500. Kaikkien
ryhmien, kuten hyönteisten, lajimäärää ei tunneta. Uhanalaisia lajeja on 202,
joista 171:n asuinalue sijaitsee rannikkosademetsässä.

Brasiliassa elää noin 1800 lintulajia, eli noin 18 % koko maailman lajeista ja
yli 1100 niistä Amazonin sademetsissä. Lajeista 250 on sellaisia, ettei niitä
esiinny missään muualla. Maassa tavataan 80 kolibrilajia, 70 papukaijalajia ja
21 tukaanilajia.

Käärmeitä löytyy noin 250 eri lajia, 70 niistä myrkyllisiä. Maassa tavataan
miljoonia hyönteislajeja ja siellä on myös eniten sammakkoeläinlajeja
maailmassa.

Sademetsissä eläviä nisäkkäitä ovat esimerkiksi jaguaari, joka on Etelä-Amerikan
suurin kissaeläin, kapybarat ja tapiirit. Muita sademetsän eläimiä ovat
jättiläiskäärmeet, vampyyrilepakot, jättilierot ja lehdenleikkaajamuurahaiset.
Mangrovemetsissä eläviä eläimiä ovat esimerkiksi hyppyravut ja mangroveravut.

Brasilian savannin eli cerradon asukkeja ovat esimerkiksi seebut, harjasudet,
isomuurahaiskarhut ja nandut. Seebut ja muut nautaeläimet ovat ihmisen mukanaan
tuomia, sillä alun perin cerradoilta puuttuivat suuret nauta-, antilooppi- ja
kengurulaumat ja niiden vastineet.

Pääosin Brasiliassa sijaitseva Pantanal on maailman suurin tulvatasanko, jonka
eläimistö on erittäin runsas: alueella elää 30 miljoonaa alligaattoria, paljon
lintuja, kuten haikaroja ja satoja kalalajeja. Pantanal on myös maailman
suurimman haikaralajin jabirun esiintymisalue.

Brasiliassa on 16 Unescon maailmanperintöluettelon kohdetta, joista seitsemän on
luontokohteita: Brasilian Atlantin saaret: Fernando de Noronhan ja Rocasin
atollin suojelualueet, Cerradon suojelualueet: Chapada dos Veadeirosin ja Emasin
kansallispuisto, Iguaçun kansallispuisto, Jaún kansallispuisto (osana
Keski-Amazonin suojelualuetta), Mata Atlântican suojelualueet (erikseen Bahian
ja Espírito Santon sekä etelämpänä Paranán São Paulon osavaltioissa) sekä
Pantanalin suojelualue.

Kaikkiaan Brasiliassa on 57 kansallispuistoa, joiden ensisijainen tarkoitus on
suojella uhanalaisia elinympäristöjä. Puistosta vain puolet on avattu yleisölle
ja monet niistä ovat puitteiltaan vaatimattomia matkailutulojen pienuudesta
johtuen.

Ennen eurooppalaisten tuloa Brasilian alueella on ollut asutusta jopa 30 000
vuoden ajan. Asukkaat muodostivat kymmeniä tai jopa satoja heimoja, jotka
puhuivat eri kieliryhmiin kuuluvia kieliä.

Portugalilaiset saapuivat Brasiliaan 1500-luvun alussa. Pedro Álvares Cabral
valtasi maan Portugalin kuninkaan nimissä vuonna 1500. Ensimmäinen siirtokunta
perustettiin kuitenkin vasta vuonna 1532. Vuonna 1549 siitä tuli
kenraalikuvernöörikunta, jolloin maahan tuli jesuiittalähetyssaarnaajia.
Intiaanien orjuus kiellettiin vuonna 1758, mutta heidän sijaansa käytettiin
mustia orjia, joita oli vuonna 1818 puolet asukasluvusta. Kolmen vuosisadan
aikana eurooppalaiset hakivat maasta brasilianpuuta. Maassa viljeltiin myös
runsaasti sokeriruokoa.

Kun Ranska valloitti Portugalin vuonna 1807, pakeni sen kuningas Juhana VI
Brasiliaan, joka korotettiin Portugalin kanssa personaaliunionissa olevaksi
kuningaskunnaksi. Hänen poikansa Pedro I, jolle kuningas oli uskonut hallituksen
pois lähtiessään, julisti yleisen mielipiteen pakottamana Brasilian itsenäiseksi
ja hänet tunnustettiin perustuslailliseksi keisariksi. Pedro I:tä (1822–1831)
seurasi hänen poikansa Pedro II (1831–1889), jonka aikana maakunnat saivat omat
lakiasäätävät kokoukset ja laajennetun itsehallinnon. Orjuuden poistaminen
aiheutti 1889 vallankumouksen, jolloin Brasilia julistettiin tasavallaksi.
Brasilia julisti sodan Saksalle 1917 takavarikoiden satamissaan olevia
saksalaisia laivoja, sillä saksalaiset sukellusveneet olivat tuhonneet Brasilian
kauppalaivastoa.

Toisessa maailmansodassa Brasilia oli aluksi sitoutumaton, mutta liittyi
liittoutuneiden puolelle vuonna 1943.

Brasiliaan muutti yli kaksi miljoonaa siirtolaista Euroopasta ja Aasiasta
1800-luvun lopulla sekä 1900-luvun alussa. Tällöin maa alkoi teollistua, ja
asutus laajeni maan sisäosiin. Demokratia vaihtui diktatuuriin kolme kertaa; maa
oli 1930–1934 ja 1937–1945 Getúlio Vargasin alla sekä 1964–1985 asevoimien
nimittämien kenraalien hallitsemana.

Intiaanien oikeudet ovat olleet varsin heikot pitkälle 1990-luvulle saakka.
Vielä 1950-luvulla intiaaneilla ei ollut juuri mitään oikeuksia edes maihinsa,
missä he asuivat. Vuoden 1988 perustuslaki tunnusti intiaanien oikeuden
perinteisiin maihinsa, mutta määrätty viiden vuoden siirtymisaika venyi monin
paikoin kohtuuttomasti. Vasta 2000-luvulla intiaanien elinoloja on alettu
parantaa. Silti muun muassa padonrakennus- ja kaivostyöhankkeet ovat turmelleet
useita jokia, joista ei voida enää harjoittaa kalataloutta, joten useiden
heimojen on ollut pakko muuttaa muualle.

Brasilian pääkaupunkina oli alun perin Rio de Janeiro. Vuonna 1956 päätettiin
sisä­maahan perustaa uusi pää­kaupunki, Brasília, jonne maan hallitus siirtyi
vuonna 1960.

██ keskusta/vasemmisto ██ riippumaton/liberaali/keskustalainen
██ keskusta/oikeisto ██ (sotilas-)diktatuuri

Vuonna 2002 Luiz Inácio Lula da Silva valittiin maan ensimmäiseksi
vasemmistolaiseksi presidentiksi yli 40 vuoteen. Vuonna 2006 hänet valittiin
toiselle kaudelle. Vuonna 2010 saman puolueen Dilma Rousseffista tuli maan
ensimmäinen naispresidentti. Toukokuussa 2016 Rousseff pakotettiin virkavapaalle
virkarikossyytteiden takia. Senaatti käsittelee syytteita 29. elokuuta alkaen.
Siihen asti presidentin tehtäviä hoitaa varapresidentti Michel Temer.

Vuonna 2007 hallitus myönsi ihmisoikeusrikkomuksia tapahtuneen vuosien 1964–1985
aikana. Vuonna 2009 asetettiin komissio tutkimaan niitä.

Vuonna 2009 Rio de Janeiro ja São Paulo kärsivät sähkökatkoista suuren
vesivoimalan ongelmien takia. Vuonna 2010 Brasilia ilmoitti rakentavansa lisää
vesivoimaa Amazonin sademetsäalueelle vastustuksesta huolimatta.

Brasilian nykyinen perustuslaki on vuodelta 1988. Brasilia on presidentiaalinen
tasavalta, jossa ei ole pääministerin virkaa.

Parlamentti eli kansalliskongressi (Congresso Nacional) on kaksikamarinen:
ylähuoneessa eli senaatissa (Senado Federal) on 81 paikkaa, eli kolme edustajaa
kustakin 26 osavaltiosta ja liittovaltiopiiristä kahdeksan vuoden toimikaudelle
kerrallaan. Senaatin paikoista 2/3 ja 1/3 vaihtuu neljän vuoden välein.

Alahuoneeseen eli edustajien kamariin (Câmara dos Deputados) valitaan 513
jäsentä suhteellisella vaalitavalla nelivuotiskaudeksi. Äänioikeuden ikäraja on
16 vuotta. Äänestäminen on pakollista kaikille lukutaitoisille 18-69-vuotiaille
ja vapaaehtoista 16–18- ja yli 70-vuotiaille sekä lukutaidottomille
brasilialaisille.

Viimeksi vaalit pidettiin lokakuussa 2014, tuolloin valittiin presidentti,
alahuone sekä senaatin jäseniä erovuoroisten tilalle. Näiden jälkeen senaatissa
on kymmenen, alahuoneessa 28 puolueen edustajia.

Brasilian puolustusvoimat ovat Latinalaisen Amerikan suurimmat. Vuonna 2012 maa
käytti puolustusvoimien rahoitukseen 1,75 % BKT:sta.

Brasilia koostuu 26 osavaltiosta (estado) ja osavaltioiden ulkopuolella olevasta
liittopiiristä (distrito federal):

Osavaltiot on jaettu suuralueisiin (mesorregião), jotka on jaettu edelleen
ala-alueisiin (microrregião). Suuralueilla ei ole hallinnollista merkitystä vaan
ne on muodostettu väestönlaskua ja tilastointia varten. Ala-alueita pienempi
paikallishallinnon yksikkö on kunta (município). Kuntien lukumäärä eri
osavaltioissa vaihtelee Roraiman viidestätoista Minais Geraisin yli
kahdeksaansataan. Kaikkiaan kuntia on yli 5500.

Brasilian bruttokansantuote on Etelä-Amerikan suurin. Maatalous, kaivostoiminta,
teollisuus ja palvelusektori ovat hyvin kehittyneet. Tulo- ja varallisuuserot
ovat suuria. Maan valuutta real oli sidoksissa Yhdysvaltain dollariin vuoteen
1999 asti.

Maataloustuotteet vastaavat noin 36 % Brasilian viennistä. Brasilia on maailman
suurin sokeriruo'on, kahvin, trooppisten hedelmien ja pakastetiivistetyn
appelsiinimehun tuottaja. Sillä on maailman suurin myyntiin kasvatettu
nautakarja, ja se on maailman toiseksi suurin soijapapujen tuottaja. Myös
maissin, puuvillan, kaakaon, tupakan ja metsätuotteiden tuotanto on merkittävää.

Merkittävimmät luonnonvarat ovat rautamalmi, kulta, bauksiitti, mangaani,
uraani, öljy, tina, nikkeli, vesivoima ja puutavara. Merkittävimmät
vientituotteet ovat kahvi (noin neljännes koko maailman tuotannosta), rauta,
kulkuneuvot, soijapavut ja jalkineet.

Maan sähköenergiasta 84 % tuotetaan vesivoimalla. Brasilia on maailman
ensimmäisiä johtavia biopolttoaineiden tuottajia, mutta kilpailu on noussut
uhkaamaan sen asemaa 2000-luvulla. Etanolia tuotetaan biopolttoaineeksi
sokeriruo'osta. Sen sekoittaminen bensiiniin on pakollista, ja sekoitussuhde on
kasvanut vuosien mittaan. Fossiilisten polttoaineiden hinnan laskiessa etanolin
pitäminen kilpailukykyisen ä on ollut vaiekaa, ja etanoliteollisuus on ollut
vaikeuksissa vuodesta 2009.

Brasiliassa on yli neljätuhatta lentokenttää. Useimmat kansainväliset lennot
lähtevät Rio de Janeirosta tai São Paulosta.

Kaikki Brasilian suuret asutuskeskukset on liitetty toisiinsa päällystettyjen
teiden avulla, mutta pienemmät tiet ovat usein päällystämättömiä. Rautateitä on
lähinnä São Paulossa ja Rio de Janeirossa, muualla ne ovat lähinnä malmeja
kuljettavia tavaraliikennerautateitä. Monille pohjoisille alueille pääseekin
vain lentäen tai vesitse.

Konttisatamia ovat Santos ja Itajaí, muita rahtisatamia Belem, Paranagua, Rio
Grande, São Sebastião ja Tubarão.

Brasilian väestössä näkyvät laajan siirtolaisuuden ja sulautumisen seuraukset.
Hieman yli puolet väestöstä on eurooppalaisten jälkeläisiä, lisäksi on etnisesti
sekoittuneita eurooppalaisia, afrikkalaisia ja intiaaneja.

Vuoden 2010 väestönlaskennassa 64,6 % asukkaista ilmoitti olevansa katolisia,
22,2 % protestantteja, 5,2 % muita uskontoja ja 8,0 % uskonnottomia.

Vuonna 2007 arvioitiin, että HIVin kantajia oli noin 0,6 % aikuisväestöstä,
kaikkiaan noin 730 000 henkeä. ARVT-lääkitystä olisi tarvinnut noin 230 000
henkeä, ja sitä sai noin 80 % heistä, noin 181 000 henkeä.

Brasilian kulttuuri on hyvin monimuotoista johtuen kirjavataustaisesta
väestöstä. Maa jakaantuu karkeasti vauraaseen etelään ja köyhään pohjoiseen.
Etelässä asuu eurooppalais- ja japanilaistaustaista väestöä.
Afrikkalaisperäisistä asukkaista suuri osa elää maan koillisosassa, kun taas
intiaanit asuvat suurelta osin maan pohjois- keski- ja länsiosissa. Portugalin
kieli yhdistää koko väestöä, ja 1900-luvun puoliväliin asti lähes kaikki
kuuluivat ainakin nimellisesti katoliseen kirkkoon. Samba ja capoeira ovat
maailmalle levinneitä brasilialaisia lajeja. Rock in Rio -festivaalit ovat
kotoisin Brasiliasta. Rio de Janeiron karnevaalit tunnetaan koko maailmassa.

Brasiliassa on 16 Unescon maailmanperintöluettelon kohdetta, joista
kulttuurikohteita ovat Bom Jesus do Congonhasin pyhäkkö, Brasilian kaupunki,
Diamantinan historiallinen keskusta, Goiásin historiallinen keskusta, Olindan
historiallinen keskusta, Ouro Preton historiallinen kaupunki, Salvadorin
historiallinen keskusta, São Luísin historiallinen keskusta ja Serra da
Capivaran kansallispuisto.

Brasilialaisen kirjallisuuden juuret ulottuvat 1500-luvulle, jolloin ensimmäiset
portugalilaiset tutkimusmatkailijat, kuten Pêro Vaz de Caminha, kirjoittivat
kuvauksia Brasilian eläimistä, kasvillisuudesta ja alkuperäisasukkaista, jotka
ihmetyttivät Brasiliaan saapuneita eurooppalaisia. Brasilia tuotti merkittäviä
romantiikan ajan teoksia. Esimerkiksi kirjailijat Joaquim Manuel de Macedo ja
José de Alencar kirjoittivat romaaneja rakkaudesta ja tuskasta. Alencar myös
kohteli alkuperäiskansoja sankareina romaaneissaan O Guarany, Iracema,
Ubirajara. Jorge Amado on nykykirjallisuuden suuri nimi, jonka teoksia on
käännetty viidellekymmenelle kielelle.

Brasilialainen musiikki käsittää useita alueellisia tyylejä sisältäen
afrikkalaisia, eurooppalaisia ja amerintialaisia muotoja. Siitä on kehittynyt
muun muassa samba, Música Popular Brasileira (MPB), choro, sertanejo, brega,
forró, frevo, maracatu, bossa nova, brasilialainen rock ja axé. Brasilian
kuuluisin klassisen musiikin säveltäjä on Heitor Villa-Lobos. Kevyen musiikin
puolelta tunnettuja brasilialaisia ovat muun muassa Elis Regina ja Antônio
Carlos Jobim, jota pidetään yhtenä tärkeimmistä bossa novan kehittäjistä.

Brasilialainen keittiö vaihtelee suuresti alueittain heijastellen maan
monimuotoista ja monitaustaista väestöä. Sen myötä kansallista ruokakulttuuria
määrittelee alueellisten erojen säilyttäminen. Riisi, pavut ja maniokki ovat
kuitenkin kaikille yhteisiä perusruoka-aineita. Muutamia esimerkkejä
ruokalajeista ovat mustista pavuista ja erilaisista lihanpalasista hitaasti
kypsytetty pataruoka Feijoada, jota pidetään maan kansallisruokana, ja
alueelliset ruokalajit kuten vatapá, kookos-äyriäispata moqueca, polenta ja
friteerattu katkarapusämpylä acarajé.

Brasilialla on oma valikoimansa erilaisia makeisia kuten brigadeiroja ja
beijinhoja. Kansallisjuoma on kahvi. Cachaça on brasilialainen tislattu
alkoholijuoma, jota tehdään sokeriruo’osta ja käytetään trooppisiin drinkkeihin
kuten caipirinhaan.

Urheilussa Brasilia on tunnettu etenkin jalkapallosta. Sen jalkapallomaajoukkue
on voittanut maailmanmestaruuden viisi kertaa vuosina 1958, 1962, 1970, 1994 ja
2002. Brasilia on kaksi kertaa isännöinyt jalkapallon
maailmanmestaruuskilpailuita vuosina 1950 ja 2014. Vuonna 1950 isäntäkaupunkina
toimi São Paulo ja mestaruuden voitti Uruguay, Brasilian jäätyä hopealle. Vuonna
2014 kisojen loppuottelu pelattiin Rio de Janeirossa.

Merkittävimpiä brasilialaispelaajia ovat olleet muun muassa Arthur Friedenreich,
Pelé, Carlos Alberto, Leonardo, Garrincha, Vavá, Zico, Romário, Rivaldo,
Ronaldo, Ronaldinho, Neymar, Kaká ja Marta.

Toinen merkittävä laji Brasiliassa on lentopallo. 2000-luvulla Brasilian
maajoukkue on hallinnut miesten puolella kenttiä suvereenisti. Joukkue on
voittanut peräti viisi kertaa 2000-luvulla lentopallon maailmanliigan,
maailmanmestaruuden kaksi kertaa (2002, 2006) ja vielä olympiakultaa Ateenassa
2004. Merkittävimpiä brasilialaislentopalloilijoita ovat olleet muun muassa
Giba, Ricardo Garcia, Sérgio, Gustavo Endres, Murilo, Nalbert, André Nascimento.

Brasilialla on myös monia menestyneitä formula 1 -kuljettajia, kuten Felipe
Massa, Nelson Piquet, Emerson Fittipaldi, Ayrton Senna ja Rubens Barrichello.
Maassa ajetaan myös vuosittain F1-osakilpailu São Paulossa Autódromo José Carlos
Pacella.

Brasilia on menestynyt myös hyvin judossa saavuttaen siinä maailmanmestaruuksia
ja useita olympiamitaleita. Tunnettuja judokoita ovat Leandro Guilheiro, Tiago
Camilo ja Flavio Canto.



https://fi.wikipedia.org/wiki/Tarja_Halonen

Tarja Kaarina Halonen (s. 24. joulukuuta 1943 Helsinki) toimi Suomen tasavallan
11. presidenttinä ja ensimmäisenä naispuolisena valtionpäämiehenä vuosina
2000–2012. Hän astui virkaan 1. maaliskuuta 2000, ja hänet valittiin uudelleen
tasavallan presidentiksi vuonna 2006.

Halonen valmistui oikeustieteen kandidaatiksi Helsingin yliopistosta 1968 ja
aloitti uransa Suomen ylioppilaskuntien liitossa, jossa hän työskenteli
sosiaali- ja järjestösihteerinä 1969–1970. Hän aloitti Suomen Ammattiliittojen
Keskusjärjestön SAK:n lakimiehenä 1970 ja jatkoi tässä tehtävässä koko
poliittisen uransa ajan.

Suomen Sosialidemokraattiseen puolueeseen Halonen liittyi vuonna 1971. Hänen
poliittinen uransa alkoi 1974, jolloin hänet nimitettiin pääministeri Kalevi
Sorsan eduskuntasihteeriksi. Kansanedustajaksi Halonen valittiin ensimmäisen
kerran Helsingin vaalipiiristä 1979 ja sen jälkeen viisi kertaa jatkokaudelle,
kunnes hän astui virkaan tasavallan presidenttinä vuonna 2000. Eduskunnassa hän
toimi sosiaalivaliokunnan puheenjohtajana 1984–1987, lakiasiainvaliokunnan
varapuheenjohtajana 1991–1995 ja suuren valiokunnan puheenjohtajana 1995.
Keskeinen osa Halosen poliittista toimintaa olivat myös hänen viisi kauttaan
Helsingin kaupunginvaltuustossa 1977–1996.

Halonen on ollut kolmesti ministerinä: sosiaali- ja terveysministerinä
1987–1990, oikeusministerinä 1990–1991 ja ulkoasiainministerinä 1995–2000. Hän
oli myös pohjoismaisen yhteistyön ministeri 1989–1991. Halosen
ulkoministerikaudella Suomi toimi ensimmäisen kerran Euroopan unionin
puheenjohtajamaana heinäkuusta joulukuuhun 1999.

Halonen on toiminut aktiivisesti Euroopan neuvostossa, ensin Suomen
parlamentaarisen valtuuskunnan varapuheenjohtajana 1991–1995 ja myöhemmin
ministerivaliokunnassa. Hän oli myös jäsen Euroopan neuvoston asettamassa niin
sanotussa viisasten miesten komiteassa 1998–1999. Presidenttikaudellaan Halonen
toimi Kansainvälisen työjärjestön ILO:n asettaman Globalisaation sosiaalisen
ulottuvuuden maailmankomission puheenjohtajana vuosina 2002–2004. Maaliskuusta
2009 lähtien hän ollut maailman naisjohtajien neuvoston (The Council of Women
World Leaders, CWWL) puheenjohtaja. Elokuusta 2010 lähtien Halonen on toiminut
myös YK:n pääsihteerin asettaman kestävän kehityksen korkean tason paneelin
rinnakkaispuheenjohtajana.

Tarja Halonen syntyi jatkosodan aikana, jouluaattona 1943. Halosen lapsuudenkoti
oli Helsingissä Kallion kaupunginosassa osoitteessa Hämeentie 34. Kallio oli jo
Halosen syntyessä vahvasti perinteistä työväenluokan asuinaluetta. Tarja Halosen
äiti, Lyyli Elina Loimola (entinen Öfverström, 1917–1990) oli muuttanut Kallioon
Lohjalta vuonna 1939. Ammatiltaan Loimola oli somistaja ja kotiapulainen. Isä,
Vieno Olavi Halonen (1915–1981), oli kotoisin Kuopiosta ja työskenteli
hitsaajana. Halosen vanhemmat olivat avioituneet talvisodan alkaessa ja Tarja
Halonen syntyi muutama vuosi myöhemmin. Vieno Halonen oli rintamalla ja Lyyli
Loimola työskenteli kenkätehtaassa, kun Tarja Halonen syntyi.

Halosen ollessa kaksivuotias hänen isänsä Vieno Halonen lähti kioskille ostamaan
lehteä, eikä enää palannut kotiin perheensä luokse. Halonen ei ole myöhemmin
juurikaan kommentoinut tapahtumaa, mutta virallisesti Halosen vanhemmat erosivat
vuonna 1948. Vieno Halonen oli sodan aikana palkittu sotilas, joka taisteli niin
sanotussa Ässärykmentissä. Vieno Halonen haavoittui sodan aikana kolme kertaa ja
sodan jälkeen hänet palkittiin ensimmäisen, toisen ja neljännen luokan Vapauden
mitaleilla. Tarja Halonen on myöhemmissä haastatteluissa kertonut tavanneensa
isänsä vain muutamia kertoja.

Vuonna 1950 Lyyli Halonen avioitui uudelleen sähköasentaja Thure Herman Forssin
(1919–1974) kanssa. Tarja Halosesta tuli hyvin läheinen Forssin kanssa ja hän
nimitti tätä omaksi isäkseen. Thure Forss oli aktiivinen työväenliikkeessä ja
Halonen on myöhemmin todennut Forssilla olleen suuri vaikutus hänen omaan
aatteellisuuteensa. Halosen mukaan Forssin koko perhe ja suku olivat hyvällä
itsetunnolla varustettuja työläisiä, jotka väittelivät mielellään asioista.
Halonen on todennut, että hänen äitinsä sen sijaan oli kokenut vuoden 1918
sisällissodan jälkeisen ajan maaseudulla asuessaan niin kovana, ettei hän
halunnut juurikaan kertoa kokemuksistaan tyttärelleen. Halonen on kuvaillut
äitiään todelliseksi selviytyjäksi, joka oli aktiivinen ja sitkeä ihminen joka
arvosti hyviä, rehellisiä ja vaatimattomia, kovasti töitä tekeviä ihmisiä. Kun
Halonen lähti mukaan politiikkaan, hän totesi itse arvostavansa ja
kunnioittavansa näitä samoja piirteitä ihmisissä.

Kotona korostettiin myös opiskelun tärkeyttä. Vuonna 1950 Halonen aloitti
opintonsa Kallion kansakoulussa mistä hän myöhemmin jatkoi opintojaan Kallion
yhteiskouluun. Tämä ei ollut 1950-luvun työläisperheiden lasten kohdalla
kovinkaan tavallista, sillä oppikoulu oli maksullinen ja sinne tuli pyrkiä.
Kallion yhteiskoulu oli aikoinaan ensimmäinen oppikoulu pitkänsillan
pohjoispuolella ja suurin osa oppilaista tuli Halosen lailla työläisperheistä.
Kotona Haloselle annettiin lupa hakeutua oppikouluun, mutta vanhemmat odottivat
Haloselta sen maksullisuuden vuoksi myös menestystä ja hyviä tuloksia. Halonen
kertoi myöhemmin hänen vanhempiensa sanoneen, että hänellä on lupa jäädä kerran
luokalleen ja muutaman kerran saada ehdot, vaikka mitään tällaista ei myöhemmin
tapahtunut. Halonen sai sen sijaan koulussa sekä hyviä arvosanoja että
stipendejä. Keväällä 1962 Halonen kirjoitti ylioppilaaksi reaaliaineiden
luokalta Kallion yhteiskoulusta. Samalla hänestä tuli työläissukunsa ensimmäinen
ylioppilas.

Halonen on myöhemmin kertonut haastatteluissa olleensa kiltti tyttö, jonka
nuoruus ei ollut kovinkaan villi. 1950-1960-lukujen taitteen uusi amerikkalainen
nuorisokulttuuri veti kuitenkin myös Halosen mukaansa ja myöhemmin hän muisteli
muun muassa Paul Ankan vuoden 1959 Linnanmäen konserttia ja ajan
pukeutumismuotia. Halonen keskittyi kuitenkin itse enemmän opiskeluun ja
ylioppilaaksi valmistumisen jälkeen hän lähti opiskelemaan taidehistoriaa
Helsingin yliopistoon. Taidehistorian opintoja kesti vuoden ennen kuin Halonen
siirtyi lukemaan lakia. Oikeustieteen kandidaatiksi hän valmistui vuonna 1968
pääaineenaan rikosoikeus. Opiskeluaikaan Haloselle mahtui myös monivuotinen
kihlaus, joka kuitenkin päättyi kun Halosen kumppani lähti kehitysyhteistyöhön
ulkomaille.

Halonen aloitti ensimmäiset työnsä juristina jo ennen valmistumistaan vuonna
1967 Luotonvalvonta Oy:ssä. Työskenneltyään yrityksessä muutaman vuoden hänet
palkattiin Suomen ylioppilaskuntien liiton sosiaali- ja järjestösihteeriksi
vuonna 1969. Opiskelijatovereidensa mukaan Halonen ei kuulunut
opiskelijaliikkeen radikaalisiipeen, sillä Halonen ei juurikaan ottanut osaa
opiskelijapolitiikkaan ja Vanhan valtauksessakin vuonna 1968 Halonen oli mukana
lähinnä sivustaseuraajana. Hän oli enemmän suuntautunut ihmisoikeus- ja
tasa-arvokysymyksiin ja erityisen lähellä nuoren Halosen sydäntä olivat jo
tuolloin vähemmistöjen puolustaminen sekä kehitysmaiden ongelmat.

Halosen työskentely ylioppilasliikkeessä sai hänet kiinnostumaan politiikasta
aiempaa enemmän ja vuonna 1970 hän siirtyi juristiksi SAK:hon. Hän oli samalla
ensimmäinen nainen, joka oli koskaan työskennellyt juristina SAK:ssa. Vuonna
1971 Halonen liittyi SDP:n jäseneksi.

Politiikka alkoi kiinnostaa Halosta enemmän viimeistään 1970-luvun puolivälissä,
kun SDP:n silloinen puheenjohtaja ja ulkoministeri Kalevi Sorsa pyysi häntä
eduskuntasihteerikseen. Halonen suostui tehtävään, mutta jatkoi samanaikaisesti
työtään myös SAK:n juristina. Sorsa muisteli myöhemmin, että hän tarvitsi
eduskuntasihteerikseen henkilön, jolla olisi sekä laintuntemusta että hyvät
yhteydet työmarkkinajärjestöihin. Halosesta tulikin yksi SDP:ta, hallitusta ja
ammattiyhdistysliikettä yhdistävistä siteistä. Kalevi Sorsa huomasi pian, että
SAK:n puheenjohtajan Niilo Hämäläisen ”lainaama” nuori juristi oli itsenäisesti
ajatteleva mutta samalla hallitukselle lojaali työtoveri.

Liittyessään SDP:hen Halonen kuului sen vasemmistosiipeen. Vuonna 1973 Halonen
oli mukana allekirjoittamassa vasemmiston yhteistä ”EEC-kauppasopimus
torjuttava” -adressia, ja vuosina 1970–1972 hän osallistui varapuheenjohtajana
ja SAK:n edustajana DDR:n tunnustamiskomitean toimintaan, mistä Halosta
myöhemmin vuoden 2006 presidentinvaalien aikaan arvosteltiin. Halonen torjui
arvostelun ja totesi, että komitean jäsenenä oli ollut myös oikeistopoliitikkoja
ja että vuonna 1973 Suomi tunnusti sekä Saksan liittotasavallan että Saksan
demokraattisen tasavallan.

Halosen roolia on myöhemminkin korostettu. DDR:n tunnustamiskomitea vastusti
Suomen virallista ulkopoliittista linjaa. Ryhmän kerrotaan myös levittäneen
Suomessa itäsaksalaista propagandamateriaalia.

Halonen asettui ehdolle eduskuntavaaleissa vuonna 1975, mutta ei vielä tällöin
päässyt läpi. Samana vuonna Halonen valittiin Osuusliike Elannon edustajistoon,
jossa hän toimi aina presidentiksi tuloonsa asti. Vuonna 1977 hänet valittiin
ensimmäisen kerran Helsingin kaupunginvaltuustoon, jossa hän toimi vuoteen 1996
asti. Vuoden 1979 eduskuntavaaleissa hän pyrki toistamiseen eduskuntaan ja tuli
valituksi. Vain muutamaa kuukausi ennen valintaansa Halosesta oli tullut äiti,
kun hän ja SDP:n eduskuntaryhmän silloinen sihteeri Kari Pekkonen saivat
Anna-tyttären. Halonen ja Pekkonen erosivat 1980-luvun alkupuolella.

Eduskunnassa Halonen sai huomiota sanavalmiina ja rohkeasti omaa linjaa vetävänä
poliitikkona. Hän imetti tytärtään kesken työpäivän, ja vuosina 1980-1981 hän
toimi seksuaalista tasa-arvoa ajavan Setan puheenjohtajana. Setan
puheenjohtajana ollessaan Halonen teki eduskuntakyselyn seksuaalisten
vähemmistöjen syrjinnästä.. Eduskunnassa Halosen ensimmäinen merkittävä tehtävä
oli sosiaalivaliokunnan puheenjohtajuus vuosina 1985–1986.

Halonen toimi pitkään rivikansanedustajana, kunnes vuonna 1987 Kalevi Sorsa
pyysi häntä sosiaalihuolto-, alkoholi- ja tasa-arvoasioista vastaavaksi
sosiaaliministeriksi Harri Holkerin hallitukseen. Vakaumuksellisena sosialistina
Halonen suhtautui ensin epäluuloisesti työskentelyyn sinipunahallituksessa,
mutta suostui kuitenkin lopulta ottamaan tehtävän vastaan. Myöhemmin tehtävää
täydennettiin vielä Pohjoismaiden yhteistyöministerin salkulla vuosina
1989–1991.

Kolme vuotta myöhemmin vuonna 1990 Halosesta tehtiin saman hallituksen
oikeusministeri, kun Matti Louekoski siirtyi valtiovarainministerin tehtävään.
Oikeusministerin tehtävä merkitsi ensimmäistä rajua ryöpytystä, johon Halonen
poliittisella urallaan joutui. 1990-luvun alun laman aikana Suomeen pyrki
Neuvostoliitosta useita loikkareita. Oikeusministeri Halonen teki loikkareita
koskevat käännytyspäätökset, joita kansalaiset arvostelivat ankarasti. Kaikki
tiesivät, että loikkareita ei naapurimaassa kohdeltu mitenkään helläkätisesti,
mutta Halonen tukeutui asiassa kansainvälisiin sopimuksiin ja lakipykäliin eikä
provosoitunut arvostelusta.

SDP oli yksi vuoden 1991 eduskuntavaalien häviäjistä, ja Halonen siirtyi
puolueen mukana kansanedustajaksi oppositioon, kun Esko Ahosta tuli uuden
porvarihallituksen pääministeri. Neljä vuotta myöhemmin SDP sai vuoden 1995
eduskuntavaaleissa murskavoiton, ja pääministeriksi nousi SDP:n puheenjohtaja
Paavo Lipponen. Lipponen pyysi Halosta sateenkaarihallituksensa
ulkoministeriksi, mikä tuli yllätyksenä myös monille sosiaalidemokraateille.
Ulkoministerin salkkua oli pedattu SDP:n pitkän linjan vaikuttajalle Pertti
Paasiolle, eikä yksikään nainen ollut aiemmin toiminut ulkoministerinä.lähde?

Vastoinkäymisistä huolimatta Halonen jatkoi ulkoministerin tehtävässä myös
Lipposen toisessa hallituksessa vuoden 1999 eduskuntavaalien jälkeen.
Ulkoministerin tehtävä merkitsi Haloselle ennestään merkittävämpää näkyvyyttä
sekä Suomessa että kansainvälisesti. SDP:ssä ryhdyttiin tällöin pohtimaan,
voisiko Halonen asettua ehdolle vuoden 2000 presidentinvaalien SDP:n esivaaliin.
Ennen valintaansa presidentiksi Halonen ehti toimia ministerinä yhteensä 3 238
päivää. Tämä tekee hänestä toiseksi kauimmin ministerinä Suomessa toimineen
naisen SDP:n Sinikka Mönkäreen jälkeen.

Vuoden 2000 presidentinvaalien lähestyessä SDP:ssä alettiin järjestää puolueen
esivaalia. Istuva presidentti Martti Ahtisaari piti vaatimusta esivaaliin
osallistumisesta nöyryyttävänä, eikä hän suostunut siihen. Sen sijaan hän
ilmoitti vähän ennen ehdokkaaksi ilmoittautumisajan päättymistä, että hän jää
syrjään vuoden 2000 vaaleista kokonaan. SDP:n esivaali käytiin näin ollen kolmen
ehdokkaan kesken. Ulkoministeri Halosen lisäksi ehdokkaina olivat
europarlamentaarikko Pertti Paasio ja EU:n oikeusasiamies Jacob Söderman.
Halonen voitti SDP:n esivaalin selvin luvuin, 7 300 ääntä. Muut
esivaaliehdokkaat saivat 2 800 ja 2 500 ääntä.

Valtakunnallisella tasolla Halosen kannatuskäyrät pysyivät esivaalien aikana
vielä alhaisina, ja syksyllä 1999 hän oli mielipidetiedusteluissa asetetuista
presidenttiehdokkaista vasta neljännellä sijalla. Alkuvuonna 2000 Halosen suosio
alkoi kuitenkin kasvaa, ja yhtäkkiä presidentinvaalien pääehdokkaat olivatkin
keskustan Esko Aho ja SDP:n Tarja Halonen. Aho yritti voittaa kansan tuen
vetoamalla ydinperheen ja uskonnon kaltaisiin arvoihin. Halonen ei sopinut Ahon
edustamiin perinteisiin muotteihin: vaalikampanjaa kävi kirkosta eronnut
yksinhuoltaja, jolla ei ollut aikeita avioitua pitkäaikaisen miesystävänsä
Pentti Arajärven kanssa. Halosen varsinainen kampanja pyrki tekemään hänestä
inhimillisen ja ymmärrettävän hahmon, jota on helppo lähestyä. Samalla
julkisuuskuva kuitenkin pyrittiin säilyttämään edustavana ja tahdikkaana.

Halonen sai lopulta presidentinvaalien ensimmäisellä kierroksella 40 %
annetuista äänistä, Esko Ahon tullessa ensimmäisellä kierroksella toiseksi 34 %
kannatuksella. Myös toisella kierroksella Halosen vastustajat pyrkivät
korostamaan hänen poliittista punaisuuttaan, mutta tämä ei noussut merkittäväksi
tekijäksi vaaleissa. Monet poliitikot ja julkisuuden henkilöt oikealta
vasemmalle antoivat julkisen tukensa Haloselle ennen vaaleja ja korostivat, että
presidentinvaaleissa kyse on nimenomaan henkilövaalista. Naisen valitsemista
tasavallan johtoon saattoi tasoittaa myös edelliset, vuoden 1994
presidentinvaalit, jolloin Ruotsalaisen kansanpuolueen Elisabeth Rehn hävisi
tiukassa äänestyksessä SDP:n Martti Ahtisaarelle. Toisella kierroksella Halonen
voitti lopulta Ahon niukasti 51,6 % ääniosuudella ja näin Halosesta tuli Suomen
11. tasavallan presidentti. Naiset kävivät äänestämässä vuoden 2000 vaaleissa
ahkerammin kuin miehet, sillä naisten äänestysprosentti oli 83,0 % ja miesten
77,2 %.

Halosen ensimmäinen presidenttikausi alkoi juuri uudistetun perustuslain
merkeissä, joka astui voimaan samana päivänä, kun Halonen astui virkaansa 1.
maaliskuuta 2000. Uusi perustuslaki kavensi ja muutti merkittävästi presidentin
valtaoikeuksia, eikä kukaan ollut testannut uutta valtiosääntöä vielä
käytännössä. Presidentti Halonen, hallitus sekä eduskunta joutuivat etsimään
oikeita yhteistyötapoja, eikä yhteentörmäyksiltä voitu aina välttyä.

Huhtikuussa Halonen aloitti kautensa hyväksymällä lain voimankäytöstä
rauhanturvatoiminnassa niissä tapauksissa, kun operaatioilla on YK:n tai Etyjin
mandaatti. Samassa kuussa hän vieraili myös ensimmäistä kertaa Yhdysvalloissa,
jossa hän tapasi viimeistä vuotta vallassa olleen presidentti Bill Clintonin.
Kesällä Halonen solmi avioliiton pitkäaikaisen avopuolisonsa valiokuntaneuvos
Pentti Arajärven kanssa.

Syksyllä Halonen koetteli ensimmäisen kerran uuden perustuslain antamia rajoja,
kun Suomen Pankkiin valittiin johtokunnan jäseniä toukokuussa 2000 eläkkeelle
jääneen keskustalaisen Esko Ollilan ja edesmenneen kokoomuslaisen Matti Korhosen
tilalle. Suomen Pankin pankkivaltuusto esitti 12. syyskuuta, että johtokuntaan
valittaisiin keskustan kansanedustaja Mauri Pekkarinen sekä kokoomuksen äänillä
pankinjohtaja Johnny Åkerholm. Asiaa Haloselle esitellyt Vasemmistoliiton
puheenjohtaja ja toinen valtiovarainministeri Suvi-Anne Siimes sen sijaan
esitti, että tehtäviin valittaisiin sekä nainen että mies. Sosiaalidemokraatit
päätyivät tukemaan pankkivaltuuston alkuperäistä esitystä, ja näin myös hallitus
päätyi samaan ratkaisuun. Presidentti Halonen käytti kuitenkin valtaoikeuksiaan
ja nimitti valtioneuvoston uuden esityksen jälkeen 22. syyskuuta 2000 Suomen
Pankin johtokuntaan ainoastaan yhden uuden jäsenen, Euroopan keskuspankissa
työskennelleen tohtori Sinikka Salon.

Syyskuussa Halonen johti yhdessä Namibian presidentti Sam Nujoman kanssa YK:n
Millenium-huippukokousta, jossa jäsenmaat sopivat tavoitteet seuraavalle
vuosituhannelle.

Halonen uudisti itsenäisyyspäivän juhlia, kun hän emännöi niitä ensimmäistä
kertaa vuonna 2000. Juhlavieraiden joukossa oli aiempaa enemmän nuoria
vaikuttajia, kansalaisjärjestöjen edustajia ja kulttuuriväkeä. Kun kutsuvieraat
juhlivat linnassa, niin sanotut kuokkavieraat osoittivat mieltään linnan
edustalla. Presidentti Halonen kommentoi mielenosoitusta sanomalla, että
”samalle kadulle pitää mahtua”. Halosen ensimmäiset itsenäisyyspäivän juhlat
olivat sikälikin historialliset, että läsnä oli ensimmäistä kertaa kolme
sosiaalidemokraattista presidenttiä: Mauno Koivisto, Martti Ahtisaari ja Tarja
Halonen.

Marraskuussa 2001 Halosella oli edessään uusi nimitystehtävä Suomen pankin
johtokuntaan. Valtioneuvosto esitti Presidentti Haloselle, että tämä hyväksyisi
johtokunnan uusiksi jäseniksi keskustan puheenjohtaja Esko Ahon ja kokoomuksen
kansanedustaja Ilkka Kanervan. Valtioneuvosto ei kuitenkaan ollut esityksestä
yksimielinen ja tämän perusteella Halonen palautti asian uudelleen
valtioneuvoston käsittelyyn. Tämän jälkeen Valtioneuvosto esitti, että tehtävään
valittaisiin pankinjohtaja Pentti Hakkarainen ja Halonen hyväksyi esityksen.

Halosen päätös herätti arvostelua. Muun muassa oikeuskansleri Paavo Nikulan
mielestä oikea menettely olisi ollut noudattaa alkuperäistä pankkivaltuutettujen
esitystä, jossa johtokuntaan olisi valittu kaksi uutta jäsentä. Presidentti
Halonen perusteli päätöstään sillä, ettei nimitysasiassa valtioneuvosto löytynyt
yksimielisyyttä ja hän toivoi alusta asti mahdollisimman yksimielistä päätöstä
asian suhteen. Halonen totesi MTV3:n haastattelussa, että ”silloin, kun pitää
löytää henkilö, joka mahdollisimman laajasti saisi tukea, niin silloin yrittää
löytää ratkaisun, jonka takana kaikki ovat”. Halonen olisi ollut valmis
nimittämään myös yhteiskunnallista kokemusta omaavan henkilön valintaan, mutta
huomautti että tällaisista ehdokkaista varteenotettavin, valtiovarainministeri
Sauli Niinistö, vetäytyi ehdokkuudesta. Halonen korosti, että hänellä itsellään
ei ollut mitään Esko Ahon tai Ilkka Kanervan nimittämistä vastaan.

Maaliskuussa 2002 Halonen alkoi johtaa YK:n globalisaation sosiaalista
ulottuvuutta selvittävää komissiota yhdessä Tansanian presidentti Benjamin
Mkapan kanssa. Huhtikuussa hän tapasi Valkoisessa talossa tuoreen Yhdysvaltain
presidentti George Bushin. Vuoden 2002 tapaaminen oli viimeinen virallinen
tapaaminen pitkään aikaan Yhdysvaltojen ja Suomen ylimmän johdon välillä, ja
tämä herätti Suomessa myöhemmin runsaasti keskustelua Suomen ja Yhdysvaltojen
suhteista. Halonen arvosteli 2000-luvulla kärkkäästi George Bushin johtamaa
hallintoa Irakin sodan aloittamisesta ja myöhemmin myös hallinnon hyväksymistä
kidutuksista. Halonen totesi YK:n turvallisuusneuvoston istunnossa pitävänsä
Yhdysvaltain johtamaa Irakin sotaa laittomana ja kansainvälisten sopimusten
vastaisena.

Halosen kansansuosio säilyi hyvänä ja nousi vuoden 2000 presidentinvaaleista
lähtien. Heti vaalien jälkeen Halonen ylsi mielipidetiedusteluissa vain 52
prosentin kannatuslukuihin, mutta sen jälkeen hänen kannatuksensa nousi ja pysyi
koko ensimmäisen kauden korkealla tasolla. Marraskuussa 2002 sanomalehti Kalevan
Suomen Gallupilla teettämän tutkimuksen mukaan kolme neljästä suomalaisesta oli
presidentti Haloseen tyytyväisiä. Vain kahdeksan prosenttia kyselyyn
osallistuneista suomalaisista löysi tällöin presidentin toimista moitittavaa ja
runsas kymmenes suhtautui Haloseen neutraalisti. Haloseen suhtautuivat vuoden
2002 kyselyssä kaikkein nuivimmin keskustan äänestäjät, joista 64 prosenttia oli
Haloseen tyytyväisiä.

Vuoden 2003 eduskuntavaalit muodostuivat SDP:n ja keskustan kaksintaisteluksi ja
keskeiseksi teemaksi nousi se, kenestä tulee seuraavan hallituksen pääministeri.
Ankarassa kisassa pääministerin paikasta lyömäaseeksi nousi niin sanottu
Irak-vuoto. Keskustan puheenjohtaja ja oppositiojohtaja Anneli Jäätteenmäki
käytti vaalien aikana tietojaan Irakin sodasta SDP:n Paavo Lipposta vastaan.
Keskusta nousi vaalien voittajaksi ja Jäätteenmäki Suomen seuraavaksi
pääministeriksi. Halonen oli alkuun tyytyväinen Jäätteenmäen noususta
pääministeriksi ja iloitsi etenkin siitä, että Suomi oli vihdoin saanut naisen
pääministeriksi. Heti vaalien jälkeen ryhdyttiin selvittämään, mistä
Jäätteenmäki oli saanut Irakia koskevat tietonsa ja tällöin kävi ilmi, että
Jäätteenmäki oli lainannut arvostelussaan ulkoministeriön salaisiksi julistamia
asiakirjoja. Pääministeriksi noussut Jäätteenmäki antoi asiasta selonteon
eduskunnalle 18. kesäkuuta 2003, mutta häntä syytettiin valehtelusta.
Jäätteenmäen ilmoitus johti poliittiseen kriisiin, jonka seurauksena
Jäätteenmäki ilmoitti presidentti Haloselle eroavansa pääministerin tehtävästä
24. kesäkuuta Naantalin Kultarannassa. Jäätteenmäen seuraajaksi nousi
keskustalainen puolustusministeri Matti Vanhanen. Myöhemmin vuonna 2005
julkaistussa kirjassa Tarja Halonen – yksi meistä Halonen arvosteli
Jäätteenmäkeä siitä, ettei tämä ajatellut Suomen etua hankkiessaan salaa
Irak-asiakirjoja presidentinkansliasta. Vuonna 2011 Ylen A-studion
haastattelussa Halonen kuvasi kesän 2003 tapahtumia erittäin surullisiksi.
Halonen totesi olevansa iloinen ettei samankaltaisia tilanteita tule kovinkaan
usein vastaan.

Irak-vuoto katkaisi Halosen ja Jäätteenmäen välit. Presidentti Halonen oli
raivoissaan, kun myöhemmin paljastui että presidentin oma neuvonantaja Martti
Manninen oli Jäätteenmäen Irak-muistion lähde. Eduskunnan puhemieheksi noussut
entinen pääministeri Paavo Lipponen kasvatti presidentin raivoa kertomalla
Haloselle, että jopa presidenttiä itseään oli huhuttu keskustalaisissa piireissä
asiakirjojen vuotajaksi. Hallituskumppaneiden SDP:n ja keskustan välejä
koeteltiinkin todenteolla, mutta yhteistyö jatkui tästä huolimatta Vanhasen I
hallituksen loppuun asti.

Samana vuonna Yhdysvallat aloitti sodan Irakia vastaan. Halonen piti
Yhdysvaltain aloittamaa sotaa laittomana ja totesi, että Suomen tulee tukea
YK:ta Irakin kriisin aikana. Halonen piti eduskunnan vaalikauden päättäjäisissä
puheen, jossa hän totesi Suomen kannan Irakin kriisiin olleen koko ajan selvä.
Kannan mukaan mahdollisista lisätoimista Irakia vastaan pitää päättää YK:n
turvallisuusneuvostossa ja sillä on ensisijainen vastuu kansainvälisen rauhan ja
turvallisuuden ylläpitämisestä. Halonen korosti, että ilman
turvallisuusneuvoston valtuutusta voimankäyttö Irakia kohtaan ei ole
hyväksyttävää ja että Suomi tukee asetarkastajien työn jatkamista niin kauan
kuin työ on mielekästä ja hyödyllistä. Samassa puheessa Halonen käsitteli myös
Suomen hyvinvointipalveluja, joita hän luonnehti sijoitukseksi tulevaisuuteen.
Eduskunnan päättyneen vaalikauden työstä hän nosti esille kaksi esimerkkiä:
oikeuden maksuttomaan esiopetukseen kaikille kuusivuotiaille ja kaikkien
oikeuden julkisesti tuettuun tai järjestettyyn hammashuoltoon.

Helmikuussa 2004 Halosen johtama YK:n globalisaation sosiaalista ulottuvuutta
selvittävä komissio sai raporttinsa valmiiksi. Huhtikuussa Halonen noudatti
Suomen Pankin johtajanimityksessä pankkivaltuuston ja valtioneuvoston kantaa ja
nimitti Suomen Pankin pääjohtajaksi EU-komissaari Erkki Liikasen.

Syyskuussa Halonen hyväksyi Suomen liittymisen jalkaväkimiinat kieltävään
Ottawan sopimukseen vuonna 2012, vaikka olisikin toivonut nopeampaa
liittymisaikataulua. Halonen piti Suomen ulkopolitiikalle kiusallisena asiana
sitä, että Suomi viivytteli päätöstä maamiinoista luopumisesta. Halonen sanoi
MTV3:lle antamassaan haastattelussa olevansa itsepäinen sen suhteen, että kun
Suomi on allekirjoittanut maamiinat kieltävän sopimuksen jo 1997, olisi nyt aika
tehdä ratkaisu omista miinoista.

Vuosi 2004 toi mukanaan paljon arvostelua Halosen johtamaa ulkopolitiikkaa
kohtaan. Halonen piti syyskuussa YK:n turvallisuusneuvostossa puheen, jossa hän
totesi Yhdysvaltain johtaman Irakin sodan olevan laiton, koska sillä ei ole YK:n
valtuutusta. Elinkeinoelämän valtuuskunnan johtaja Risto E.J. Penttilä arvosteli
kärkkäästi Halosen YK:ssa pitämää puhetta. Penttilän mukaan Halonen sekaantui
puheensa myötä myös Yhdysvaltain presidentinvaalitaistoon, sillä Penttilän
mielestä lausunto voitiin tulkita myös kannanotoksi käynnissä olleiden
Yhdysvaltain presidentinvaalien demokraattiehdokkaan John Kerryn puolesta.
Ulkoministeri Erkki Tuomioja asettui puolustamaan presidenttiä, ja totesi, että
Halosen puheessa esittämä Suomen linja oli pysynyt samankaltaisena jo pitkään.
Halonen itse pahoitteli YK-maiden riitaisuutta Irakin sotaa edeltäneinä
kuukausina. Hän kuvasi aikaa ”kansainvälisen yhteisön epäonnistumiseksi” ja
toivoi, että yhteistyö toimii paremmin, kun Irakiin yritetään palauttaa
turvallisuutta ja vakautta.

Joulukuussa 2004 Halonen totesi Moskovassa Venäjän presidentti Putinin kanssa
maiden suhteiden olevan kunnossa tietyistä jännitteistä huolimatta. Presidentti
Vladimir Putinin aloitteesta järjestetyn tapaamisen aikana ei ollut tarkoitus
allekirjoittaa mitään sopimuksia, vaan osoittaa etteivät maiden suhteet ole
huonontuneet. Putin toivoi tapaamisessa, että Suomi jatkaisi toimintaansa EU:n
ja Venäjän suhteiden kehittämiseksi ja Suomen ja Venäjän välisten taloudellisten
suhteiden kehittyvän nykyistä nopeammin. Presidenttien välillä näkyi
näkemyseroja muun muassa siitä, mikä on Baltian maiden venäläisväestön asema.
Putin esitti huolensa heidän oikeuksistaan, mutta Halonen muistutti, että sekä
Euroopan unioni että Euroopan neuvosto ovat todenneet, että venäläisväestön
kohtelu vastaa kansainvälisiä säännöksiä.. Taiteilija Juhani Toukonen maalasi
tilauksesta kaksi muotokuvaa Tasavallan presidentti Tarja Halosesta

Maaliskuussa 2005 Halonen taipui hallituksen päätökseen lähettää rauhanturvaajia
ulkomaille myös ainoastaan EU:n valtuutuksella. Halonen oli suhtautunut
varovaisesti uusien EU:n nopean toiminnan joukkojen toimintaan ilman YK:n
mandaattia. Halonen totesi Hufvudstadsbladetin haastattelussa, että ”On
keskusteltu aika vähän ja enimmäkseen vain siitä, kuka on oikeassa ja kuka
väärässä, ei siitä, mihin tilanteisiin voimme joutua. Meidän pitäisi myös puhua
sinkkiarkuista vielä, kun ne ovat tyhjiä”. Halosen mielestä Suomella piti olla
selkeä käsitys siitä, millaisiin operaatioihin se voi osallistua. Hän kuitenkin
kiisti olevansa ehdottomasti nopean toiminnan joukkoja vastaan tai niiden
puolesta.

Toukokuussa Halonen kommentoi venäläiskoneiden Suomen ilmatilaan kohdistuneita
alueloukkauksia. Halosen mukaan oli harmillista, että ilmatilan loukkaukset
jatkuivat, sillä asian piti olla kunnossa jo alkukesällä 2004 käytyjen
neuvottelujen jälkeen. Elokuussa Halonen esitti tapaamisessaan Naantalin
Kultarannassa Venäjän presidentti Vladimir Putinille toiveensa siitä, että
Venäjä ratifioisi rajasopimuksensa Viron ja Latvian kanssa.

19. toukokuuta Halonen ilmoitti olevansa käytettävissä tulevissa vuoden 2006
presidentinvaaleissa. Halonen kertoi, että SDP:n edustusto oli käynyt
Mäntyniemessä pyytämässä Halosta ehdolle, ja hän oli vastannut myöntävästi.
Halosen ilmoituksen jälkeen myös Vasemmistoliitto ilmoitti asettuvansa tukemaan
Halosta presidentinvaaleissa.

Halosen kannatus mielipidetutkimuksissa ylitti ennen vaaleja ja koko
vaalikampanjan ajan 50 %:n rajan, joten pitkään näytti siltä että Halonen
saatettaisiin valita presidentiksi jo vaalien ensimmäisellä kierroksella.
Seuraavaksi suosituimmat ehdokkaat olivat pitkään kokoomuslainen Sauli Niinistö
sekä keskustalainen pääministeri Matti Vanhanen, joilla oli molemmilla noin 20 %
kannatus ensimmäisissä gallupeissa. Tiedotusvälineiden pääasiallinen kiinnostus
kohdistuikin siihen, miten toiseksi ja kolmanneksi suosituimpien ehdokkaiden
kannatus vaihtelee. Koska kolme suurinta puoluetta, SDP, keskusta ja kokoomus,
sopivat keskenään, ettei presidentin valtaoikeuksia tulla muuttamaan
presidenttikaudella 2006–2012, valtaoikeuksiin liittyvä keskustelu laantui
vaalien ajaksi.

Verotukseen liittyvät kysymykset nousivat myös vaaleissa esille, sillä hallitus
oli jo pitkään jatkanut linjaansa pyrkiä alentamaan veroja. Kokoomuksen Sauli
Niinistö katsoi, että samaa tietä pitäisi jatkaa tasaisen varmasti. Halonen
painotti tasapainon tärkeyttä siten, että suomalaiset kokisivat tilanteensa
hyväksi samalla kun varmistetaan se, että yhteiskunnalla riittää varoja
tulevaisuuden investointeihin. Hän muistutti, että veroja tarvitaan, jotta
yhteiskunnalla on resursseja tarvitsemiinsa kohteisiin, muun muassa
palvelutuotannon ja opetuksen uusiin haasteisiin sekä tutkimukseen. Presidentti
toivoi myös keskustelua omaisuusveron poistamisen tärkeydestä.

Halonen sai ensimmäisellä kierroksella kaikista äänistä 46,3 %, ja hänen
kanssaan toiselle kierrokselle pääsi kokoomuksen Sauli Niinistö. Halosen
kampanjapäällikkönä toiminut Markku J. Jääskeläinen ilmoitti vuoden 2005
lopulla, että SDP ohjaa toisen kierroksen kampanjavarat ensimmäisen
vaalikierroksen käyttöön, jotta Halonen voittaisi vaalit jo ensimmäisellä
kierroksella ja näin voitaisiin säästää valtion varoja 7 miljoonaa euroa. Tämän
ilmoituksen väitettiin vieroksuttaneen kansalaisia ja sitä on jopa pidetty
eräänä syynä sille, että Halonen ei voittanut jo ensimmäisellä kierroksella.
Ulkoasiainministeri Erkki Tuomiojan mukaan hän oli varautunut toiseen
kierrokseen, jonka varmuudella uskoi päättyvän voittoon. Puheenjohtaja Eero
Heinäluoman mukaan SDP:llä oli suunnitelma toiselle kierrokselle.

Toisesta kierroksesta tuli lopulta yllättävän tiukka kamppailu istuvan
presidentin vaaleja edeltäneisiin suosiolukuihin nähden. Kyselyjen mukaan
epävarmojen äänestäjien määrä kasvoi vaalikamppailun aikana, mutta Halonen
säilytti pitkään yli 50 % kannatuslukemansa. Ennen vaaleja tehtyjen kyselyjen
mukaan keskustan äänestäjät asettuisivat tukemaan Halosta toisella kierroksella,
mikäli Vanhanen ei pääsisi läpi. Samanlainen tilanne oli myös kokoomuksen
puolella. Lopulta Halonen voitti Niinistön toisella kierroksella 51,8 %:n
kannatuksella 29. tammikuuta 2006. Halosen voitto syntyi lähes samalla
ääniosuudella kuin kuusi vuotta aikaisemmissa vaaleissa. Vuonna 2000 hän voitti
keskustan Esko Ahon 51,6 % äänimäärällä. Ensikommenteissaan valintansa jälkeen
Halonen lupasi olla entistä rohkeampi arvojohtaja. Vaalikampanjan aikana Halonen
sanoi havainneensa, että kansalaiset toivovat presidentistä entistä
voimakkaampaa arvojohtajaa. Halonen arvosteli kokoomuksen vaalikampanjaa
vastakkainasettelun lietsomisesta. Halonen uskoi, että hänen leimaamisensa
vasemmistoehdokkaaksi vei osan hänen äänistään. Niinistö pärjäsi paremmin
vaalipäivän äänissä kuin ennakkoäänestyksessä. Vaalipäivän äänet jakautuivat
lähes tarkalleen puoliksi. Vaalien äänestysprosentti nousi 77,2 prosenttiin
verrattuna ensimmäiseen kierrokseen, mutta jäi alhaisemmaksi kuin toisella
kierroksella kuusi vuotta aikaisemmin.

Vaalivoittonsa jälkeen Halonen ilmoitti aikovansa olla toisella
presidenttikaudellaan rohkeampi, puhuessaan hyvinvointiyhteiskunnan ongelmista.
Hän sanoi haluavansa aiempaa enemmän ottaa osaa keskusteluun esimerkiksi
uusköyhyydestä, työttömyydestä, hyvinvointiyhteiskunnan palveluista ja
kansalaisten tasa-arvosta. Myöhemmin virkaanastujaispuheessaan Halonen korosti
sosiaalisen oikeudenmukaisuuden ja yhteisvastuun merkitystä. Hän muistutti, että
tuloerot ovat Suomessa kasvaneet ja maahan on syntynyt uusköyhyyttä.

Pian presidentinvaalien jälkeen huhtikuussa ruotsalainen veteraanipoliitikko ja
YK:n erityislähettiläs Pierre Schori ehdotti mielipidekirjoituksessa presidentti
Halosta YK:n pääsihteeriksi. Dagens Nyheter -lehden debattipalstalla
kirjoittanut Schori katsoi, että YK:n olisi aika saada naispuolinen pääsihteeri,
kun pääsihteeri Kofi Annan väistyi vuoden 2006 lopussa. Schori luetteli
kirjoituksessaan pitkän listan naisia, jotka sopisivat tehtävään, mutta kertoi
oman suosikkinsa olevan presidentti Tarja Halonen. Myöhemmin myös Kofi Annan
totesi, että aika on kypsä naispuoliselle pääsihteerille. Myös Washington Post
-lehti nimesi Halosen yhdeksi ennakkosuosikeista tulevissa pääsihteerivaaleissa.
Halonen itse ilmoitti myöhemmin, ettei ole tehtävään käytettävissä, koska haluaa
suorittaa Suomen presidentin tehtävän loppuun, ennen kuin pohtii muita
uravaihtoehtoja. Lisäksi Halonen vahvisti, että hän tukee aasialaista ehdokasta
YK:n pääsihteeriksi, kun pääsihteeri Kofi Annanin virkakausi päättyy vuoden 2006
lopussa, koska Halosen mielestä YK:n tulisi noudattaa maantieteellistä
rotaatiota.

Toukokuussa Halonen ilmaisi kaipaavansa kunnon kansalaiskeskustelua uudesta EU:n
perustuslaillisesta sopimuksesta ennen sen ratifiointia, mutta hallitus ja
eduskunta eivät pitäneet sitä tarpeellisena. Kesäkuussa hän piti puheen
saksalaisille teollisuusvaikuttajille ja tiivisti Suomen menestyksen salaisuuden
kolmeen sanaan, ”koulutus, koulutus, koulutus”. Myöhemmin syksyllä Halonen puhui
Helsingissä Asem-kokouksen yhteydessä järjestettävässä liikemiesfoorumissa,
jossa hän korosti koulutuksen lisäksi yritysten, ammattiyhdistysten ja
poliitikkojen yhteistyön tärkeyttä yhteiskunnassa.

Elokuussa Halonen järjesti ensimmäistä kertaa Presidenttifoorumin,
keskustelutilaisuuden ajankohtaisista yhteiskunnallisista asioista.
Presidenttifoorumi järjestettiin vuonna 2006 Presidentinlinnassa kaksi kertaa.
Ensimmäisessä foorumissa aiheena oli Suomalaisen työn kilpailukyky ja toisen
Osaava ja innovatiivinen Suomi.

Syyskuussa Halonen arvosteli Yhdysvaltojen yritystä määritellä uudelleen YK:n
kidutusta koskevaa artiklaa palvelemaan paremmin maan terrorisminvastaista
sotaa. Halonen totesi, että hänen mielestään Yhdysvaltain johto teki virheen,
kun se yritti määritellä uudelleen Geneven sopimuksen kidutusta koskevaa
artiklaa. Halonen sanoi ymmärtävänsä Yhdysvaltain tarpeen taistella terrorismia
vastaan syyskuun 11. päivän terrori-iskujen jälkeen, mutta totesi ettei pidä
hyväksyttävänä, että hyvää tarkoittaen käytetään vääriä keinoja. Halonen sanoi,
että ”terrorisminvastaisessa sodassa on varottava, ettemme muutu samanlaisiksi
kuin ne, jotka eivät noudata kansainvälisiä sopimuksia". Hän totesi, että
epädemokratia ja ihmisoikeuksien loukkaukset ovat tauti, joka tarttuu. Halosen
Yhdysvaltoihin kohdistunut arvostelu herätti jälleen keskustelua Suomessa Suomen
ja Yhdysvaltojen suhteiden tilasta. Halonen sanoi Suomen ja Yhdysvaltojen
suhteiden olevan hyvällä tolalla huolimatta siitä, ettei presidentti George Bush
ole kutsunut häntä Valkoiseen taloon. Halonen totesi, että Bush kohtelee häntä
hyvin säällisesti ja että hänet on kutsuttu muun muassa Bushin järjestämään
demokratiapaneeliin.

Helmikuussa Halonen ilmoitti Australian valtiovierailunsa yhteydessä, ettei hän
kannata kuudennen ydinvoimalan rakentamista Suomeen. Halonen totesi
Australian-lehden haastattelussa, että ydinvoima voi viedä sekä huomion että
rahoituksen uusiutuvien energiamuotojen kehittämiseltä ja sähkön säästämiseltä.
Lisäksi ydinvoimaan liittyy monia kielteisiä lieveilmiöitä, esimerkiksi
ydinjäte.

Syksyllä Halonen ja puolustusministeri Jyri Häkämies arvostelivat toisiaan
pariinkin otteeseen. Ensin heinäkuussa Halonen arvosteli Häkämiehen antamia
lausuntoja, joiden mukaan Suomi ei osallistunut täysipainotteisesti Afganistan
operaation. Myös ulkoministeri Ilkka Kanerva oli aiemmin vaatinut Suomen
läsnäolon vahvistamista Afganistanissa. Presidentti Halosen mielestä lausunnot
Suomen panoksesta olivat aliarvioivia.

Syyskuussa Halonen ja puolustusministeri Häkämies olivat jälleen vastakkain
Häkämiehen Yhdysvalloissa pitämän puheen vuoksi. Puolustuspoliittisessa puheessa
amerikkalaisille turvallisuuspolitiikan asiantuntijoille Häkämies oli todennut,
että Suomen suurin turvallisuuspoliittinen haaste on ”Venäjä, Venäjä ja Venäjä”.
Halosen mielestä puhe saattaisi aiheuttaa ihmetystä Suomen ulkopoliittisesta
linjasta. Häkämies myös ilmaisi puheessaan, että hänen mielestään Suomelle
sopisi parhaiten Naton ja EU:n puolustusyhteistyön vahvistuminen. Halonen sen
sijaan on aina ollut selkeästi Suomen puolueettomuuden kannalla ja vastustanut
tiukasti Suomen Natoon liittymistä. Pääministeri Matti Vanhanen totesi
myöhemmin, että puheessa oli Häkämiehen henkilökohtaisia painotuksia ja se on
ristiriitainen Suomen ulkopolitiikassa sovituista yhteisistä pelisäännöistä.

Lokakuussa sairaanhoitajien lakon aikana, Halonen otti asiaan kantaa toteamalla,
että joukkoirtisanoutumiset ovat täysin laillinen ja hyväksyttävä keino saada
hoitohenkilökunnan ääni kuuluville. Halonen sanoi kommentoivansa asiaa SAK:n
entisenä lakimiehenä, eikä niinkään istuvana presidenttinä. Halonen totesi, että
hänen mielestään kaikki sellaiset keinot, joilla voidaan vauhdittaa neuvotteluja
ja jotka liittyvät työsuhteeseen, voidaan ottaa käyttöön. Samalla Halonen kertoi
olevansa huolissaan Suomen terveydenhoidon tilanteesta, mutta ymmärtävänsä myös
sairaanhoitajien aseman olevan vaikea.

Huhtikuussa 2008 silloinen kokoomuksen ulkoministeri Ilkka Kanerva joutui
eroamaan tehtävästään niin sanotun tekstiviestikohun vuoksi. Kanervan eron
jälkeen Halonen arvioi, että kohu oli merkki uudesta ajasta, jossa korostuu
säällisen käyttäytymisen vaatimus poliitikkoja kohtaan. Hän arvioi, että
poliitikkojen on mukauduttava ajan vaatimuksiin, mutta näki kansainvälisestikin
voimistuneessa nuhteettomuusvaatimuksessa poliitikkoja kohtaan sekä hyviä että
huonoja puolia. Hän pelkäsi, että se saattaa esimerkiksi lisätä
kiristysyrityksiä poliitikkoja kohtaan. Myönteisenä hän piti sitä, että
sukupuolten tasa-arvo ja säällinen käytös korostuvat. Samassa
tiedotustilaisuudessa Halonen vastusti myös presidentin valtaoikeuksien
kaventamista vireillä olevassa perustuslain uudistuksessa, sillä hänen mukaansa
presidentti tuo pitkäjännitteisyyttä päätöksiin, joiden vaikutukset kestävät
pidempään kuin eduskunnan tai presidentin vaalikaudet.

Elokuussa Halonen sivuutti jälleen valtioneuvoston yksimielisen päätöksen
nimitysasiassa, kun hän nimesi sisäministeriön kansliapäällikön Ritva Viljasen
jatkokaudelle tehtävässään. Hallitus oli esittänyt tehtävään Viljasen sijasta
EU:n rajatarkastusviraston päällikköä Ilkka Laitista. Halonen perusteli
ratkaisuaan tiedotusvälineille sanomalla, että Viljasella oli parhaat
mahdollisuudet toimia menestyksellisesti sisäministeriön kansliapäällikkönä,
koska hän oli toiminut tehtävässään jo viisi vuotta ja hoitanut tehtävänsä
moitteettomasti ja ansiokkaasti. Halosen mukaan Viljanen oli hakijoista
ansioitunein eikä hänelle oltu esitetty sellaisia syitä, joiden vuoksi häntä ei
voitaisi nimittää toiselle viisivuotiskaudelle. Halonen kiisti, että sukupuoli
tai Viljasen demaritausta olisi vaikuttanut hänen päätökseensä, vaan hän perusti
päätöksensä ainoastaan Viljasen ansioihin. Silloisen sisäministerin, kokoomuksen
Anne Holmlundin ja kansliapäällikkö Viljasen välit eivät olleet parhaat
mahdolliset ja myös enemmistö sisäministeriön virkamiehistä piti Viljasen
uudelleenvalintaa takaiskuna.

Syyskuussa edessä oli jälleen presidentin valtaoikeuksiin liittynyt kiista, kun
Halonen osallistui EU:n Georgia-huippukokoukseen pääministeri Matti Vanhasen
rinnalla tuoreen ulkoministeri Alexander Stubbin sijasta. Keskustelu niin
sanotusta ”kahden lautasen kysymyksestä” oli jatkunut jo pitkään Suomen
politiikassa, mutta se sai uuden käänteen Georgian huippukokouksen myötä. EU oli
ilmaissut, että edustajien määrä oli rajattu ehdottomasti kahteen henkilöön,
joten Halosen päätös osallistua kokoukseen tarkoitti, että Georgian
rauhansuunnitelmaa Etyjin puheenjohtajana neuvotellut ulkoministeri Alexander
Stubb ei mahtunut kokoussalissa Suomen edustuspöytään. Tilanne oli hyvin
erikoinen, sillä huippukokouksen ainoana teemana oli Georgian kriisi, jota EU
oli sovitellut tiukassa yhteistyössä nimenomaan Etyjin kanssa, jonka
puheenjohtajuus oli tällöin Suomella. Halonen ja pääministeri Vanhanen eivät
voineet kokouksessa kuitenkaan puhua Etyjin puheenjohtajan roolissa, sillä
järjestön puheenjohtajuus on vuorossa olevan maan ulkoministerin
henkilökohtainen tehtävä.

Maaliskuussa Halonen osallistui maailman naisjohtajien neuvoston CWWL:n
kokoukseen ja hänet valittiin sen puheenjohtajaksi. Hän seurasi tehtävässä
Irlannin entistä presidenttiä Mary Robinsonia. CWWL on johtavien
naispoliitikkojen verkosto, johon kuuluu valtionpäämiehiä ja pääministereitä.
Halonen osallistui ensimmäisen kerran naisverkoston kokoukseen sen
puheenjohtajana Liberian Monroviassa samaan aikaan, kun maassa pidettiin suuri
kansainvälinen naisjohtajuuskonferenssi, jonka puheenjohtajana Halonen toimii
yhdessä Liberian presidentin Ellen Johnson-Sirleafin kanssa.

Marraskuussa Halonen oli jälleen vastakkain puolustusministeri Jyri Häkämiehen
kanssa. Halosen mukaan hallituksen ja hänen välillään oli ollut tietokatkos
liittyen lisäjoukkojen kotiuttamiseen, joita oli lähetetty Afganistaniin
turvaamaan Afganistanin vuoden 2009 presidentinvaalit. Halonen sanoi, että
hallituksen ulko- ja turvallisuuspoliittisessa valiokunnassa annettiin
lisäjoukoille alun perin poliittinen mandaatti olla maassa kunnes vaalit on
käyty. Suomen puolustusministeriö oli kuitenkin sopinut aikamäärän
vähentämisestä yhdessä Naton kanssa. Kiusallinen tilanne syntyi kun Halonen
kertoi julkisesti Isaf-operaation lisäjoukkojen pysyvän maassa myös
presidentinvaalien toisen kierroksen yli, vaikka todellisuudessa sadan sotilaan
joukko oli palaamassa Suomeen jo puhetta seuraavana viikkona eli ennen vaalien
toista kierrosta. Puolustusministeri Häkämies selitti sekaannusta sillä, että
vaalien toinen kierros venyi pitkälle ja sotilaiden työsopimukset oli tehty alun
alkaen päättyviksi 28. lokakuuta sillä oletuksella, että mahdollinen vaalien
toinen kierros olisi tuolloin jo käyty. Halonen antoi Häkämiehelle kuitenkin
asiasta moitteita ja totesi, että ainakin hänen puolustusvoimien ylipäällikkönä
olisi ehdottomasti pitänyt tietää asiasta.

Halonen teki valtiovierailun Syyriaan ja antoi Suomen valtion korkeimman
kunniamerkin: Suomen Valkoisen Ruusun ritarikunnan suurristin ketjuineen maan
elinikäiselle presidentille Bašar al-Assadille.

Joulukuussa Halonen totesi Suomen Kuvalehden haastattelussa olevansa huolissaan
suomalaisista rauhanturvaajista Afganistanissa. Hän myös totesi, että syksyn
mittaan jatkuneista erimielisyyksistä ulkopolitiikkaan liittyen, oli varmasti
otettu opiksi presidentin kansliassa ja puolustusministeriössä. Halonen totesi
myös ettei kannata liittymistä Natoon, ja että Suomen oma ryhmä on Euroopan
unionin Natoon kuulumattomat maat eli Suomi, Ruotsi, Irlanti ja Itävalta.

Kesällä 2010 Halonen otti kantaa Helsingin Pride-kulkuetta vastaan
kohdistuneeseen väkivaltaiseen iskuun. Halonen tuomitsi jyrkästi Pride-kulkuetta
vastaan tehdyn iskun ja sanoi, että Suomen hyvä kansainvälinen maine
tasa-arvoasioissa sai iskun seurauksena kovan kolhun. Halonen sanoi iskun olleen
erittäin ikävä asia sekä paraatin osallistujille että muille suomalaisille.

Elokuussa 2010 Halonen nimitettiin johtamaan YK:n kestävän kehityksen paneelia.
Presidentti Halonen toimi paneelin puheenjohtajana yhdessä Etelä-Afrikan
presidentin Jacob Zuman kanssa. Paneelin tehtävänä oli käsitellä kestävää
kehitystä erityisesti ilmastonmuutoksen näkökulmasta. Paneelin tuli pohtia muun
muassa vihreään, vähähiiliseen talouteen, köyhyyden vähentämiseen ja kestävään
kulutukseen liittyviä kysymyksiä ja käsitellä myös sitä, onko kansainvälisiä
rakenteita ja rahoitusta tarvetta muuttaa kestävän kasvun edistämiseksi. Paneeli
työskenteli vuoden 2011 loppuun, jolloin se luovutti loppuraporttinsa ja
toimenpidesuositukset YK:n pääsihteerille.

Joulukuussa Halonen osallistui Kööpenhaminan YK:n ilmastokokoukseen, jossa hän
toimi Suomen valtuuskunnan puheenjohtajana. Kokouksessa Halonen otti vastaan
Millennium-soihdun palkintona ansioistaan tasa-arvon ja naisten aseman
parantamisessa.

Huhtikuun eduskuntavaalien jälkeen Halonen toivoi, että tulevaan
hallitusohjelmaan kirjataan lupaus rasismin ja muukalaisvihamielisyyden
vastaisista toimista. Hän huomautti että Suomessa tapahtuu vakavia
ihmisoikeusloukkauksia kuten syrjintää, ja että näihin tilanteisiin tulisi
suhtautua vakavasti. Halonen nosti pitämässään puheessa esille myös romanien
aseman Euroopassa. Hän sanoi ettei kerjäämistä voi hyväksyä ammatiksi, mutta
ettei pelkillä kielloilla ja rangaistuksilla pystytä nujertamaan köyhyyttä.

Toukokuussa Halonen arvioi tiedotusvälineiden vaikuttaneen siihen, että hänet
päätettiin jättää pois EU:n huippukokouksista niin sanotun kahden lautasen
kysymyksen vuoksi. Hän myös kertoi olevansa pettynyt siihen, että Suomessa ei
haluta presidentin viestivän EU:n ja Venäjän välillä. Suomen Kuvalehden
haastattelussa Halonen sanoi, että hänen Venäjä-suhteistaan oli hyötynyt koko EU
ja tästä oli nyt tullut loppu, koska presidenttiä ei enää haluttu mukaan EU:n
huippukokouksiin. Halosen mukaan nimenomaan viestimien painostuksesta
suomalaisten mielestä EU:n huippukokouksissa ei voi olla mukana muu kuin
pääministeri. Halosen mielestä painostus oli henkilökohtaista ja häntä vastaan.

Syyskuussa Halonen puolusti Suomen vakuusvaatimuksia Kreikalta. Halonen ei
uskonut, että Suomen maine olisi kärsinyt kansainvälisesti tai Euroopan
unionissa suomalaisten Kreikalta vaatimien vakuuksien vuoksi. Suomen maineen
sijaan Halonen sanoi olevansa erityisen huolestunut euron ja Euroopan
tilanteesta tulevaisuudessa. Monet EU-maat olivat arvostelleet Suomen toimia
Kreikan tukipaketin neuvotteluissa, mutta Halosen mielestä Suomen pitääkin olla
tiukka joissakin asioissa.

Marraskuussa Halonen toi esiin huolensa siitä, että Helsingin Sanomien
tutkimuksen mukaan kevään eduskuntavaaleissa rasismiin taipuvat henkilöt olivat
antaneet äänensä perussuomalaisille. Presidentti Halonen ja pääministeri Jyrki
Katainen sanoivat hätkähtäneensä yhteiskunnallista ilmapiiriä, joka ilmeni
Helsingin Sanomien rasismiaiheisessa mielipidetiedustelussa. Presidentti toivoi
Helsingin Sanomien haastattelussa kansalaisilta ja puoluejohtajilta rasismin
vastaisia toimia ja arkirohkeutta, joka on usein rasismin kohteena olevien
ihmisten ensimmäinen tuki. Kyselyn perusteella perussuomalaisten kannattajista
yli neljännes tunnisti itsestään rasistisia piirteitä, mistä Halonen totesi,
että ihmiset jotka tunnistavat itsessään rasismia, ovat päätyneet äänestämään
perussuomalaisia. Perussuomalaiset närkästyivät Halosen kommentista ja puolueen
puheenjohtaja Timo Soini kuittasi tutkimuksen tarkoitushakuiseksi.

Tammikuussa Halonen ryhtyi päättämään toista kauttaan presidenttinä ja teki
viimeiset valtiovierailunsa Suomen naapurimaihin. Halonen teki
jäähyväisvierailut tammikuussa Venäjälle ja Viroon sekä helmikuussa Ruotsiin.
Halonen osallistui myös Tanskan kuningattaren Margareeta II:n valtaanastumisen
40-vuotisjuhlallisuuksiin Kööpenhaminassa. Viimeinen Halosen järjestämän
presidenttifoorumi järjestettiin tammikuussa Presidentinlinnassa ja sen aiheena
oli Suomen ja maailman tulevaisuus nuorten näkökulmasta.

30. tammikuuta presidentti Halosen johtama YK:n kestävän kehityksen paneeli
luovutti raporttinsa YK:n pääsihteeri Ban Ki-moonille. Halonen esitteli
myöhemmin raportin tuloksia YK:n kestävän kehityksen huippukokouksessa Delhissä.

Helmikuussa Halonen onnitteli perinteiseen tapaan puhelimitse seuraajaansa
kokoomuksen Sauli Niinistöä. Ensimmäisen kerran istuva ja vastavalittu
presidentti tapasivat toisensa presidentinvaalien jälkeen 6. helmikuuta 2012,
presidentin virka-asunnossa Mäntyniemessä. Halonen oli yhteydessä myös vihreiden
kansanedustaja Pekka Haavistoon, joka tuli vaaleissa toiseksi. 7. helmikuuta
Halonen avasi eduskunnassa Suomen valtiopäivät viimeisen kerran.
Avajaispuheessaan Halonen totesi olevansa erityisen huolissaan kansalaisista,
joiden yhteydenotot kertovat yksilöiden ja perheiden taloudellisesta ahdingosta
ja hyvinvointieroista. Hän totesi, että Suomen tekee kansakunnaksi juuri se,
että kaikista pidetään huolta varsinkin taloudellisesti tiukkoina aikoina.
Helmikuussa Halosen kutsusta Euroopan Unionin maiden presidenttejä kokoontui
Helsinkiin. Kaksipäiväiseen tapaamiseen osallistuivat Suomen, Italian,
Itävallan, Latvian, Portugalin, Saksan, Slovenian ja Unkarin presidentit.
Helmikuun lopussa Halonen onnitteli Ruotsin kruununprinsessa Victoriaa ja
prinssi Danielia heidän lapsensa, prinsessa Estellen syntymän johdosta. 1.
maaliskuuta Halonen osallistui seuraajansa presidentti Sauli Niinistön
virkaanastujaisiin, joissa hän hyvästeli eduskunnan ja valtion korkeimmat
virkamiehet.

Esimerkiksi vuonna 2011 Halonen teki 22 ulkomaanmatkaa, joista neljä oli valtio-
tai virallista vierailua. Näiden lisäksi presidentti teki 18 työvierailua,
kokous- tai muuta matkaa. Koko kahden virkakautensa aikana Halonen vieraili
eniten Belgiassa, 28 kertaa, sillä siellä sijaitsevat Euroopan Unionin keskeiset
toimielimet. Seuraavina kohdemaina tulivat Venäjä, missä Halonen vieraili 27
kertaa, sekä Yhdysvallat jossa Halonen kävi yhteensä 26 kertaa. Halosen mukana
matkoilla oli yritysvaltuuskunta yli 20 maassa.

Ulkomaiden lisäksi Halonen matkusti ympäri Suomea, missä hän teki yli 20
kotimaanmatkaa vuosittain. Tämän lisäksi presidentti osallistui 70-80 erilaiseen
tilaisuuteen ja tapahtumaan pääkaupunkiseudulla. Vuosittain Halonen piti
presidenttinä ollessaan keskimäärin 80-100 puhetta vuosittain eri yhteyksissä.

Halonen oli presidenttikaudellaan kannatuslukujen mukaan suositumpi kuin kukaan
aiemmista presidenteistä. Välittömästi vuoden 2000 vaalien jälkeen Halosen
kannatus oli mielipidetiedustelujen mukaan 52 %, mutta kannatus lähti pian
nousuun ja oli 73 % vuoden 2000 joulukuussa. Samassa joulukuussa tehdyssä
kyselyssä ainoastaan 7 % oli Haloseen tyytymättömiä. 73 prosentin lukemilla
Halonen oli suositumpi kuin presidentti Martti Ahtisaari kertaakaan omalla
presidenttikaudellaan. Mauno Koiviston ensimmäisen kauden alkuvuosina
tyytyväisyys presidenttiin sen sijaan oli vieläkin suurempaa. Erityisen
tyytyväisiä Halosen toimintaan ensimmäisen kauden alussa olivat ovat SDP:n ja
vihreiden kannattajat. Molempien keskuudessa tyytyväisyys presidenttiin oli yli
90 prosenttia. Kokoomuksen kannattajien joukossa vastaava luku oli 70
prosenttia. Keskustassa tyytyväisyys oli myös yli puolet, 58 prosenttia, vaikka
keskustan Esko Aho oli Halosen vastaehdokas presidentinvaaleissa. Ensimmäisen
kyselyn mukaan miehet olivat selvästi kriittisempiä Halosen toimintaa kohtaan
kuin naiset, mutta silti Halosen kannatus oli myös miesten keskuudessa 64 %.

Kesällä 2001 tehdyssä seuraavassa tutkimuksessa Halosen kannatus oli noussut
uusiin huippulukemiin. Suomen Kuvalehden tekemässä tutkimuksessa Haloseen luotti
81 % vastanneista. Lukema oli tällöin korkein Haloselle koskaan mitattu
luottamusluku. Naiset antoivat tässäkin kyselyssä Haloselle paremmat pisteet
kuin miehet, mutta miehistäkin 75 % antoi Haloselle tukensa. Merkillepantavaa
oli, että Halosen kannatus oli tasaista ympäri maan ja väestöryhmien:
toimihenkilöiden ja työläisten sekä etelä- ja pohjoissuomalaisten lukemat olivat
lähes tasoissa. Arvostelevimpia Halosta kohtaan olivat yhä keskustan ja pienten
puolueiden äänestäjät. Heistä 20-25 prosenttia ilmoitti, ettei Halonen nauti
heidän luottamustaan.

Vuonna 2003 kaksi vuotta valintansa jälkeen Haloselle mitattiin jälleen paremmat
kannatuslukemat. Sanomalehti Kalevan teettämän mielipidemittauksen mukaan 84 %
suomalaisista oli tällöin tyytyväisiä presidenttiin, kun tyytymättömiä oli
ainoastaan 6 %. Halosen uudet ennätyslukemat olivat pitkälti sen ansiota, että
keskustan kannattajat suhtautuivat aiempaa myönteisemmin presidenttiin:
keskustan kannattajista 74 % oli tyytyväisiä presidenttiin. Myös kahden muun
suurimman puolueen SDP:n ja kokoomuksen kannattajat olivat aiempaa
tyytyväisempiä Haloseen.

Seuraavana vuonna Halosen kannatusluvut lähtivät pieneen laskuun, mutta olivat
yhä erittäin korkeita. Sanomalehti Kalevan keväällä 2004 teettämän kyselyn
mukaan Halosen suosio oli laskenut neljä prosenttiyksikköä puolen vuoden aikana.
Kyselyn mukaan suomalaisista 83 % oli yhä tyytyväisiä Halosen toimintaan.
Haloseen tyytymättömien osuus oli yhä laskenut, ollen kyselyssä vain viisi
prosenttia. Neutraalisti Halosen toimintaan suhtautui kymmenen prosenttia
vastanneista. Tyytyväisimpiä Haloseen olivat vasemmistoliiton kannattajat,
joista 97 % tuki Halosta. SDP:n ja vihreiden äänestäjien piirissä kannatus oli
94 %. Erittäin tyytyväisten osuus oli kuitenkin pudonnut SDP:ssä 70 prosentista
58 prosenttiin. Keskustan kannattajista 81 % ja kokoomuslaisista 75 % oli
Haloseen tyytyväisiä. Viljelijäväestöstä presidenttiä tuki 63 %, kun työväestön
keskuudessa kannatus oli tutkimuksessa 87 %.

Vaaleja edeltävänä vuonna 2005 Halosen suosio laski yli 80 prosentin
tyytyväisyydestä 71 prosenttiin. Vuoden 2006 presidentinvaalien yhteydessä
Halosen suosio notkahti 65 prosenttiin, mutta lähti jälleen nousuun vaalien
jälkeen. Toisella presidenttikaudellaan Halosen kannatus pysyi yhä hyvänä, mutta
ei yltänyt ensimmäisen kauden aikaisiin huippulukemiin. Vuonna 2008 Kalevan
teettämän tutkimuksen mukaan 70 % suomalaisista oli tyytyväisiä presidenttiin,
21 % oli erittäin tyytyväisiä ja 49 % melko tyytyväisiä.

Viimeisissä Halosen kannatusluvuissa ennen toisen kauden päättymistä
kannatusluvut olivat jälleen palanneet lähelle ensimmäisen kauden huippulukemia.
Halosen suosio oli toisella kaudella laskenut koko ajan vuodesta 2007 lähtien,
mutta lähti jälleen vuonna 2010 nousuun. 84 % kansasta oli tällöin sitä mieltä,
että Halonen oli onnistunut presidentin tehtävässä erittäin hyvin tai melko
hyvin. Tyytymättömien määrä oli yhä pieni, mutta paljon ensimmäistä kautta
suurempi, sillä erittäin tai melko huonona Halosen onnistumista piti 12 %.
Halosen katsottiin vuoden 2010 kyselyssä onnistuneen aiempaa paremmin
ulkopolitiikan johtajana. Yli 70 % oli sitä mieltä, että presidentti Halonen oli
onnistunut ulkopolitiikassa erittäin hyvin tai melko hyvin. Erityisesti
kokoomuksen kannattajat olivat olleet tyytymättömiä Halosen toimintaan, sillä
vain 65 % heistä katsoi Halosen onnistuneen presidenttinä ja alle puolet, 45 %,
piti Halosta onnistuneena ulkopolitiikan johtajana. Kesäkuussa 2010 myös
kokoomuslaiset olivat tyytyväisempiä Haloseen ja 78 % antaa vähintään melko
hyvän yleisarvosanan Haloselle ja 63 % katsoi hänen ulkopolitiikan olleen
onnistunutta.

Marraskuussa 2011 tiedotusvälineissä uutisoitiin, että presidentti Halonen oli
kieltäytynyt hänelle tarjotusta Euroopan neuvoston ihmisoikeuskomissaarin
tehtävästä. Joukko eurooppalaisia poliitikkoja oli tunnustellut, voisiko
Halosella olla riittävästi kannatusta tehtävään, kun aiemman komissaarin Thomas
Hammarbergin kausi päättyy. Riittävä tuki ilmeisesti löytyi, mutta Halonen
kieltäytyi tehtävästä syksyllä 2011. Presidentti Halonen ei ollut halukas
sitoutumaan tehtävään, joka kestäisi kuusi vuotta ja vaatisi siirtymistä
Strasbourgiin Ranskaan.

8. maaliskuuta 2012 viikko presidenttikautensa päättymisen jälkeen, Halonen
antoi ensimmäisen pitkän televisiohaastattelunsa esiintymällä Hjallis Harkimon
juontamassa Hjalliksen kanssa -ohjelmassa. Halonen analysoi ohjelmassa omaa 12
vuoden presidenttikauttaan. Hän totesi ettei ollut aina helppoa olla ensimmäinen
naispresidentti, sillä monet asiat ja perinteet presidentti-instituutiossa oli
räätälöity nimenomaan miehiä varten ja ne vaativat uudistusta. Halonen kertoi
myös aikeistaan hakeutua takaisin SDP:n jäseneksi ja liittyä kirkkoon Kallion
seurakuntaan. Hän otti kantaa myös Auto- ja Kuljetusalan Työntekijäliitto AKT:n
puheenjohtajan Timo Rädyn ja liiton viestintäpäällikkö Hilkka Ahteen väliseen
kiistaan. Halonen sanoi tapauksen pilaavan koko ammattiyhdistysliikkeen mainetta
ja totesi ettei kenenkään pidä työpaikalla sietää mitä tahansa. Hän myös totesi
ettei ammattiyhdistysliike ole hänen kokemuksensa mukaan koskaan ollut "mikään
feminismin etuvartio", vaan liikkeessä on yhä liian paljon machokulttuuria
mukana.

Halonen totesi helmikuussa 2012 olevansa mahdollisesti kiinnostunut
Kansainvälinen työjärjestö ILO:n pääjohtajan paikasta. Myöhemmin pääministeri
Jyrki Katainen totesi, että Suomen hallitus tukee Halosta tehtävään, mikäli hän
siihen haluaa. Halonen kuitenkin ilmoitti myöhemmin, ettei ole paikasta
kiinnostunut sen vuoksi, että ammattiyhdistysliike tukee tehtävään ILO:n
varapääjohtaja Guy Ryderia ja Halonen haluaa tukea asiassa
ammattiyhdistysliikkeen päätöstä. Maaliskuussa Halonen ilmoitti ottavansa
vastaan hänelle helmikuussa tarjotun YK:n väestökysymyksiin keskittyvän
työryhmän puheenjohtajuuden. Työryhmän rinnakkaispuheenjohtajana toimii
Mosambikin entinen presidentti Joaquim Chissano. Työryhmän päätehtävä on
seksuaali- ja lisääntymisterveyteen ja -oikeuksiin liittyvien kysymysten
edistäminen maailmanlaajuisesti. Työryhmä aloitti toimintansa kesällä 2012.

Maaliskuussa 2012 Minna Canthin päivänä presidentti Halonen löi Suomen
Rahapajalla ensimmäisen tasa-arvon ja suvaitsevaisuuden juhlarahan.
Julkistamisen yhteydessä Halonen kommentoi myös Finnairin bonuskohua toteamalla,
että työpaikoissa kohtuullinen osuus tuloksesta ja vastuusta kuuluu jokaiselle.

Halosen presidenttikausista on tehty dokumenttielokuva, jonka ensi-ilta oli 30.
maaliskuuta 2012. Elokuvan nimi on Rouva presidentti.

Syyskuussa 2014 Halosen kerrottiin valmistelevan muuttoa Yhdysvaltoihin, missä
hän aloittaa Harvardin yliopistossa opettajana. Keväällä 2015 Halonen alkaa
opettaa kansainvälistä politiikkaa ja erityisesti kestävää kehitystä.

Vuoden 2006 presidentinvaalien aikana Halonen sai arvostelua erityisesti
konservatiivisilta ehdokkailta, perussuomalaisten Timo Soinilta ja
kristillisdemokraattien Bjarne Kallikselta. Eduskunnassa oli ajankohtaisena laki
samaa sukupuolta olevien parien hedelmöityshoitojen hyväksymisestä, joita
Halonen asettui tukemaan. Halonen antoi myös lausunnon, jossa hän totesi, että
ihanneperheen käsitteen pitää seurata aikaansa. Halonen on ollut aktiivinen
seksuaalivähemmistöjen oikeuksien ajaja jo pitkään. 1980-luvun alussa Halonen
työskenteli puheenjohtajana Seksuaalinen tasavertaisuus SETA ry:ssä, joka on
suomen merkittävin HLBT-oikeuksia ajava kansalaisjärjestö. Hän kannattaa
tasa-arvoista avioliittolakia ja on todennut, että lapsen kehitykselle tärkeintä
on turvallinen koti, ei se että lapsella on sekä isä että äiti. Halonen sanoi
Hjallis Harkimon haastattelussa 8. maaliskuuta 2012 olevansa huolissaan monen
muun suomalaisen tavoin Perussuomalaisten suosion ja suvaitsemattomuuden
noususta Suomessa, mutta olevansa myös iloinen siitä, että tyytymättömyys tuli
ilmi vaaliuurnilla eikä kaduilla. Pekka Haaviston nousua toiselle kierrokselle
vuoden 2012 presidentinvaaleissa hän piti vastalauseena perussuomalaisten
nousulle. Halonen sanoi yllättyneensä siitä, kuinka moni Sauli Niinistön
kannattajista äänesti tätä juuri sillä perusteella, että Niinistö on
heteroseksuaali. Hän nosti esille myös häneen itseensä kohdistuneet lesbo-huhut
toteamalla, että hänen Setan puheenjohtajuutensa on yhä monille kauhean iso
juttu, vaikka hän on heteroseksuaali.

Halonen ei presidenttikautenaan ollut Suomen luterilaisen kirkon tai minkään
muunkaan uskonnollisen yhteisön jäsen, mutta ei ole kuitenkaan ateisti. Hän on
muun muassa toiminut aktiivisesti kristillisessä setlementtiliitossa. Kirkosta
Halonen erosi 1970-luvulla vastalauseena sille, ettei kirkko tuolloin sallinut
naispappeutta ja syyllistyi seksuaalivähemmistöjen syrjintään. Myöhemmin Halonen
harkitsi kirkkoon liittymistä, mutta ei presidenttikaudellaan halunnut toteuttaa
liittymistä, jotta yksityisen päätöksen pohjalta ei tehtäisi poliittisia
johtopäätöksiä. Luterilaisen kirkon johto ei puuttunut julkisesti presidentin
kirkkoon kuulumattomuuteen tai nostanut asiaa esille julkisesti. Arkkipiispa
Jukka Paarma totesi Halosen valinnan jälkeen vuonna 2000, että kysymys
kirkkoonkuulumisesta on Halosen yksityisasia, vaikka kirkolla toki onkin asiassa
oma opetuksensa. Sen sijaan Lapuan piispa Jorma Laulaja esitti vuonna 2000
presidenttiparille onnittelunsa heidän naimisiinmenon johdosta, ja oli aiemmin
ilmoittanut toivovansa kansalaisena, että presidentti olisi naimisissa, koska
Laulajan mukaan presidentin siviilisääty ei ole yksityisasia. Halonen on
todennut, että kirkolliset asiat ovat osa uskonnollisten yhteisöjen itsenäistä
päätöksentekoa, ja ettei hän sen vuoksi ota esimerkiksi kantaa valtion ja kirkon
erottamiseen toisistaan. Hän on kuitenkin pitänyt uskonnon vapautta tärkeänä
asiana.

Toisen presidenttikautensa päätyttyä 2012 Halonen liittyi takaisin luterilaiseen
kirkkoon. Kuukausiliitteelle antamassaan haastattelussa hän totesi: "Myönnän,
ettei kirkosta lähteminen ollut kestävä ratkaisu. Pois voi lähteä vain kerran,
vaikuttaminen on kestävämpää."

Turvapaikanhakijoiden pääsyä Suomeen Halonen ei ole halunnut tiukentaa. Hän on
todennut, että järjestelmän tulisi olla tehokkaampi ja juridisesti pitävämpi,
mutta linjaa ei pidä tiukentaa ja Suomen tulee noudattaa jo allekirjoitettuja
kansainvälisiä pakolaissopimuksia.

Halonen vastustaa Suomen jäsenyyttä Natossa. Hän on todennut olevansa kansan
enemmistön kannalla siitä, ettei Suomella ole tarvetta sotilaalliseen
liittoutumiseen, vaan maan uskottavan puolustuksen paras perusta ovat hyvät
naapuruussuhteet. Venäjää Halonen ei ole pitänyt Suomen turvallisuudelle uhkana,
niin kauan kuin maan demokratikehitys jatkuu positiivisena. Halonen on tukenut
asevelvollisuusarmeijan säilyttämistä Suomen peruspuolustusratkaisuna, mutta
halunnut kehittää sen rinnalla siviilipalvelusjärjestelmää.

Halonen on hyväksynyt Suomen puolustusvoimien suunnitelmat varuskuntien
lakkauttamiseksi ja muiksi säästötoimiksi. Hän on todennut, että Suomi maksaisi
väärille ihmisille palkkaa, jos se ei uskoisi puolustusvoimien johdon sanomaa
siitä, mitä tarvitaan poliittisten ja turvallisuuspoliittisten suuntaviivojen
toteuttamiseksi. Halonen on myös sanonut ettei minkään paikkakunnan
elinkeinorakenne voi perustua ainoastaan varuskunnan paikallaoloon.

Tarja Halonen tuki voimakkaasti maamiinojen poistamista Suomen armeijan puolutus
aseistuksesta. Maamiinat päätettiin kieltää Suomessa Halosen päättäväisen
toiminnan seurauksena vuonna 2011 Ottawan sopimuksen mukaisesti.

Halonen on ollut aktiivinen ulkopolitiikassa erityisesti ihmisoikeuksien
puolustajana. Presidenttikausiensa aikana hän on kiinnittänyt kansainvälisesti
erityistä huomiota tasa-arvoon ja naisten oikeuksiin sekä globalisaation
haittavaikutuksiin. Hänellä oli presidenttikausiensa aikana useita YK:n alaisia
tehtäviä. Hän on todennut ihmisoikeuksien edistämisen olevan tärkeää myös
Suomelle, koska kansainvälisesti oikeudenmukainen tilanne on tärkeä erityisesti
pienten maiden kuten Suomen kannalta. Toisena ulkopoliittisesti tärkeänä
tehtävänä hän on pitänyt suomalaisen kaupan ja teollisuuden viennin edistämistä.

Halosen perheeseen kuuluvat tytär Anna Halonen sekä puoliso, professori ja
oikeustieteen tohtori Pentti Arajärvi. Halonen oli seurustellut Anna Halosen
isän SDP:n eduskuntaryhmän sihteerin Kari Pekkosen kanssa kesästä 1977 lähtien
ja tytär Anna Halonen syntyi syksyllä 1978. Raskausaikanaan Halonen joutui
tilanteeseen, jota hän on itse myöhemmin nimittänyt elämänsä käännekohdaksi.
Syksyllä 1978 Halosen oli tarkoitus osallistua eduskunnan maanpuolustuskurssille
kurssin emäntänä. Hänen piti lentää kurssia varten Kuopion Rissalaan, mutta
lääkäri kielsi lentämisen pitkällä olleen raskauden vuoksi. Lääkärin määräys
pelasti Halosen ja hänen tyttärensä hengen, sillä lentokone syöksyi maahan
paluulennollaan Helsinkiin. Kaikki koneen matkustajat kuolivat ja Rissalan
lentoturma onkin ilmavoimien rauhanajan pahin lento-onnettomuus. Kuolleiden
joukossa olivat muun muassa kansanedustajat Arto Merisaari ja Kirsti Hollming
sekä maaherra Antti Pohjonen.

Anna Halonen syntyi vain vähän onnettomuuden jälkeen Helsingissä. Halonen oli jo
pitkään odottanut perhe-elämän alkamista, mutta Kari Pekkonen joutui viettämään
työnsä vuoksi paljon aikaa poissa kotoa. Halonen on myöhemmin todennut, että
hänen miehensä lähti oikeastaan aika samalla tavalla pois hänen elämästään kuin
hänen isänsä aikoinaan eikä Halonen puhunut hänestä enää myöhemmin pahaa mutta
ei hyvääkään. Vuonna 1979 Halonen valittiin kansanedustajaksi Helsingin
vaalipiiristä. Pienen lapsen äiti otti vauvansa mukaan eduskuntaan. Nykyisen
miehensä Pentti Arajärven Halonen tapasi 1980-luvulla eduskunnassa, kun Halonen
toimi eduskunnan sosiaalivaliokunnan puheenjohtajana ja Arajärvi oli saman
valiokunnan sihteeri. Halonen ja Arajärvi elivät pitkään avoliitossa, mutta
menivät naimisiin Mäntyniemessä 26. elokuuta 2000, muutama kuukausi sen jälkeen,
kun Halonen oli valittu presidentiksi. Alun perin Halonen ja Arajärvi kutsuivat
ystävät ja omaiset sadonkorjuujuhliin, mutta yllättivät vieraat menemällä
naimisiin. Vuoden 2000 presidentinvaalikamppailun aikana Halosen avoliittoa
Arajärven kanssa pidettiin paljon esillä, kun vastapuolen ehdokas, keskustan
Esko Aho, nosti etenkin kampanjansa alkuvaiheessa perheensä esiin. Ennen
avioliittoa Pentti Arajärven titteli nousi keskustelunaiheeksi muun muassa ennen
valtiovierailua Ruotsiin keväällä 2000, jolloin pohdittiin, voidaanko
avopuolisosta presidentin kanslian käytännön mukaan kutsua ruotsiksi nimellä
make. Tällöin päädyttiin presidenttiparin omasta toivomuksesta käyttämään vain
titteliä valiokuntaneuvos.

Vapaa-aikanaan Halonen on ilmoittanut harrastavansa itämaista tanssia,
voimistelua, uimista, kuvataidetta, erityisesti ikoneiden keräilyä ja teatteria.
Lisäksi hän on toiminut useissa luottamustehtävissä teatterin alalla.
Lemmikkeinä Halosella on ollut Rontti-kissa (k. 2012) ja Miska-kissa (k. 2011)
ja kaksi punakorvakilpikonnaa. 17. tammikuuta 2013 Halonen sai Venäjän
pääministeriltä Dmitri Medvedeviltä Neva Masquerade-rotuisen kissan, jonka nimi
on Meggi.

Ensimmäisen Ruotsiin suuntautuneen valtiovierailun yhteydessä Ruotsin lehdissä
kutsuttiin Halosta Muumimammaksi hänen mukanaan pitämänsä suuren käsilaukun
vuoksi. Nimitys jäi elämään.



https://fi.wikipedia.org/wiki/Pisimm%C3%A4t_sanat

Kielen pisimpien sanojen kriteerit vaihtelevat. Sanalta voidaan vaatia
perusmuotoisuutta, mutta se mikä katsotaan taivutusmuodoksi ja mikä johdokseksi,
on jossain määrin veteen piirretty viiva. Mikäli johdokset ylipäänsä sallitaan,
voidaan vaatia että kukin johdos esiintyy vain kerran tai että sanaa
johdoksineen käytetään todellisessa puhutussa tai kirjoitetussa kielessä. Myös
yhdyssanohin on otettava kantaa.

Pitkä sana suomen kielessä on esimerkiksi peruspalveluliikelaitoskuntayhtymä (34
kirjainta). Jos taivuttaminen sallitaan, pidempiäkin reaalisia sanoja voidaan
muodostaa. Johdosten ja liitepartikkeleiden salliminen pidentää pisintä
mahdollista sanaa entisestään sanan reaalisen käytettävyyden laskiessa. Suomen
kielessä käytetään vapaata yhdyssanamuodostusta: uusia sanoja voidaan muodostaa
tarpeen mukaan vaikka kesken keskustelun. Tämä antaa mahdollisuuden yhdistää
substantiiveja peräkkäin loputtomasti rikkomatta kielioppisääntöjä.

Jos keinotekoiset konstruktiot sallitaan, liitepartikkeleiden ja
taivutusmuotojen yhdistely antaa mahdollisuuden muodostaa hyvinkin pitkiä
sanoja. Pisimpänä näin muodostettuna sanana voidaan pitää Artturi Kanniston
muodostamaa sanaa
kumarreksituteskenteleentuvaisehkollaismaisekkuudellisenneskenteluttelemattomamm
uuksissansakaankopahan (102 kirjainta). On myös sana
hurskahtelevaisehkollaismaisellisuuksissaankohankin (51 kirjainta) joka on
hiukan lyhyempi. Aikoinaan eräässä pitkien sanojen muodostamiskilpailuissa,
jossa yhdyssanoja ei hyväksytty, voitti sana
järjestelmällistyttämättömyydelläänsäkäänköhän (49 kirjainta). Guinness World
Records mainitsee taivuttamattoman yhdyssanajättiläisen
lentokonesuihkuturbiinimoottoriapumekaanikkoaliupseerioppilas (61 kirjainta).
Lisäksi biologiassa tutkittaessa proteiininäytteitä yksi yleisesti käytetty
proteiinien erottelumenetelmä on nimeltään
natriumdodekyylisulfaattipolyakryyliamidigeelielektroforeesi (60 kirjainta).

Kirjassa Finnish Sound Structure mainitaan "jonkin verran kaukaa haettu
esimerkkinä" sana järjestelmällistyttämättömyydellänsäkään. Kielitoimiston
sanakirjan pisimmät sanat ovat pyyhkäisyelektronimikroskooppi ja
elintarviketurvallisuusvirasto.



https://fi.wikipedia.org/wiki/Karsinnat_jalkapallon_Euroopan-mestaruuskilpailuihin_2016

Karsinnat jalkapallon Euroopan-mestaruuskilpailuihin 2016 käynnistyvät syksyllä
2014. Lopputurnaukseen osallistuu 24 maajoukkuetta, jonne karsinnoista selviää
23 maata isäntämaa Ranskan lisäksi.

Karsintalohkojen arvonta suoritettiin Nizzassa 23. helmikuuta 2014. Arvonnassa
arvottiin kahdeksan kuuden joukkueen lohkoa ja yksi viiden joukkueen lohko.
Lohkojen kaksi parasta sekä paras kolmanneksi sijoittunut pääsevät suoraan
kisoihin. Kolmanneksi parasta laskettaessa ei huomioida lohkoissa viimeiseksi
sijoittuneita vastaan pelattuja otteluita. Muut kolmanneksi sijoittuneet
pelaavat kaksiosaisen jatkokarsinnan, josta jokaisen otteluparin voittaja pääsee
lopputurnaukseen.

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

Kroatialta otettiin yksi piste pois sen kannattajien käyttäydyttyä rasistisesti
ottelussa Italiaa vastaan.

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

O = Ottelut; V = Voitot; T = Tasapelit; H = Häviöt; TM = Tehdyt maalit; PM =
Päästetyt maalit; ME = Maaliero

*Serbia-Albania-ottelu keskeytettiin tilanteessa 0–0, tuomittiin Serbian
voitoksi 3–0 ja samalla Serbialta vähennettiin kolme pistettä. Myöhemmin CAS
muutti päätöksen siten, että ottelu tuomittiin Albanian 3-0 voitoksi Serbian
pistevähennyksen jäädessä voimaan.

Play-off-kierrokselle osallistuvat lohkoissaan kolmanneksi sijoittuneet pois
lukien eniten pisteitä kerännyt kolmanneksi sijoittunut, joka pääsee suoraan
lopputurnaukseen. Joukkueet jaetaan kahteen arvontakoriin rankingin perusteella.
Joukkueet arvotaan ottelupareihin. Otteluparit pelaavat keskenään kaksi ottelua,
ja otteluparien voittajat etenevät lopputurnaukseen. Arvonta suoritettiin 18.
lokakuuta 2015 Nyonissa.



https://fi.wikipedia.org/wiki/Gilmoren_tyt%C3%B6t

Gilmoren tytöt (Gilmore Girls) on yhdysvaltalainen komediallinen draamasarja,
jossa seurataan yksinhuoltajaäiti Lorelai Gilmoren (Lauren Graham) ja hänen
tyttärensä Roryn (Alexis Bledel) elämää Stars Hollow’n kuvitteellisessa
pikkukaupungissa Connecticutissa. Sarjan on luonut Amy Sherman-Palladino.

Vuonna 2000 alkanutta sarjaa tehtiin yhteensä seitsemän tuotantokautta.
Päätösjakso esitettiin Yhdysvalloissa 15. toukokuuta 2007. Syynä sarjan
päättämiseen oli lähinnä se, ettei pääosien esittäjien kanssa päästy sopimukseen
palkoista. Myös sarjan ikä saattoi vaikuttaa lopettamispäätökseen. Suomessa
sarjaa on esittänyt Yle TV1.

Tammikuussa 2016 ilmoitettiin, että Netflix tuottaa Gilmoren tyttöjen jatkoksi
neliosaisen minisarjan. Toukokuussa sarjan nimeksi paljastettiin Gilmore Girls:
A Year in the Life. Sarjan luoja Amy Sherman-Palladino ja tuottaja Daniel
Palladino käsikirjoittivat ja ohjasivat kaikki neljä jaksoa. 90-minuuttiset
jaksot kuvaavat kukin yhtä vuodenaikaa Stars Hollow’ssa.

Sarjalle on tunnusomaista nopeatempoinen vuoropuhelu, jossa on runsaasti
viittauksia populaarikulttuuriin, muun muassa musiikkiin, kirjoihin, elokuviin
ja televisiosarjoihin. Sarjan tunnuskappale on ”Where You Lead”, jonka esittävät
Carole King ja Louise Goffin.

Lorelai Gilmore on Stars Hollow’ssa Connecticutissa asuva 32-vuotias
yksinhuoltaja. Lorelain kanssa asuu hänen 16-vuotias tyttärensä Rory (lempinimi,
oikea nimi myös Lorelai), jonka Lorelai sai 16-vuotiaana. Roryn tavoitteena on
päästä Harvardin yliopiston opiskelemaan journalistiikkaa ja valtio-oppia
tullakseen ulkomaantoimittajaksi. Rory hyväksytään läheisessä Hartfordin
kaupungissa sijaitsevaan Chiltonin yksityiskouluun, mutta voidakseen maksaa
tyttärensä opiskelun Lorelai joutuu pyytämään lainaa rikkailta vanhemmiltaan
Emily ja Richard Gilmorelta, joiden kanssa hän ei ole juhlapyhiä lukuun
ottamatta ollut tekemisissä sitten Roryn syntymän. Vanhemmat lupaavat maksaa
Roryn koulun, mutta Lorelain ja Roryn on saavuttava joka perjantai vanhempien
luo illalliselle.

Palatessaan kesän mittaiselta kurssilta Washingtonista Rory yllättyy, kun näkee
Jessin suutelevan vierasta blondia. Rory yrittää väittää itselleen rakastavansa
Deania, vaikka mustasukkaisuus Jessistä kasvaa. Viimein Dean kyllästyy siihen,
ettei Rory puhu muusta, kuin Jessistä, ja jättää tämän. Jess suostuu viimein
myöntämään Rorylle, että pitää tästä, ja nuorten välillä syntyy romanssi.
Lorelain ja hänen vanhempiensa välit tulehtuvat, kun hänen isoisänsä yrittää
pakottaa Rorya Yalen yliopistoon, jonka on itse käynyt, vaikka Rory on aina
nimenomaan haaveillut Harvardista. Sherry synnyttää Roryn siskopuolen Gigin eli
Georgian. Lempinimi Gigi on ehkä viittaus sarjan nimeen, Gilmore Girls. Tosin
Lorelai sanoo inhoavansa sitä, koska epäilee Sherryn matkivan häntä nimeämällä
tyttärensä nelikirjaimisella, kaksi samaa konsonanttia sisältävällä
lempinimellä.

Rory tasapainottelee Yalen, Princetonin ja Harvardin välillä ja valmistuu
Chiltonista. Lorelain johtama Independence Inn suljetaan siellä sattuneen
tulipalon jälkeen ja pian Sookie ja Lorelai kokevat unelmansa saavuttamisen
(unelman omasta hotellista) olevan lähempänä kuin koskaan. Luke on ryhtynyt
treffailemaan Taylorin asianajajaa, Nicolea. Jessin isä saapuu Stars Hollow'n
tapaamaan poikaansa. Jess saa tietää, että hän joutuu käymään uudestaan
viimeisen luokan, mikä johtaa pian tappeluun Luken kanssa ja Jessin lähtemiseen
Kaliforniaan isänsä perään.

Rory kuulee Kiitospäivänä Loganin siskolta, Honorilta, että Rory ja Logan ovat
eroneet (Rory on luullut, että pari vain pitää taukoa toisistaan). Logan matelee
ja pyytää apua Lorelailta saadakseen Roryn takaisin. Lorelain kirjoittama kirje
auttaa ja Logan pääsee treffeille Roryn kanssa. Christopher on saanut perinnön
isoisältään, joten Christopher tarjoutuu tekemmän jotain tyttöjen hyväksi. Rory
ottaa vastaan isänsä tarjouksen ja pyytää häntä maksamaan Yalen päästäkseen
eroon Emilyn ja Richardin talutusnuorasta. Tästäkös isovanhemmat suuttuvat ja
pian perjantai-illallisilla nähdään tappelua Gilmoreiden tyyliin.

Lorelai herää Christopherin sängystä. Luke haluaa nyt karata Lorelain kanssa,
mutta Lorelain kerrottua totuuden, säntää Luke lyömään Christopheria. Ikävä
koettelee Roryä, joka saa ristiriitaisia viestejä Loganilta. Lane tulee
raskaaksi häämatkallaan ja synnyttää myöhemmin kaksoset. Sherry haluaa takaisin
GG:n elämään. Lorelai ja Christopher menevät Pariisin matkalla naimisiin ja
kokeilevat avioelämää. Pari on jopa ostamassa taloa Stars Hollow'n ulkopuolelta,
mutta Lorelai ei halua jättää kaupunkia, minkä Christopher lukee Luken
kaipuuksi. Pari eroaa pian, koska Christopher on vakuuttunut, että Lorelai
rakastaa yhä Lukea. Loganin bisnekset menevät ensin loistavasta, mutta pian
yritysoston jälkeen kaikki näyttää luhistuvan. Epäonnistunut Logan sanoutuu irti
perheestään ja yrittää saada töitä. Logan kosii Roryä, joka sanoo tarvitsevansa
lisää aikaa. Lopulta Rory vastaa kieltävästi ja Logan päättää heidän suhteensa.
Rory valmistuu, mutta työhakemukset eivät ota tulta alleen. Rory tapaa idolinsa,
Christiane Amanpourin äitinsä avustuksella. Lopulta Rory saa töitä
presidentinvaalikampanjasta kirjoittavana verkkotoimittajana, joka vie Roryn
tien päälle. Kaupunkilaiset järjestävät Roryn lähdön kunniaksi juhlat, joiden
aikana Lorelai ja Luke lähentyvät uudelleen. Sarjan päättyessä jää kuitenkin
avoimeksi, mikä heidän suhteensa tila on.



https://fi.wikipedia.org/wiki/Alakurtti_(tukikohta)

Alakurtin sotilaslentoasema on Venäjän ilmavoimien ja maavoimien ilmailun
tukikohta Murmanskin alueen Kantalahden piirissä, Alakurtissa lähellä Suomen
rajaa. Kenttä on aiemmin ollut saksalaisten, sittemmin Neuvostoliiton asevoimien
käytössä. Ennen 13.3.1940 solmittua Moskovan rauhaa alue oli Suomea.
Neuvostoliitto vaati kaistaleen Sallasta, Suomen Karjalan ja Kalastajasaarennon
alueiden lisäksi.

Alakurttiin on sijoitettu helikopterirykmentti, asevarikko ja 194. radiotekninen
rykmentti. Alakurtissa on myös rajavalvontayksikkö.

Tukikohtaan on sijoitettu Venäjän 6. ilma-armeijan 85. erillinen
helikopterirykmentti. Yksiköllä on Mi-8- ja Mi-24-helikoptereita.

35. varikkotukikohdassa on henkilöstöä 443, 31 kpl T-80-panssarivaunuja, 36 kpl
2s1 Gvozdika 122 mm panssaritelahaupitseja, 11 kpl BM-21
Grad-raketinheitinjärjestelmiä, 12 kpl BM-27 Uragan raketinheitinjärjestelmiä,
214 kpl MT-LBT panssaroituja miehistönkuljetusvaunuja.

Neuvostoliiton aikana Alakurttiin oli sijoitettu osia 54. moottoroidusta
jalkaväkidivisioonasta; osa divisioonasta oli Kantalahdessa:lähde?



https://fi.wikipedia.org/wiki/Populismi

Populismi (latinan sanasta populus ’kansa’) tarkoittaa kansansuosioon usein
kansankiihotuksellisin keinoin tähtäävää poliittista toimintaa. Populismia on
Peter Wilesin määritelmän mukaan jokainen uskonkappale tai liike, joka perustuu
seuraavalle pääpremissille: "Hyve asuu yksinkertaisissa, tavallisissa ihmisissä,
joita kansasta on valtaosa, ja heidän kollektiivisissa traditioissaan."

Populismin ilmenemismuodot poikkeavat toisistaan huomattavasti. Populismi
tavoittelee laajaa kannatusta tarttuvilla iskulauseilla, vaatimalla asioita,
joita enemmistö haluaisi, kehumalla ”todellista kansaa” ja pilkkaamalla
räikeästi poliittisia vastustajiaan. Populismin toimintamalli perustuu suosion
tavoitteluun helposti omaksuttavien, usein tunneperäisten ja asioita
yksinkertaistavien tunnusten avulla. Populismi ei ole varsinainen
aatejärjestelmä, vaan sille on tyypillistä aatteiden tai käsitejärjestelmien
vähättely ja kansanomaisuuden korostaminen.

Populismi esiintyy mielellään uutena voimana kaikkia vanhoja, rappeutuneita
puolueita vastaan, mutta arvoiltaan se on yleensä konservatiivista ja
johtajakeskeistä. Populismissa suhtaudutaan yleensä hyvin arvostelevasti
eliittiin ja korostetaan tavallisen ihmisen näkemysten arvoa. Populismi
yhdistelee poliittiseen ohjelmaansa aineksia sekä vasemmistolta että
oikeistolta. Populistit vastustavat suuryritysten ja talouselämän valtaa, mutta
suhtautuvat yleensä vihamielisesti perinteiseen työväenliikkeeseen ja
vasemmistopuolueisiin.

Euroopassa populistiset näkemykset saivat 1800–1900-luvuilla eniten tilaa niissä
maissa, joissa teollistuminen tai valtiollinen yhtenäisyys ei ollut edennyt yhtä
pitkälle kuin kehittyneimmissä maissa. Esimerkiksi Saksassa ja Italiassa
populistisilla suuntauksilla oli suuri merkitys kansallisvaltion muodostumisen
nopeuttajana. Saksassa maanviljelijäväestöstä luotiin ihannoitu kuva ja se
nostettiin muiden yhteiskuntaluokkien esikuvaksi. Populismin merkitys kuitenkin
väheni ensimmäisen maailmansodan jälkeen, vaikka myöhemmät diktatuurit
omaksuivatkin joitakin populistisia keinoja. Toisen maailmansodan jälkeinen
voimakas talouskasvu ja toisaalta kasvavat yhteiskunnalliset erot synnyttivät
uusia populistisia liikkeitä. Nämä liikkeet tarjoutuivat ajamaan sellaisten
ryhmien etuja, jotka kokivat jääneensä kiihtyvän talouskasvun jalkoihin.
Ahdinkoon joutuneita ryhmiä olivat esimerkiksi maanviljelijät ja pienyrittäjät.
Retoriikassaan uudet populistiset liikkeet pyrkivät vetoamaan ennen kaikkea niin
sanottuihin tavallisiin ihmisiin.

Populismi on saanut jalansijaa myös Aasiassa, Afrikassa ja Latinalaisessa
Amerikassa. Useissa maissa syntyi siirtomaavallan jälkeen kansallismielisyyttä
korostavia puolueita, joilla oli usein karismaattinen johtaja. Näiden maiden
uusi hallitseva luokka loi populistisia piirteitä omanneita aatejärjestelmiä,
joilla oikeutettiin totalitaarinen hallinto.

Populistisina liikkeinä on pidetty esimerkiksi Argentiinan peronistista liikettä
ja Veikko Vennamon johtamaa Suomen Maaseudun Puoluetta. Euroopan nykyisten
populististen liikkeiden keskeisiä teemoja ovat verojen, byrokratian ja
korrup­tion vastustaminen sekä usein myös siirtolaisuuden synnyttämä
muukalaisvastaisuus.

Suomessa populismia edusti vennamolainen liike. Vennamolaisuuden aatteellisena
seuraajana nähtyjen Perussuomalaisten puheenjohtaja Timo Soini on tunnustautunut
populistiksi. Hän pitää populismia aatteena, joka korostaa demokratiaa ja
ihmisarvoa. Soinin mukaan populismia halveksitaan, koska se on poliittisesti
epäkorrektia ja haastaa valtaapitävät.

Poliittista ideologiaa ja aktiivisuutta jonka tarkoitus on edustaa tavallisen
kansalaisen tarpeita ja toiveita.



https://fi.wikipedia.org/wiki/Englannin_kieli

Englannin kieli on Englannissa syntynyt germaaninen kieli. Sitä käytetään
virallisena kielenä muun muassa Kansainyhteisössä ja Yhdysvalloissa. Englanti on
yksi maailmankielistä: se on maailman opetetuin ja ymmärretyin kieli, ja se on
yleisesti käytössä lingua francana. Englantia käytetään useammin toisena tai
vieraana kielenä kuin mitään muuta kieltä. Englantia osaavia ihmisiä on arvioitu
maailmassa olevan yhteensä noin 600–1 700 miljoonaa.

Englanti kuuluu indoeurooppalaisen kielikunnan germaanisten kielten läntiseen
haaraan. Se kehittyi Britanniaan 400-luvulla tulleiden anglosaksien puhumista
kielistä. Myös latina, kreikka, kelttiläiset kielet, muinaisnorja ja etenkin
1000-luvun normannivalloittajien muinaisranska ovat vaikuttaneet englantiin.

Lähes 400 miljoonaa ihmistä puhuu englantia äidinkielenään. Englanti on
enemmistön äidinkieli Britteinsaarilla sekä joissain brittiläisen imperiumin
entisissä siirtokunnissa ja territorioissa, kuten Yhdysvalloissa, Kanadassa,
Australiassa ja Uudessa-Seelannissa. Eniten englantia äidinkielenään puhuvia on
Yhdysvalloissa, 225 miljoonaa (yli 5-vuotiaista vuonna 2007).

Suomessa oli vuoden 2012 lopussa 14 666 henkilöä, joiden äidinkieleksi oli
rekisteröity englanti.

Brittiläisen imperiumin jäljiltä englanti on virallinen kieli useissa
sellaisissakin Kansainyhteisön maissa, joissa se ei ole enemmistön äidinkieli,
kuten Pakistanissa, Ghanassa, Intiassa, Nigeriassa, Etelä-Afrikassa, Keniassa,
Ugandassa ja Filippiineillä.

Englantia puhuu toisena kielenään maailmassa noin 150–375 miljoonaa ihmistä.
Arvio englantia vieraana kielenä puhuvien ihmisten määrä ovat vaihdelleet
määritelmän mukaan 100 miljoonasta miljardiin. Euroopan unionin kansalaisista
38 % ilmoitti vuonna 2012 osaavansa englantia vieraana kielenä, ja englanti oli
puhutuin vieras kieli 19:ssä niistä 25:stä EU-maasta, joissa se ei ole
virallinen kieli.

Maailman suurimman yksityisen kielikouluttajan EF Education Firstin vuonna 2013
järjestämien kielikokeiden mukaan parhaiten englantia vieraana kielenä osataan
Tanskassa, Alankomaissa, Ruotsissa, Suomessa, Norjassa, Puolassa ja Itävallassa,
heikoimmin taas Irakissa, Libyassa ja Kambodžassa.

Englannin kieli on nykyisin maailmankieli. Se on muun muassa kaupan, tekniikan
ja kulttuurin tärkein kieli. Englanti on ollut yksi Yhdistyneiden kansakuntien
virallisista kielistä sen perustamisesta 1945 lähtien.

Englannin kielen nousulle maailmankieleksi voidaan löytää useita syitä. Yksi on
englannin kielen historiallinen luonne eri kielten sekoituksena ja kielenä, jota
ei enää mielletä minkään kansakunnan ”omaisuudeksi”. Toinen syy on brittiläinen
imperiumi, jonka myötä englanti levisi maapallon eri kolkkiin. Myös Yhdysvaltain
nousu toisen maailmansodan jälkeen taloudellista, teknistä ja poliittista valtaa
omaavaksi supervallaksi kasvatti englannin kielen merkitystä. Viime aikoina
kiihtynyt globalisaatio on edesauttanut englannin kielen nousua kulttuurin,
talouden ja kaupan yhteiseksi kieleksi, jonka avulla voidaan kommunikoida
suoraan ilman tulkkien ja kääntäjien apua. Englannista on tullut myös Internetin
valtakieli.

Vaikka englanti nähdäänkin usein kansainvälistä asiointia helpottavana
työkaluna, sen valta-asema on herättänyt monessa maassa myös huolta kielellisen
monimuotoisuuden säilymisestä.

Suomessa englanti ei ole pakollinen oppiaine kouluissa, mutta 99,4 prosenttia
7–9-luokkalaisista opiskeli sitä vuonna 2011. Englannista tuli vakituinen
oppiaine tyttölyseoihin vuonna 1918 sekä poikakouluihin ja oppikouluihin 1941.
Englannista tuli Suomen kouluissa eniten opiskeltu vieras kieli 1960-luvulla.
Englannin kieli on Suomessa yleistynyt etenkin 1980-luvulta alkaen muun muassa
mainonnassa, nuorisomediassa ja tuotenimissä, ja suomen kieleen on tullut viime
vuosikymmeninä paljon anglismeja. Englanninkielinen opetus on yleistynyt Suomen
yliopistoissa niillä aloilla, joilla opiskelijoita koulutetaan globaaleille
työmarkkinoille.

Englanti kuuluu indoeurooppalaisen kielikunnan germaanisten kielten läntiseen
haaraan. Samaan haaraan kuuluvat nykykielistä muun muassa skotti, friisi, saksa,
hollanti ja afrikaans. Nykyenglanti pohjautuu muinaisenglantiin, joka oli hyvin
läheistä sukua muinaisfriisille; englanti ja friisi luokitellaankin yhteiseen
anglofriisiläisten kielten haaraan. Englannin tavoin myös skotti pohjautuu
muinaisenglantiin. Muinaisenglantia seurannut ja nykyenglantia edeltänyt
kielimuoto tunnetaan nimellä keskienglanti.

Englanti on levinneisyyteensä nähden melko yhtenäinen kieli. Sen päämurteet ovat
brittienglanti ja amerikanenglanti, jotka ovat keskenään ymmärrettäviä.
Amerikanenglanti on Yhdysvaltain hallitsevan aseman johdosta nykyisin
maailmanlaajuisesti englannin merkittävin murre. Jotkut tutkijat pitävät
afrikkalaisamerikkalaista englantia kokonaan omana kielenään. Myös esimerkiksi
karibianenglanti, australianenglanti ja intianenglanti ovat tunnettuja ja
omaleimaisia englannin murteita.

Brittienglannin korrekteimpana muotona pidetään Etelä-Englannissa kehittynyttä
koulutetun väen ja yläluokan aksenttia, joka sai 1900-luvun alussa nimekseen
Received Pronunciation (’yleisesti oikeaksi hyväksytty ääntäminen’). Sitä
käyttävät muun muassa Englannin kuninkaalliset ja yleisradioyhtiö BBC, ja sitä
on kutsuttu myös kuninkaan/kuningattaren englanniksi, BBC:n englanniksi ja
oxfordinenglanniksi.

Kielen omakielinen nimi English tulee itäisen Britannian 400-luvulla
valloittaneista angleista. Koko maata alettiin pian kutsua heidän mukaansa
latinalaisittain Angliaksi, ja nimestä käytettiin myös Engl- alkuista
rinnakkaismuotoa. Sana Englisc esiintyy muinaisenglantilaisessa kirjallisuudessa
ensi kertaa 880-luvulla, tarkoittaen sekä englantilaista (adj.) että englannin
kieltä.

Englanti pohjautuu nykyisessä Luoteis-Saksassa ja Tanskan Slesvigissä asuneiden
anglien ja saksien kieliin ja murteisiin. Nämä kansat valloittivat 400-luvulta
alkaen yhdessä Jyllannin juuttien kanssa kelttiläis-roomalaisesta Britanniasta
nykyisen Englannin alueen.

Vulgaarilatina ja klassinen latina toivat englannin kielen mannereurooppalaisiin
esimuotoihin vaikutteita jo ennen anglien ja saksien (yhteisnimitykseltään
anglosaksit) saapumista Britanniaan. Latinan vaikutus anglosaksien kieleen
jatkui Britanniassa myös roomalaisten lähdön jälkeen 400-luvulla.

Muinaisenglannin kirjakieli syntyi 600-luvulla, kun englantilaiset munkit
alkoivat kirjoittaa osittain englanniksi. Kieltä oli aluksi kirjoitettu
riimuilla, mutta kristinuskon myötä sille kehitettiin latinalaisperäinen
aakkosto. Joillekin äänteille otettiin riimukirjoituksesta kuitenkin edelleen
omat merkit (kuten Þ [θ]/[ð]), joita ei nykyisin kuitenkaan enää käytetä.
Kirjurit pyrkivät yleensä ääntämyksenmukaiseen kirjoitusasuun, mutta esimerkiksi
vokaalien yhteensopimattomuus latinalaisten kirjaimien kanssa, murteiden erot ja
latinan käytännöt aiheuttivat sanojen kirjoitusasun vaihtelua, joka säilyi
kielessä aina 1700-luvulle saakka.

Säilyneiden tekstien perusteella muinaisenglanti jaetaan neljään päämurteeseen:
wessexiläiseen, kentiläiseen, mercialaiseen ja northumbrialaiseen, joista kahta
jälkimmäistä on kutsuttu myös yhteisesti angliksi.

Muinaisenglanti eroaa nykyenglannista niin paljon, että sen riittävä
ymmärtäminen vaatii nykyenglantia ymmärtävältäkin paljon opiskelua.
Muinaisenglannin kielioppi muistuttaa sijamuotoineen, verbimuotoineen ja
sukuineen enemmän saksaa tai latinaa kuin nykyenglantia, ja sitä äännettiin ja
kirjoitettiin myös hyvin eri tavalla kuin nykyenglantia.

Kelttiläiset kielet säilyivät saaren reuna-alueilla Skotlannissa, Walesissa,
Cornwallissa ja jossain määrin myös Cumbriassa, joita germaanit eivät
asuttaneet. Muinaisenglantiin tuli kelttien kielistä kuitenkin vain vähän
lainoja.

800–1000-luvuilla saaren pohjois- ja itärannikolle asettuivat viikingit, jotka
puhuivat englannin pohjoisgermaanista sukulaiskieltä muinaisnorjaa. Se ei aluksi
vaikuttanut englantiin kovinkaan paljon paikannimiä lukuun ottamatta: vuosien
800–1200 välillä omaksutusta 150 skandinaavisesta lainasanasta vain 25 on
säilynyt nykyenglantiin. Muinaisnorjan vaikutus englantiin onkin pääasiassa
peräisin vasta keskienglannin ajalta. Muinaisenglantiin alkoi viimeistään
800-luvulta lähtien tulla vaikutteita myös muinaisranskasta maiden
uskonnollisten ja poliittisten yhteyksien kautta, joskin ranskalaisten
lainasanojen määrä tuolta ajalta on pieni.

Vuonna 1066 normannit valloittivat Englannin, ja sitä seuranneiden 300 vuoden
aikana normannikuninkaat ja ylhäisö puhuivat ja kirjoittivat vain muinaisranskaa
ja sitä seuranneita ranskan uudempia muotoja. Englanti säilytti kuitenkin
asemansa tavallisen kansan kielenä.

Normannivalloituksen alkua pidetään usein keskienglantina tunnetun kielimuodon
syntyajankohtana, joskin moni ajoittaa vaiheen alun vasta 1100-luvulle.
Englantiin siirtyi suuri määrä normannien käyttämiä sanoja ja muita kielen
piirteitä, jotka ovat säilyneet nykypäivään saakka. Muinaisenglannin monet
vanhagermaaniset taivutusmuodot ja päätteet katosivat keskienglannin aikana, ja
tilalle tulivat sanajärjestyksen vaihtelu ja prepositioilmausten runsaus. Myös
ääntäminen muuttui niin että muinaisenglannin vakiintunut kirjakieli oli
1100-luvulla jo nopeasti vanhentunut.

Toisen vuosituhannen alussa myös muinaisnorjan sanasto oli jo levinnyt englannin
puhekieleen. Vuoden 1200 jälkeen skandinaavisia sanoja alkoi esiintyä entistä
useammin myös englannin kirjakielessä, ja ne korvasivat monet anglosaksiset
sanat laajalti kielen perussanastossa. Nykyenglannin yleiskielessä on noin
400–500 muinaisnorjalaista lainasanaa tuolta ajalta ja murteissa sitäkin
enemmän.

1300-luvulla englanniksi kirjoittanutta Geoffrey Chauceria pidetään
keskienglannin kirjakielen merkittävimpänä kehittäjänä. Keskienglannin vaihetta
pidetään ”englannin murteiden kautena”, sillä kirjakieli seurasi lukuisten
paikallisten, toisistaan paljon eronneiden murteiden kielioppia ja ääntämystä.
Keskienglannin päämurteet olivat Kentin murre, eteläinen, itä-midlandilainen,
länsi-midlandilainen ja northumbrialainen murre.

Vuosien 1450–1700 välillä tapahtuneessa suuressa vokaalisiirroksessa englannin
äännejärjestelmä muuttui, kun monet keskienglannin vokaalit vaihtuivat toisiksi.
1500-luvun puoliväliin mennessä englannin kirjakieli oli erkaantunut
ääntämisestä, vaikka yksityisessä kirjeenvaihdossa noudatettiinkin vielä
paikallista ääntämystä. Myös Englannin ensimmäinen kirjanpainaja William Caxton
suosi uutta kirjoitustapaa.

Näytelmäkirjailija William Shakespeare vaikutti merkittävästi englannin kieleen
1600-luvun taitteessa, ja hänen ajastaan katsotaan nykyenglannin vaiheen
alkaneen. Shakespeare keksi lähes 6 000 uutta sanaa ja kehitti myös kielioppia.
1600-luvun alku on englannin kielen historiassa aikaa, jolloin kieleen tuli
eniten uusia sanoja, osa lainattuja ja osa omaperäisiä. Monien vanhojen sanojen
merkitykset myös muuttuivat.

Pelko kielen liian nopean laajenemisen ja muutoksen vaikutuksista synnytti
ensimmäiset englannin kielen sanakirjat, kieliopit ja ääntämisoppaat.
Englantilaisen Samuel Johnsonin sanakirja A Dictionary of the English Language
(1755) vakiinnutti kielen oikeinkirjoituksen ja kieliopilliset muodot, kodifioi
ääntämisen sekä laajensi jokapäiväisen elämän sanastoa. Yhdysvaltalaisen Noah
Websterin Dictionary of the American Language (1828) teki saman Yhdysvalloissa
syntyneelle amerikanenglannille. Sanakirjojen myötä kieleen syntyi
oikeakielisyyden käsite ja korrektina pidetty yleiskieli (Englannissa Standard
English ja Yhdysvalloissa Standard American English). 1700-luvun lopulla
englannin kieli oli jo saavuttanut lähes nykyisen muotonsa niin kieliopin,
ääntämisen kuin oikeinkirjoituksenkin suhteen: sen sanasto on senkin jälkeen
laajentunut maailman muuttuessa. Brittiläisen imperiumin myötä englannin kieli
oli myös levinnyt maailman eri kolkkiin.

Englannin kieli on omaksunut lainasanoja 1 600 vuoden historiansa aikana useasta
kielestä. Nykyenglannin sanastosta lähes 70 prosenttia on lainattu muualta.
Vanhat germaaniset sanat muodostavat yhä kuitenkin englannin kielen
perussanaston: sadasta yleisimmästä sanasta germaanisia on 97 % ja tuhannesta
yleisimmästä vielä 57 %.

Englannin alkuperäinen sanasto on länsigermaanista. Latinasta tuli paljon
lainasanoja jo englannin esimuotoihin ja vielä huomattavan paljon lisää
muinaisenglannin aikana vuosina 450–1100. Kelttien kielistä englantiin tuli vain
vähän lainoja. Muinaisnorjasta lainasanoja on tullut vuodesta 800 alkaen, mutta
suurin osa skandinaavisista lainasanoista on peräisin vasta keskienglannin
ajalta. Ranskalaisia lainasanoja kieleen alkoi tulla 800-luvulta lähtien.
Normannivalloituksen jälkeen vuodesta 1066 englannin kieleen tuli kolmen
vuosisadan aikana suuri määrä yläluokan omaksumia ranskankielisiä lainasanoja.
Ranskasta lainatut sanat, jotka liittyivät usein uskontoon, hallintoon, lakiin
ja kulttuuriin, olivat usein monitavuisia, kun vanhemmat anglosaksiset
perussanat olivat yksitavuisia. 1200-luvulla englantiin alkoi tulla myös
keskiranskalaisia lainasanoja.

Alla olevassa taulukossa on esimerkkejä eri kielistä englantiin tulleista
sanoista.

Englannin kielessä on nykyisin poikkeuksellisen laaja sanasto, jonka laajuutta
on tosin vaikea määritellä tarkasti. Englantilaisen Oxford English Dictionary
-sanakirjan toisessa laitoksessa (1989) on noin 171 000 käytössä olevaa
erillistä sanaa, ja kielen sanojen yhteismääräksi ilman teknistä tai alueellista
sanastoa arvioitiin yli 250 000. Vuoden 2011 sanakirjassa on kaiken kaikkiaan
yli 600 000 sanamuotoa. Erään tutkimuksen mukaan koulutettu englantilainen
käyttää aktiivisesti noin 50 000 sanaa.

Englannin kielessä on jäljellä enää vähän taivutusmuotoja useimpiin muihin
indoeurooppalaisiin kieliin verrattuna. Siinä ei ole myöskään kieliopillista
sukua. Lauseiden merkitys määräytyy suurelta osin sanajärjestyksen perusteella.
Prepositioita on runsaasti ja niiden käyttö on monipuolista.

Monikon pääte on yleensä -(e)s. Joillakin sanoilla on epäsäännöllinen monikko,
kuten foot – feet, mouse – mice, sheep – sheep. Jotkin vierasperäiset sanat
säilyttävät alkuperäisen monikkonsa, kuten medium – media. Yksikkömuotoisiin
ryhmäsanoihin liittyvä verbi voi olla monikossa, esimerkiksi the staff are.

Yksikön epämääräinen artikkeli on a/an; monikossa ei ole epämääräistä
artikkelia. Määräinen artikkeli on the.

Henkilöistä käytettävän genetiivin tunnus on yksikössä ’s ja monikossa pelkkä
heittomerkki. Esineistä ja asioista käytetään of-genetiiviä.

Adjektiivin vertailumuodot ovat komparatiivi -er ja superlatiivi the -est.
Joidenkin adjektiivien, etenkin pitkien, tai partisiippien (kuten scared),
kohdalla käytetään vertailumuotoja more – most. Epäsäännöllisiä adjektiiveja
ovat muun muassa good – better – the best (’hyvä’) ja many – more – the most
(’paljon’).

Tapaa kuvaava adverbin pääte on -ly, esimerkiksi careful – carefully
(’varovasti’). Joissakin sanoissa adjektiivi ja adverbi ovat samannäköisiä,
esimerkiksi straight (’suora’ ja ’suoraan’).

Verbin aikamuotoja ovat preesens, imperfekti, perfekti, pluskvamperfekti ja
futuuri. Näistä jokaisella on yleis- ja kestomuoto. Kestomuoto kuvaa jatkuvaa
toimintaa ja yleismuoto tavallisesti esimerkiksi päättynyttä tai lyhyttä
tapahtumaa. Alla olevassa taulukossa on säännöllisen to talk (’puhua’) -verbin
taivutus aikamuodoissa yksikön kolmannessa persoonassa:

Tulevaa aikaa voi kuvata joskus myös preesensillä tai be going to -rakenteella.
Aikamuodot (kuten myös pronominit sekä ajan ja paikan määreet) muuttuvat
tietyissä tilanteissa siirryttäessä suorasta esityksestä epäsuoraan.

Verbin tapaluokkia ovat indikatiivi, imperatiivi (joka on perusmuodon kaltainen)
ja konditionaali (joka muodostetaan would-apuverbillä). Konditionaalilla on
neljä muotoa: nykyajan ja menneen ajan yleis- ja kestomuodot.

Säännölliset verbit taipuvat kuten talk-verbi: talk – talked – talked.
Englannissa on hyvin paljon epäsäännöllisiä verbejä, kuten go – went – gone
(’mennä’). Vaillinaisia apuverbejä (joilta puuttuu tiettyjä muotoja) ovat muun
muassa can/could, must, may/might, shall, will, should, would.

Passiivi muodostetaan apuverbillä be (’olla’), joka taipuu aikamuodon ja
subjektin mukaan, esimerkiksi The house was painted (’Talo maalattiin’). Myös
we-, you-, they-, one- ja people-muotoisia passiiveja voidaan käyttää,
esimerkiksi They say that... (’Sanotaan että...’).

Gerundi on verbin -ing-päätteinen muoto. Sitä käytetään esimerkiksi partisiipin
preesensissä, kuten flying (’lentävä’); tai -minen-muodossa, kuten swimming
(’uiminen’).

Lauseenvastikkeita esiintyy lähinnä kirjoitetussa kielessä. Yleisimpiä
lauseenvastikkeita on -ing, esimerkiksi looking (’näyttäen’). Muita
lauseenvastikkeena käytettyjä muotoja ovat partisiipin perfekti ja infinitiivi.

Englannin sanajärjestys on väitelauseissa suora (subjekti– predikaatti– objekti)
ja kysymyksessä joskus käänteinen, esimerkiksi silloin kun kysymyssana ei ole
subjektina (kuten Who do you live with?). Adverbiaalit ovat yleensä lauseen
lopussa, järjestyksessä tapa – paikka – aika.

Muodollisia subjekteja ovat it ja there, esimerkiksi It was lovely in May
(’toukokuussa oli ihanaa’) tai There are apples in the basket (’korissa on
omenoita’).

Alla olevassa taulukossa ovat kaikille englannin aksenteille yhteiset
konsonanttifoneemit ja niiden yleisimpiä kirjoitusmuotoja:

Soinnittomat klusiilit (p, t, k) aspiroituvat painollisen tavun alussa (kuten
sanassa pen [pʰɛn]). Ne eivät aspiroidu painottomissa tavuissa (kuten sanassa
dipper) tai s-kirjaimen perässä (kuten sanassa spun), eivätkä ne aina aspiroidu
sanan lopussa. Sibilantit /ʃ/ ja /ʒ/ ovat yleensä labialisoituneet eli ne
äännetään pyörein huulin. Amerikan- ja skotlanninenglannissa wh äännetään
yleensä sanan alussa /ʍ/, joka on oma foneeminsa ja ääntyy muuten samoin kuin
/w/ mutta soinnittomana.

/r/ on yleensä retrofleksinen, mutta skottienglannissa se on yhä yksi- tai
monitäryinen tremulantti. Englannin kielen eri aksentit voidaan jakaa /r/:n
ääntämisen mukaan kahteen ryhmään: roottisiin ja ei-roottisiin. Ei-roottisissa
aksenteissa /r/ äännetään vain tavun alussa ja vokaalien välissä, mutta
roottisissa aksenteissa /r/ äännetään aina (kuten sanoissa beard ja war).
Roottisten aksenttien esiintymisalueita ovat Lounais-Englanti, Skotlanti,
Irlanti, Länsi- ja Pohjois-Yhdysvallat, Kanada, Barbados ja osa Jamaikaa.
Ei-roottisten aksenttien esiintymisalueita ovat suurin osa Englantia, Wales,
Etelä-Yhdysvallat, New Yorkin osavaltio ja Uusi-Englanti, Australia ja
Uusi-Seelanti, suurin osa Karibiaa ja Afrikka. Myös suurin osa
afroamerikkalaisista puhuu ei-roottisesti.

Foneemilla /l/ on kaksi allofonia, [l] ja tumma [ɫ]. Jälkimmäinen esiintyy
tavujen lopussa, kuten sanoissa hill [hɪɫ] ja elbow [ɛɫboʊ].
Skotlanninenglannissa se esiintyy muissakin paikoissa.

Glottaaliklusiili esiintyy joissain englannin murteissa, kuten cockneyssa ja
skotlanninenglannissa. Amerikanenglannissa ja Ulsterin englannissa esiintyy
alveolaarinen napausäänne [ɾ], esimerkiksi /t/:n ja /d/:n allofonina sanoissa
latter ja ladder [laɾr].

Englannin kielen sana voi alkaa enintään kolmella konsonantilla (kuten string)
ja päättyä jopa neljään konsonanttiin (kuten twelfths). Tavu rakentuu vokaalin
ympärille ja on muotoa KKKVKKKK (konsonantteja voi olla vähemmänkin aina
yksinäisen vokaalin muodostamaan tavuun asti). Myös tietyt konsonantit (/l/, /r/
tai nasaali) voivat toimia tavussa vokaalin asemassa.

Vokaaleja englannin kielessä on moniin muihin kieliin verrattuna varsin paljon.
Aksenttien välillä esiintyy lisäksi suuria vokaalinvaihteluita.

Brittiläisessä standardienglannissa pitkien ja lyhyiden vokaalien ero ei ole
foneettinen. Kontrasti on sen sijaan tiukkojen ja höllien vokaalien välillä –
näiden pituus vaihtelee allofonisesti. Höllä vokaali (kuten /ɪ/) on
sentralisoitunut ja sen artikulointi on epätarkempaa kuin tiukan vokaalin (kuten
/i/), joka lausutaan selkeästi artikuloiden. Murteesta riippuu, muuttuuko
pituus. Skottienglannissa höllät vokaalit ovat aina lyhyitä, mutta tiukat voivat
olla lyhyitä tai pitkiä.

Alla olevassa taulukossa on Received Pronunciation -aksentissa käytettävien
vokaalifoneemien yleisimpiä kirjoitusmuotoja esimerkkisanoineen:

Foneemit /e/ ja /o/ ääntyvät useimmissa murteissa diftongisina [eɪ] ja [oʊ].
Joskus myös /i/ ja /u/ äännetään diftongisesti [ɪi] ja [ʊu] Amerikanenglannissa
/r/ yhdistyy edeltävän vokaalin kanssa usein r-sävyiseksi vokaaliksi,
esimerkiksi /ɜ/ plus /r/ → [ɚ].

Suuressa vokaalisiirroksessa 1400- ja 1700-lukujen välillä englannin kielen
pitkät vokaalit saivat nykyisen muotonsa. Samalla vokaalien kirjoitusmuoto ja
ääntäminen erkaantuivat toisistaan. Vokaalisiirroksen ensimmäisessä vaiheessa
ylävokaalit /i/ ja /u/ diftongiutuivat muotoon /aɪ/ ja /aʊ/; näin sana my [mi]
alettiin lausua [maɪ] ja hus (nyk. house) [hus] alettiin lausua [haʊs]. Näiltä
vokaaleilta vapautuneeseen tilaan nousivat välivokaalit /e/ ja /o/ sekä
alavokaali /a/. Vokaalisiirros tapahtui vaiheittain, ja jotkin sanat jäivät sen
ulkopuolelle (kuten break). Alla olevassa taulukossa ovat tärkeimmät
vokaalimuutokset vuosisadoittain:

Useiden englannin kielten sanojen kirjoitusmuodoksi on vakiintunut 1400-luvun
kirjoitusmuoto, joka noudattaa silloista ääntämistä.

Sanapaino vaihtelee englannin kielessä sanoittain ja voi esiintyä niin sanan
alussa, keskellä kuin joskus harvoin lopussakin. Jokaisessa nominissa, verbissä,
adjektiivissa tai adverbissa on yksi pääpainollinen tavu ja joskus joitain
sivupainollisia. Painottomien tavujen vokaali on švaa-vokaali /ə/. Paino on
englannissa osittain foneeminen: on minimipareja, joissa paino on eri tavuilla,
kuten ’pervert (’perverssi’; paino ensimmäisellä tavulla) ja per’vert
(’vääristää’; paino viimeisellä tavulla).

Englannin kieli ei ole tonaalinen kieli, eli sanojen merkitys ei riipu
sävelkorkeudesta. Sävelkorkeuden vaihtelulla voidaan englannissa kuitenkin
korostaa tai selkeyttää lauseen merkitystä, ja sen käyttö on yleistä. Englannin
yleisimmät toonit merkityksineen ovat alla olevassa taulukossa:

Elisio eli äänteiden poisjääminen on englannin puhekielessä melko yleistä.
Yleisimpiä usein poisjääviä foneemeja ovat klusiilia seuraava heikko vokaali
(kuten today [t’deɪ]), monimutkainen konsonanttiyhtymä (kuten acts [aks]), ja
of-sanan [v] ennen konsonanttia. Jotkin sanat lisäksi äännetään puheessa
lyhyinä, kuten had > ’d, has > ’s, will > ’ll, have > ’ve ja are > ’re.

Englantia kirjoitetaan latinalaisen aakkoston 26 kirjaimella A––Z. Tarkkeita
käytetään joissain vierasperäisissä sanoissa, kuten café, fiancée (’morsian’) ja
naïve (’naiivi’). Monessa sanassa niiden käyttö kuitenkin vähenee ajan myötä.

Englannin oikeinkirjoitus on nykyisin poikkeuksellisen epäsäännöllistä.
Muinaisenglannin oikeinkirjoitus oli vielä säännöllinen, mutta
normannivalloituksen jälkeen kielen ääntäminen muuttui nopeasti mutta
oikeinkirjoitusta ei muutettu. Suuressa vokaalisiirroksessa englannin vokaalien
ääntäminen muuttui edelleen merkittävästi. Kirjapainon käyttöönotto myös
vakiinnutti sillä hetkellä käytössä olleen kirjoitustavan.

Amerikanenglannin ja brittienglannin välillä on joitain eroja
oikeinkirjoituksessa. Merkittävimpiä eroja ovat -or/-our (am. color, br.
colour); -ter/-tre, -ger/-gre ym. (am. center, theater, meager; br. centre,
theatre, meagre); e/oe ja e/ae (am. estrogen, esthetics, pedophile, br.
oestrogen, aesthetics. paedophile); -l-/-ll- (am. fulfillment, traveler, br.
fulfilment, traveller); -ize/-ise (am. capsize, br. capsise); -lyze/-lyse (am.
analyze, br. yl. analyse); -og/-ogue (am. dialog, br. dialogue). Amerikkalaiset
kirjoitusmuodot ovat usein brittiläisiä muotoja lyhyempiä. Amerikanenglannissa
ei homofoneja pyritä välttämään yhtä usein kuin brittienglannissa, kuten sanassa
cheque (br.) / check (am. ’šekki’).

Useita yrityksiä englannin kirjoitussääntöjen uudistamiseksi on tehty, mutta
mikään niistä ei ole saanut laajaa kannatusta. Benjamin Franklin esitteli
asuessaan Lontoossa vuonna 1768 kirjoituksessaan A Scheme for a new Alphabet and
a Reformed Mode of Spelling foneettisen kirjoitusjärjestelmän. Deweyn
luokittelun kehittäjä Melvil Dewey ajoi myös asiaa: hän jopa vaihtoi etunimensä
Melvillestä yksinkertaisempaan muotoon Melvil ja kirjoitti osan elämästään
sukunimensä muodossa Dui. Yhdysvaltalainen liikemies Andrew Carnegie perusti
vuonna 1906 arvovaltaisen komitean tutkimaan oikeinkirjoituksen
yksinkertaistamista, ja presidentti Theodore Roosevelt yritti ajaa komitean
ehdotusta turhaan läpi maan hallinnossa.



https://fi.wikipedia.org/wiki/Pilatus_PC-12

Pilatus PC-12 on sveitsiläinen yksimoottorinen potkuriturbiinikäyttöinen
matkustajalentokone, jota valmistaa Pilatus Aircraft. Se on Suomessa ilmavoimien
käytössä.

Pilatus kertoi PC-12 koneen kehitystyöstä lokakuussa 1989. Kone lensi
ensilentonsa 31. toukokuuta 1991. Koneen sertifiointi oli hidasta. Yhdysvaltain
FAA:n hyväksyntä koneelle tuli vasta 15. heinäkuuta 1994.

PC-12-koneen voimalaite on Pratt & Whitney Canada PT6 potkuriturbiinimoottori.
Konetta lentää yksi ohjaaja. Se voi kuljettaa 9 matkustajaa. Rahtikone on
mahdollisesti tulossa.

PC-12-koneita on käytetty liikeyritysten johdon kuljetuksiin, mutta osin sitä
operoivat pienet paikalliset lentoyhtiöt. Koneita on myyty siviiliversiona noin
800 kappaletta. Sotilaskäytössä konetta käyttävät Bulgaria, Sveitsi,
Etelä-Afrikka, Suomi ja Yhdysvallat.

Suomen ilmavoimat osti kuusi Pilatus PC-12 NG -konetta keväällä 2009 22,5
miljoonan euron hintaan. Koneet tulevat käyttöön vuoden 2010 loppuun mennessä,
ja niillä korvataan vuodesta 1983 asti käytössä olleet Piper PA-31-350 Chieftain
ja vuodesta 1991 palvelleet Valmet Redigo -koneet. Pilatuksista ensimmäiset
saapuivat Suomeen viikolla 27 ja loput kesän 2010 aikana.

Lennostoihin sijoitetuilla koneilla suoritetaan Ilmavoimissa yhteyslentoja sekä
kevyen rahdin kuljetuksia.



https://fi.wikipedia.org/wiki/Kourtney_Kardashian

Kourtney Mary Kardashian (s. 18. huhtikuuta 1979 Los Angeles, Kalifornia) on
yhdysvaltalainen televisiopersoona, muotisuunnittelija ja malli. Hän on
esiintynyt saippuasarjassa One Life to Live sekä oman perheensä
tositelevisiosarjassa E! Rikkaat Kardashianit. Hän on tehnyt siskojensa kanssa
myös kaksi spin-off-sarjaa. Kardashian nousi alun perin julkisuuteen silloisen
ystävänsä Paris Hiltonin kautta.

Kourtney Kardashian syntyi 18. huhtikuuta 1979 Los Angelesissa, Kaliforniassa.
Kourtney on Kris Jennerin ja Robert Kardashianin ensimmäinen lapsi. Hänellä on
kolme nuorempaa sisarusta: Kim Kardashian, Khloé Kardashian, Rob Kardashian sekä
kaksi sisarpuolta Kendall Jenner ja Kylie Jenner. Kourtneyn isä Robert
Kardashian tuli aikoinaan tunnetuksi O. J. Simpsonin asianajajana. Kardashianin
vanhemmat erosivat vuonna 1989 ja Kris-äiti meni uudelleen naimisiin
olympiavoittaja Caitlyn Jennerin (silloin Bruce Jenner) kanssa. Pari kuitenkin
erosi myöhemmin vuonna 2015. Robert-isä kuoli vuonna 2003 syöpään. Omien
sisarusten lisäksi uusperheeseen kuuluvat Caitlynin lapset Cassandra Marino,
Burt Jenner, Brandon Jenner ja Brody Jenner.

Kourtney kävi teini-ikäisenä Marymount High Schoolia, joka on roomalaiskatolinen
tyttökoulu Los Angelesissa. Valmistuttuaan Marymountista Kardashian muutti
Texasiin opiskelemaan Southern Methodist Universityyn. Tämä koulu kesti kaksi
vuotta, jonka jälkeen hän muutti Arizonaan opiskelemaan University of Arizona
-nimiseen oppilaitokseen, josta hän valmistui teatteritaiteen kanditaatiksi.
Kourtneyllä oli luokkatovereina mm Nicole Richie ja Luke Walton. Kourtney astui
julkisuuteen ensimmäisen kerran vuonna 2005 osallistuttuaan TV-sarjaan nimeltä
Filthy Rich: Cattle Drive. Suurempaa huomiota Kardashian sai kun perheen
tosi–TV-sarja E! Rikkaat Kardashianit alkoi vuonna 2007. Vuonna 2006 Kourtney
avasi sisarustensa Kimin ja Khloén kanssa muotiliikkeen nimeltä DASH. Vuonna
2011 Kourtney näytteli TV-sarjassa One Life to Live asianajajaa nimeltä
Kassandra Kavanaugh.

Vuonna 2006 Kourtney Kardashian alkoi tapailla Scott Disickiä. Heidän suhdettaan
on aika ajoin vaikeuttanut muun muassa Scottin alkoholiongelma. Parin
ensimmäinen lapsi Mason Dash Disick syntyi 14. joulukuuta 2009. Toinen lapsi
Penelope Scotland Disick syntyi 8. heinäkuuta 2012 ja parin kuopus Reign Aston
Disick syntyi 14. joulukuuta 2014. Vuonna 2015 Kardashian ja Disick erosivat.
Parin on kuitenkin huhuttu palanneen yhteen vuonna 2016. Asiasta ei ole täyttä
varmuutta, mutta ex-pariskunta on ainakin viihtynyt paljon yhdessä.



https://fi.wikipedia.org/wiki/Zara_Larsson

Zara Maria Larsson (s. 16. joulukuuta 1997 Solna, Ruotsi)[1][2],
on ruotsalainen laulaja. Hän nousi julkisuuteen voitettuaan TV4-kanavalla
esitetyn Ruotsin Talent-ohjelman, Talangin, vuonna 2008. Finaalikappaleensa
”My Heart Will Go On” hän julkaisi esikoissinglenään. Vuonna 2012 Larsson solmi
levytyssopimuksen TEN Music Groupin kanssa ja julkaisi
ensimmäisen EP-levynsä, Introducing, tammikuussa 2013. Levyn sinkku ”Uncover”
kohosi listaykköseksi Ruotsissa ja Norjassa, ja se menestyi hyvin myös
muissa Euroopan maissa. Vuonna 2013 Larsson voitti
kaksi Rockbjörnen-musiikkipalkintoa: Vuoden läpimurto ja Vuoden naispuolinen
liveartisti. Samalla hänestä tuli nuorin kaksi Rockbjörn-palkintoa voittanut
artisti.   

Toukokuussa 2014 Larsson julkaisi singlen ”Carry You Home”, joka nousi
Ruotsin toplistalla kolmanneksi ja josta tuli hänen suurin hittinsä sitten
”Uncoverin”. Single sai samana vuonna Ruotsin Grammi-ehdokkuuden. Syyskuussa
2014 hän julkaisi singlen ”Rooftop” ja pian sen jälkeen esikoisalbumin 1, joka
menestyi myös Yhdysvalloissa. Toukokuussa 2015 Larsson
konsertoi Gröna Lundissa, ja pian sen jälkeen ilmestyi single ”Lush Life”, joka
oli valtava menestys. ”Lush Life” oli Ruotsin soitetuin kappale kesällä 2015 ja
on myynyt Ruotsissa neljästi platinaa, ja lisäksi Norjassa ja Tanskassa
platinaa. Syyskuussa 2015 Larsson julkaisi kappaleen ”Never Forget You” yhdessä
brittilaulaja MNEK:n kanssa, josta tuli listaykkönen Ruotsissa ja top 5 -hitti
Norjan, Tanskan, Saksan, Iso-Britannian ja Suomen listoilla. Marraskuussa 2016
Larsson julkaisi singlen ”I Would Like”. 

Zara Larsson kasvoi Enskedessä perheensä kanssa, johon
kuuluu lähihoitaja-äiti, upseeri-isä sekä kolme vuotta Zaraa nuorempi sisko.[3]

Larsson kävi koulua Gubbängsskolanissa ennen kuin vaihtoi kolmannella
luokalla balettiopetukseen Ruotsin kuninkaalliseen balettikouluun (Kungliga
Svenska Balettskolan). Hän aloitti laulamisen varhain, mutta ei halunnut
mennä Adolf Fredrikin musiikkikouluun (Adolf Fredriks musikklasser), koska ei
viihtynyt kuoroissa. Kun hän yhdeksännellä luokalla aloitti Kulturamassa, hän
kuvaili itse uuden ympäristön tehneen hänet nopeasti tietoisemmaksi maailmasta,
yhteiskuntakysymyksistä ja sukupuolimalleista, mikä tuli vaikuttamaan yhä
enenevässä määrin hänen julkiseen rooliinsa.[5][6]

Vuonna 2007 hän osallistui alle 16-vuotiaiden lasten ja
nuorten Stjärnskott-kykykilpailuun ja lisäksi esitti Marta von Trappin roolin
musikaalissa Sound of Music.[4] Kymmenvuotiaana hän voitti Ruotsin
Talent-ohjelman (Talang) vuonna 2008 laulettuaan finaalissa Céline
Dionin kappaleen My Heart Will Go On.[11] Palkinnoksi hän sai 500 000 kruunua,
ja My Heart Will Go On julkaistiin myöhemmin Larssonin
esikoissinglenä. Finaaliesitys on kerännyt jo yli 15
miljoonaa näyttökertaa Youtubessa.[12] Ruotsin TV4:llä esitetyn Talentin tuoman
menestyksen jälkeen Larsson osallistui saman kanavan dokumenttisarjaan Jag ska
bli stjärna (Minusta tulee tähti). Sarja esitettiin talvella 2009/2010, ja siinä
Larsson mm. koe-esiintyi Laila Baggelle. 

Vuonna 2012 Larsson teki sopimuksen levy-yhtiö TEN Music Groupin kanssa ja
9.12.2012 julkaistiin "Uncover”-kappaleen
ennakkoesitys Youtubessa.[13] EP-levy nimeltä Introducing julkaistiin 21.1.2013
ja se sisälsi viisi kappaletta, joista ”Uncover” oli äänitteen
pääsingle.[14] Kappaleesta tuli nopeasti
sekä Ruotsin Sverigetopplistanin sekä Digilistanin ykköshitti [15][16], ja se
pääsi jopa useiden eurooppalaisten listojen top10:een, mukaan lukien
ykkössijalle Norjassa[17] ja viidennelle sijalle Ranskassa.[18] ”Uncover” myi
platinaa Ruotsissa alle kuukaudessa.[19] Heinäkuussa 2013
Larsson vastaanotti Sommarkrysset-ohjelmassa palkinnon platinaa
myyneestä debyytti-EP:stään Introducing,[20] mikä tarkoittaa, että levyä myytiin
yli 120 000 kopiota Ruotsissa. 

Larsson osallistui vuonna 2013 televisioitavaan yhteislaulutapahtumaan Allsång
på Skansen,[21] jossa hän esitti kappaleet ”Uncover”, ”Leva livet” ja ”When
Worlds Collide”. ”Uncoverin” hän lauloi jopa kruununprinsessa Viktorian
syntymäpäivillä Öölannissa[23] sekä Nobelin rauhanpalkintokonsertissa.[24] Gröna
Lundin huvipuistossa 28. elokuuta
2013 järjestetyssä Rockbjörnen-musiikkigaalassa Larsson voitti kaksi
palkintoa: Vuoden läpimurto ja Vuoden naispuolinen liveartisti.[25] Näin hänestä
tuli 15-vuotiaana nuorin kaksi Rockbjörnen-palkintoa voittanut artisti. Larsson
sanoi jälkeenpäin:  

27. maaliskuuta 2013 paljastettiin Larssonin seuraava EP-levy, kun ”She’s Not
Me (Pt. 1)” –singlestä julkaistiin ennakkoesitys.[26] EP-levy julkaistiin 5.
heinäkuuta 2013, ja se sisälsi 5 kappaletta. Tuplasingle ”She’s Not Me” (joka
koostuu singleistä ”She’s Not Me (Pt. 1)” ja She’s Not Me (Pt. 2)”), julkaistiin
kuitenkin jo 25. kesäkuuta 2013. Myöhemmin samana vuonna julkaistiin single ”Bad
Boys”, joka ylsi 27. sijalle Ruotsissa,[15] mutta menestyi
paremmin Tanskassa.[28]   

Vuoden 2015 Grammis-gaalassa Larsson esitti kappaleen ”Carry You Home” ilman
säestystä.[31] Kappale oli samana vuonna ehdolla ”Vuoden kappaleeksi”,[32] mutta
palkinnon voitti lopulta Tove Lo.[33]

Toukokuussa 2015 Larsson piti konsertin Gröna Lundissa. Hän esitti 13
kappaletta, joiden mukana single ”Lush Life” sai
ensiesityksensä.[34] Konserttiin tuli 5 000 ihmistä, ja se sai neljä
tähteä Aftonbladetilta.[34] ”Lush Life” julkaistiin kesäkuussa 2015, ja jo
kuukautta myöhemmin kappale oli ensimmäisellä sijalla Spotifyssa Ruotsin
hittilistalla.   

14. heinäkuuta 2015 Larsson esiintyi toista kertaa Allsång på
Skansen -yhteislaulutapahtumassa, jossa hän esitti kappaleet ”Lush Life” ja
”Wanna Be Your Baby”.[36][37]  

Larsson voitti 12. elokuuta
2015 Kungsträdgårdenissa pidetyssä Rockbjörnen-palkintogaalassa kaksi palkintoa:
”Vuoden naispuolinen liveartisti” sekä erikoispalkinnon tasa-arvoa edistävästä
työstään musiikkialalla.[38] Saman vuoden syyskuussa hän julkaisi ”Never Forget
You” yhdessä brittilaulaja MNEK:n kanssa. Kappale oli Ruotsin singlelistan
kärjessä,[15] ja se myi tuplaplatinaa.[39] Lisäksi ”Never Forget You” ylsi
viiden parhaan joukkoon Norjassa, Tanskassa ja Suomessa.[17][28][40]   

13. toukokuuta 2016 Larsson julkaisi yhdessä David Guettan kanssa kappaleen
”This One’s For You”, joka oli vuoden 2016 jalkapallon Euroopan
mestaruuskilpailujen virallinen tunnuskappale.[41]

Kesästä 2014 lähtien Larsson on kerännyt huomiota feministisillä
kannanotoillaan.[42] Hänen ensimmäinen huomiota herättävä lausuntonsa oli
teksti "8 vinkkiä pojille olemaan raiskaamatta”, joka oli peräisin Ruotsin
vasemmistonuorten (Ung Vänster) kirjoituksesta.[43][44] Eniten huomiota hän sai
ladattuaan Instagramiin kuvan, jossa hän oli vetänyt kondomin
jalkaansa.[45] Larssonin sanoma oli, että miehet eivät voisi koskaan vältellä
kondominkäyttöä sillä argumentilla, että kondomit ovat liian pieniä heidän
sukupuolielimilleen, mikä herätti keskustelua Ruotsissa
ja Yhdysvalloissa.[46][47] 

25. kesäkuuta 2015 hän tuli jälleen huomatuksi, kun hän
kyseenalaisti Bråvalla festivaalin sukupuolinäkökulman, sillä tapahtuman koko
markkinointia ja ohjelmaa hallitsivat miespuoliset artistit. Larsson myös
ihmetteli, miksei häntä itseäänkään esitelty yhtenä festivaalin pääesiintyjistä,
vaikka hän oli kaikista festivaalille kiinnitetyistä artisteista suosituin muun
muassa Spotifyn kuuntelukertojen perusteella.[48]

Samana päivänä Mats Söderlund, joka tunnetaan myös artistinimellä Günther,
kirjoitti Facebook-sivuilleensa solvauksia Larssonista. Larsson oli tästä
johtuen sanonut esityksensä aikana ”Fuck Günther, fuck alla
kvinnohatare (Helvetin Günther, helvettiin kaikki naistenvihaajat)", ja oli
myöhemmin luonut hashtagin #backazara, jota kautta tuhannet ihmiset osoittivat
Larssonille tukensa, mukaan lukien Marit Bergman ja Alice Bah Kuhnke.[48]

25. heinäkuuta 2015 Larsson toimi kesäemäntänä Sommar i
P1 -radio-ohjelmassa.[49] 17-vuotias Larsson rikkoi Robynin ja Gina
Dirawin aiemman ennätyksen nuorimpana kesäjuontajana, sillä he olivat pestissä
20-vuotiaina.[50]   



https://fi.wikipedia.org/wiki/Paul_Landers

Paul Heiko Landers (s. 9. joulukuuta 1964) on saksalainen muusikko. Hän on
toinen industrial metal -yhtye Rammsteinin kitaristeista.

Landersin on joissain tiedoissa virheellisesti väitetty syntyneen
Brest-Litovskissa Valko-Venäjällä; todellisuudessa Landers on kuitenkin syntynyt
Saksassa, Berliinissä. Hän asui lapsena jonkin aikaa myös Moskovassa Venäjällä.
Landersin molemmat vanhemmat olivat opettajia. Landers lähti kotoaan
teini-ikäisenä. Vuonna 1983 hän perusti Berliinissä punk-yhtyeen Feeling B
Aljoscha Rompen ja Christian "Flake" Lorenzin kanssa. Hän soitti myös muissa
yhtyeissä, kuten First Arsch ja Die Firma. Vuonna 1994 Landers liittyi
Rammsteiniin. Paul on soittanut myös Die Magdalene Keibel Combossa

Hän pääsi yhtyeeseen laulaja Till Lindemannin kautta, koska he olivat tuttuja.
Alussa toinen kitaristeista, Richard Kruspe oli vastustanut Paulin ottamista
yhtyeeseen.

Rammsteinin ykköskitaristin Richard Kruspen tavoin ESP on tuottanut Paulille
oman kitaran nimeltä ESP Eclipse I CTM Signature Paul Landers. Tämä
tummansininen Les Paul -mallin kitara maksaa n. 1800 €. Lisäksi keikoilla
Landersilla on mukanaan aina 4 erivireistä kitaraa + Takamen elektroakustinen.
ESP:n lisäksi Landersin sähkökitaramerkkeihin kuuluvat Ibanez ja Gibson.



https://fi.wikipedia.org/wiki/Liikevaihto

Liikevaihto tarkoittaa kirjanpidossa myyntituottojen summaa, josta on vähennetty
arvonlisävero. Liikevaihtoon luetaan yrityksen tuotteiden ja palveluiden
myynnistä saamat tulot. Myynnistä vähennetään myönnetyt alennukset ja myynnin
määrään perustuvat verot (kuten arvonlisävero). Liikevaihto mittaa yrityksen
liiketoiminnan laajuutta.

Tili­kauden aikana kertyneen liikevaihdon määrä esitetään tilinpäätöksessä
kirjanpitolain mukaisesti laskettuna. Liikevaihdon kehitystä seurataan yrityksen
sisäisessä raportoinnissa myös lyhyemmällä aikavälillä. Liikevaihto on
tyypillisesti seurannan kohteena yritysten kuukausiraportoinnissa ja
osavuosiraportoinnissa.

Kirjanpitolain mukaan liikevaihtoon luetaan kirjanpitovelvollisen varsinaisen
toiminnan myyntituotot, joista on vähennetty myönnetyt alennukset sekä
arvonlisävero ja muut välittömästi myynnin määrään perustuvat verot. Varsinainen
toiminta on yrityksen tarkoitusta toteuttavaa jatkuvaa ja suunnitelmallista
tuotteiden tai palveluiden yleensä voitolliseksi tarkoitettua myyntitoimintaa.
Varsinaiseksi toiminnaksi katsotaan myös toiminta, joka on tosiasiallisesti
vakiintunut kirjanpitovelvollisen varsinaiseen toimintaan liittyväksi, vaikka se
ei alkujaan olekaan ollut varsinaista toimintaa.

Kirjanpitolain mukaan tuottojen kirjaamisessa erotetaan varsinaisesta
toiminnasta koituneet tuotot, jotka kirjataan liikevaihtoon, sekä muut tuotot ja
satunnaiset tuotot, jotka kirjataan erikseen. Näin menetellään, jotta
sidosryhmät voisivat seurata ja ymmärtää varsinaisen liiketoiminnan kehitystä.

Liikevaihdon merkitystä liiketoiminnan taloudellisessa analyysissä voidaan
parhaiten ymmärtää tarkastelemalla sitä osana tuloslaskelmaa. Tuloslaskelma on
taloudellisen yhteisön kannattavuuslaskelma, jonka muoto on lakisääteinen.
Tuloslaskelman tarkoitus on antaa yhteisön sidosryhmille mahdollisuus arvioida
yhteisön kannattavuutta ja taloudellista tilaa. Tuloslaskelma on tilinpäätöksen
dokumentti, joka esittää tilikaudelle kuuluvat tulot eli tuotot ja tilikaudelle
kuuluvat menot eli kulut. Tuloslaskelman periaate on esittää tuotot, joista
kulut vähennetään määrätyssä järjestyksessä. Tilinpäätöksen tuloksena saadaan
tilikauden tulos, joka esittää omistajien varallisuuden muutoksen.

Tuotot ovat tilikaudelle kuuluvia tuloja. Tuloslaskelmassa tulon katsotaan
olevan tilikaudelle kuuluvaa tuottoa, jos tuote on luovutettu asiakkaalle
tilikauden aikana. Kulut ovat tilikaudelle kuuluvia menoja. Meno jaksotetaan
tilikaudelle, jos menoa vastaava tulo katsotaan syntyneen tilikauden aikana eikä
menon odoteta enää tulevaisuudessa kartuttavan tuloja. Tätä kutsutaan meno tulon
kohdalle -periaatteeksi. Se osa menoista, joiden vastaavat tulot ovat vielä
saamatta, kirjataan taseeseen aktivoiduksi odottamaan tulevaisuudessa kertyviä
tuloja.

Tuloslaskelman kaava on annettu kirjan­pito­asetuksessa. Yritykset voivat tehdä
kululajikohtaisen tai toimintokohtaisen tuloslaskelman. Molempien
tuloslaskelmien pääkohdat esitetään alla. Kululajikohtainen tuloslaskelma on
yleisimmin käytetty tuloslaskelma. Kirjanpitoasetuksessa annetaan tuloslaskelman
kaavat myös seuraaville yhteisöille: aatteellinen yhdistys, säätiö, kiinteistö,
ammatinharjoittaja.

Liikevaihto on kausikohtaisen kannattavuuslaskennan lähtökohta. Yritysten
sisäisessä laskennassa käytetään katetuoton käsitettä tai lyhyemmin puhutaan
katelaskennasta. Kate on kannattavuuden suure, joka saadaan vähentämällä
tuotoista kustannuksia. Laskennassa voidaan saada erilaisia katesuureita sen
mukaan, mitä kustannuksia tuotoista vähennetään. Katteen suuruus eli
rahamääräinen arvo kertoo, kuinka paljolla voidaan kattaa muita kustannuksia ja
voittoa. Katelaskenta kuuluu yrityksen sisäisen laskennan piiriin mistä syystä
sen käyttö ja menettelytavat ovat yrityksen omien tarpeiden ja valintojen
mukaisia. Katelaskentaa sovelletaan sekä toiminnan että yksittäisten tuotteiden
kannattavuustarkasteluissa. Kannattavuustarkastelun yleinen vaatimus, jonka
mukaan tuotoista pitää vähentää vain tuottojen aiheuttamat kustannukset, pätee
myös katelaskennassa.

Pienet kirjanpitovelvolliset voivat jättää liikevaihdon pois tuloslaskelmastaan.
Tällöin on esitettävä bruttotulos. Kululajikohtaisessa tuloslaskelmassa
bruttotulos saadaan laskemalla yhteen tuloslaskelman erät 1–5.
Toimintokohtaisessa tuloslaskelmassa lasketaan yhteen erät 1–3 ja 6.

Bruttotuloskaavan etuna on, että yrityksen liikevaihto ja myyntikate jäävät
yrityksen omaan tietoon. Myynnin määrän ja myyntikatteen voi siis salata
esimerkiksi kilpailevilta yrityksiltä.



https://fi.wikipedia.org/wiki/Kymri

Kymri (myös wales) on Walesissa puhuttava kelttiläinen kieli, jonka puhujia
sanotaan kymreiksi. Kymrin puhujien määrä romahti 1800-luvulla
englantilaistamispolitiikan sekä varsinkin teollistumisen aiheuttaman englantia
puhuneiden työläisten tulvan johdosta. Toisen maailmansodan jälkeen kymriä on
ruvettu määrätietoisesti elvyttämään. Kymriä puhuu nykyisin äidinkielenään
runsaat 600 000 ihmistä.

Toisin kuin esimerkiksi iiri, kymri ei varsinaisesti koskaan ole joutunut vainon
kohteeksi. Walesilaiset ovat pääasiassa protestantteja, joten kieltä ei pidetty
samalla tavoin kapinallisuuden ilmentymänä kuin katolisten puhumaa iiriä. Sitä
vastoin maastamuutto on verottanut merkittävästi kymrinkin puhujia: siinä missä
skotlantilaisen gaelin kielen puhujia oli 1900-luvun alussa enemmän Kanadan Cape
Bretonissa kuin Skotlannissa, kymrinkielisten maastamuuttajien suurin
siirtokunta syntyi Argentiinan eteläosassa sijaitsevaan Chubutiin.

Toisin kuin iiri Irlannissa, kymri näkyy ja kuuluu lähes kaikkialla Walesissa,
vaikka tärkeimmät kymrinkielisten asuma-alueet ovat Walesin länsiosissa.
Eteläistä ja pohjoista kymrinkielisten aluetta erottaa toisistaan leveähkö
englanninkielinen vyöhyke, joten myös kymrinkielisillä on jonkin verran ongelmia
murteiden ajauduttua erilleen. Pohjois- ja eteläwalesilaiset kymrinpuhujat
laskevatkin mielellään leikkiä murre-eroista. Kirjakieli on kuitenkin varsin
erilaista kuin puhutut murteet ja toimiikin siksi yhdistävänä voimana. Arkaainen
kirjakymri eroaakin itse asiassa murteista yhtä paljon kuin kirja-arabia
puhutusta arabiasta. Sana kirjoittaa on kirjakielellä ysgrifennu, mutta
puhekieltä jäljittelevässä tekstissä se voidaan kirjoittaa shgwennu.

Kirjakymrin pohjana toimii vuonna 1588 julkaistu William Morganin
raamatunkäännös. Kielen kirjallinen historia alkaa jo varhaiskymristä
(500-luku), mutta suuria määriä kirjallisia muistomerkkejä on säilynyt vasta
muinaiskymrin (800–1000-luku) ajalta. Keskikymri (1100–1300-luku) on jo jossain
määrin ymmärrettävää nykykymrin puhujalle: tälle aikakaudelle sijoittuvat
vanhimmat säilyneet kymrinkieliset versiot walesilaisten mytologisesta
Mabinogion-kokoelmasta. Varhaisen uuskymrin aika sijoittuu keskikymrin ja
Morganin raamatunkäännöksen väliin, 1300–1500-luvulle. Tämän aikakauden
tärkeimpiä kirjallisia teoksia ovat Dafydd ap Gwilymin, Walesin
kansallisrunoilijan, runoteokset, jotka ovat vauhdikkaita, uskallettuja ja
eroottisiakin.

Walesilaiselle yhteiskunnalle on viime aikoihin asti ollut ominaista
ankaralakinen, teologialtaan kalvinistispainotteinen uskonnollisuus, ja vaikka
protestantismi onkin rohkaissut äidinkielen kirjalliseen käyttöön –
kymrinkielinen kirjallinen perinne ei koskaan ole jäänyt samalla tavalla pelkän
suullisen kansanperinteen varaan kuin iirinkielinen – suuri osa
nykykymrinkielisestä kirjallisuudesta on pitäytynyt yksinomaan uskonnollisiin
aiheisiin.

1700-luvun tärkein kymrinkielinen runoilija oli William Williams Pantycelyn
(1717–91), joka oli Walesin metodistisen herätyksen tärkeimpiä johtajia. William
Williams Pantycelyn kirjoitti suosittuihin sävelmiin hengellisiä lauluja ja
virsiä ja saikin lempinimekseen Y Pêr Ganiedydd, ”sulosointuinen laulaja”.

1800-luvulla alkoi ilmestyä myös kymrinkielisiä romaaneja. Ensimmäinen
merkittävä romaanikirjailija oli Daniel Owen (1836–95), mutta jo ennen hänen
teoksiaan oli kymriksi käännetty englanninkielistä kirjallisuutta, kuten Harriet
Beecher Stowen Tuomo-sedän tupa.

1900-luvun merkittävimpiä klassikkokirjailijoita olivat Saunders Lewis
(1893–1985) ja Kate Roberts (1891–1985). Lewis oli ennen kaikkea näytelmä- ja
kuunnelmakirjailija, joka osallistui aktivistisesti kymrinkielisten
oikeustaisteluun ja walesiläisten kansallismieliseen toimintaan. Roberts oli
tuottelias romaani- ja novellikirjailija, joka myös osallistui
nationalistiliikkeen toimintaan: hän perusti myös oman kustantamon
kymrinkielistä kirjallisuutta varten.

Hedd Wyn, oikealta nimeltään Ellis Humphrey Evans (1887–1917) kaatui
ensimmäisessä maailmansodassa ja sai kymrinkielisen runouden arvostetuimman
palkinnon kuoltuaan. Hedd Wyniä on verrattu samanaikaisiin englantilaisiin
sotarunoilijoihin Siegfried Sassooniin, Wilfred Oweniin ja Charles Hamilton
Sorleyhin.

Kymri on viime vuosikymmeninä saanut jalansijaa muun muassa folk- ja
rockmusiikissa. Esimerkiksi walesilainen rockyhtye Super Furry Animals on
levyttänyt kymrinkielisiä kappaleita. Myös kymrinkielistä radio- ja tv-ohjelmaa
on nykyisin tarjolla. Esimerkiksi televisiokanava S4C lähettää ohjelmaa vain
kymriksi.lähde?



https://fi.wikipedia.org/wiki/Kimmo_(televisiosarja)

Kimmo on Teppo Airaksisen ohjaama komediasarja, jota on esitetty kaksi
tuotantokautta vuosina 2012–2015. Sarjan kolmannen tuotantokauden esittäminen
alkoi marraskuussa 2016. Sarjan pääosissa näyttelevat Jussi Vatanen, Malla
Malmivaara, Mikko Leppilampi, Kari Hietalahti ja Tommi Liski.

Sarja on palkittu kahdella Kultaisella Venlalla vuonna 2013, kun TV-maailma
valitsi sen TV-vuoden 2012 valopilkuksi ja sarjan käsikirjoittajat Tommi Liski
ja Petja Peltomaa palkittiin vuoden parhaasta käsikirjoituksesta. Sarja oli
ehdolla myös kategorioissa paras miesnäyttelijä (Kimmoa näytellyt Jussi
Vatanen), paras ohjaus (Teppo Airaksinen) ja paras komedia- ja sketsiohjelma. Se
oli ehdolla myös yleisöäänestyksessä vuoden parhaaksi TV-ohjelmaksi. Toisen
tuotantokauden myötä Jussi Vatanen valittiin vuoden 2014 parhaaksi
miesnäyttelijäksi.

Sarja kertoo työtä vieroksuvasta Kimmo Hietalasta (Jussi Vatanen), joka
ensimmäisellä kaudella joutuu työvoimatoimiston pakottamana ottamaan vastaan
työn Julkkis-lehden puhelinmyyjänä. Samaan aikaan työssä aloittaa myös ylemmästä
keskiluokasta tuleva perheenäiti Ulla (Pamela Tola), joka on tullut hakemaan
työstä vaihtelua tylsään avioelämäänsä. Kimmo tutustuu uudessa työssään myös
työkaveri Steffeen (Tommi Liski) sekä pomo Nissiseen (Kari Hietalahti).

Sarjan ensimmäinen tuotantokausi julkaistiin DVD:llä 19. kesäkuuta 2013. DVD
sisältää kaikkien 16 jakson lisäksi sarjan trailerin sekä näyttelijöiden ja
tekijöiden haastatteluja.

Kauden jaksot julkaistiin Yle Areenassa ennakkoon kaksi päivää ennen niiden
esittämistä televisiossa. 13-osaisen toisen kauden esittäminen alkoi 6.
marraskuuta 2014.

Kolmas tuotantokausi alkoi Yle TV2:lla marraskuussa 2016. Kaikki
pääosanäyttelijät jatkoivat kolmannella tuotantokaudella. Uusia henkilöhahmoja
näyttelevät Anna-Elisa Hannula ja Miika Laakso.



https://fi.wikipedia.org/wiki/Bruce_Springsteen

Bruce Frederick Joseph Springsteen (s. 23. syyskuuta 1949 Long Branch, New
Jersey Yhdysvallat), lempinimeltään The Boss eli Pomo on yhdysvaltalainen
muusikko ja lauluntekijä. Springsteen tunnetaan laajalti musiikkinsa
puhuttelevista ja runollisista sanoituksista sekä energisistä ja mittavista
live-esiintymisistään taustayhtyeensä The E Street Bandin kanssa.

Springsteen on uransa aikana saanut monia tunnustuksia musiikkialan
merkittäviltä tahoilta. Hän on yli neljäkymmentä vuotta kestäneen uransa aikana
saanut 20 Grammy-palkintoa ja kaksi Golden Globea, ja hän on voittanut myös
Parhaan laulun Oscar-palkinnon kappaleellaan "Streets of Philadelphia".
Tunnetuimpia Springsteenin levyttämiä kappaleita "Streets of Philadelphian"
ohella ovat muun muassa "Born to Run", "The River", "Dancing in the Dark", "Born
in the U.S.A.", "Hungry Heart", "Thunder Road", "I'm on Fire", "My Hometown" ja
"Glory Days". Hän on urallaan levyttänyt menestyksekkäästi sekä
raskasluonteisempaa rockmusiikkia että folk-painotteista rockia. Yhdysvalloissa
Springsteenin albumeita on myyty yli 65 miljoonaa kappaletta, ja
maailmanlaajuisesti hänen albumeitaan on myyty yli 120 miljoonaa kappaletta.
Vuonna 1999 hänet nimettiin Rock and Roll Hall of Fameen kunnianosoituksena
hänen työstään musiikkialalla.

Bruce Springsteen syntyi 23. syyskuuta 1949 New Jerseyn Long Branchissa ja
kasvoi työläisperheessä Freehold Borough'n kaupunginosassa. Brucen
amerikanirlantilainen isä Doug teki sekalaisia töitä, ja hänen
amerikanitalialainen äitinsä Adele oli vakuutusyhtiön sihteeri. Nimensä suku oli
saanut Hollannista Yhdysvaltoihin 1652 tulleelta Joosteen Springsteeniltä.
Brucella on pikkusisko nimeltä Virginia (s. 1951).

Brucen isäsuhde oli vaikea, mitä hän on myöhemmin kuitenkin pitänyt
lauluntekijän uransa kannalta hyödyllisenä asiana. Nuori Bruce sai kipinän
ryhtyä rock-muusikoksi nähtyään Elvis Presleyn Ed Sullivan Show'ssa, ja hän sai
rahat ensimmäiseen kitaraansa 16-vuotissyntymäpäivälahjanaan. Bruce kävi
katolista koulua, mutta ei sopeutunut kouluun koskaan hyvin. Hän vältti
Vietnamin sodan kutsunnat vuonna 1967 näyttelemällä hullua
lääkärintarkastuksessa. 1960-luvun lopulla hän soitti ja lauloi lukuisissa eri
yhtyeissä New Jerseyn Asbury Parkissa.

Collegea käydessään Springsteen perusti yhtyeen, jossa oli muita paikallisia
muusikkoja kuten rumpali Vini "Mad Dog" Lopez ja kosketinsoittaja Danny
Federici. Yhtye oli aluksi nimeltään Child, sitten Steel Mill. Se keikkaili
itärannikolla Virginiaan asti ja kävi vuonna 1969 Kaliforniassa. Siellä se
hylkäsi Fillmore Recordsin tarjoaman sopimuksen liian vaatimattomana. Palattuaan
itärannikolle yhtyeeseen liittyi Springsteenin vanha ystävä, basisti ja
myöhemmin kitaristi Steve Van Zandt.

Springsteen lopetti Steel Millin alkuvuonna 1971. Hän perusti Dr. Zoom and the
Sonic Boom -nimisen yhtyeen, joka soitti vain kolme keikkaa. Seuraava kokoonpano
oli nimeltään Bruce Springsteen Band, johon kuuluivat Lopez, Federici ja Van
Zandt sekä kitaristi David Sancious, basisti Garry Tallent ja nelimiehinen
puhallinsektio, jonka korvasi pian saksofonisti Clarence Clemons. Tämä
kokoonpano toimi syksyyn 1971 asti.

Toukokuussa 1972 Springsteen teki viisivuotisen managerisopimuksen Laurel Canyon
Productionsin eli Mike Appelin ja Jim Cretecosin kanssa. Hänelle järjestettiin
koelaulu John Hammondin toimistossa. Koelaulu johti levytyssopimukseen Columbia
Recordsin kanssa.

Greetings from Asbury Park, N.J. ilmestyi tammikuussa 1973 ja myi alussa 25 000
kappaletta. Levyllä on niin akustisia kappaleita kuin uudelleen kasatun Bruce
Springsteen Bandin säestämiä rocklaulujakin. Springsteen kiersi yhtyeensä kanssa
koillis-Yhdysvaltoja. Chicagossa hän oppi olemaan enää tekemättä lyhyitä
lämmittelykeikkoja toisille yhtyeille.

The Wild, the Innocent & the E Street Shuffle (1973) myi aluksi yhtä vähän kuin
edeltänytkin albumi. Springsteen korvasi rumpali Lopezin Ernest "Boom"
Carterilla sekä alkoi panostaa liveshow'nsa näyttävyyteen. Kalliiden valo- ja
äänijärjestelmien lisäksi hän alkoi kertoa keikoillaan tarinoita ja kasvatti
näin laulujen dramatiikkaa. Springsteenin maine live-esiintyjänä kasvoi, ja
hänen toinen levynsä oli myynyt marraskuuhun 1974 mennessä jo 150 000
kappaletta. Yhtye sai nimekseen E Street Band, ja siihen liittyivät pianisti Roy
Bittan ja rumpali Max Weinberg.

Keväällä 1974 musiikkikriitikko Jon Landau kirjoitti bostonilaiseen The Real
Paper -lehteen kuuluisaksi tulleet sanansa: ”Olen nähnyt rokin tulevaisuuden, ja
sen nimi on Bruce Springsteen.”

Born to Run (1975) oli Springsteenin, Appelin ja Jon Landaun tuottama. Se oli
Springsteenin läpimurto, nousi listakolmoseksi ja singlestä "Born to Run" tuli
Springsteenin ensimmäinen hittisingle. Springsteen lähti yhtyeineen
ensimmäiselle maanlaajuiselle konserttikiertueelle, ja lehdet kuten Time ja
Newsweek kirjoittivat hänestä näkyvästi.

Springsteen haastoi Appelin oikeuteen 1976, minkä seurauksena Springsteen ei
päässyt levyttämään ennen toukokuuta 1977. Tauon aikana hän kirjoitti kappaleita
muille artisteille; näistä tunnetuimpia on Patti Smithin levyttämä "Because the
Night". Haaste sovittiin ja Springsteen sai oikeudet omiin kappaleisiinsa ja
pääsi jatkamaan Landaun kanssa työskentelyä.

Darkness on the Edge of Town (1978) oli tummasävyinen albumi ja heijasteli
Springsteenin omia tunnelmia siltä ajalta. Laulujen teemana olivat työväenluokan
ongelmat ja toiveet. Albumi nousi albumilistalla viidenneksi ja sen menestynein
single "Prove It All Night" singlelistan sijalle 33. Darkness oli Springsteenin
uralla musiikillinen vedenjakaja. Kolmelle ensimmäiselle albumilleen Springsteen
oli kirjoittanut eeppisiä, vapaamuotoisia ja teatraalisen romanttisia lauluja,
jotka laajensivat rockin genreä. Darknessin ja sitä seuranneiden albumien
kappaleet ovat sen sijaan paljon yksinkertaisempia ja rakenteeltaan
tavanomaisempia kitararocklauluja.

The River (1980) oli tupla-albumi ja Springsteenin ensimmäinen listaykkönen.
Single "Hungry Heart" nousi listalla viidenneksi. Albumin kappaleet ovat
lyhyempiä kuin Springsteenin aiemmilla levyillä. Springsteen aloitti albumin
julkaisun alla kiertueen, joka ulottui myös yli 20 kaupunkiin Euroopassa.
Konsertit myivät loppuun ja olivat pisimmillään yli nelituntisia.

Nebraska (1982) oli vakava ja riisuttu folk-albumi, jonka Springsteen nauhoitti
yksin kotonaan.

Springsteen nousi supertähteyteen Born in the U.S.A. -albumillaan 1984.
Albumilta nousi useita hittisinglejä ja se pysytteli top-10:ssä yli kahden
vuoden ajan. Kiertueellaan Springsteen kävi ensi kertaa kaukoidässä ja
Australiassa. 1980-luvun puolivälissä Springsteen lauloi myös "We Are the World"
-hyväntekeväisyyssinglellä ja Van Zandtin apartheidin-vastaisessa Sun City
-projektissa.

Springsteen meni vuonna 1985 naimisiin malli-näyttelijä Julianne Phillipsin
kanssa. Pari erosi 1989. Tunnel of Love (1987) oli avio-ongelmissa painineen
Springsteenin henkilökohtaisimpia albumeita ja kertoo rakkauden loppumisesta.
Vuonna 1989 Springsteen hajotti E Street Bandin, jota hän piti liian suurena
musiikilleen.

Springsteen meni 1991 naimisiin Patti Scialfan kanssa, joka oli tullut yhtyeen
taustalaulajaksi 1985. He ovat yhä naimisissa ja heillä on kolme lasta.

Seuraavat albumit Human Touch ja Lucky Town (1992) julkaistiin yhtä aikaa.
Vuonna 1993 Springsteen sai Oscar-palkinnon elokuvakappaleestaan "Streets of
Philadelphia", ja kokoelma-albumi Greatest Hits nousi listaykköseksi.

The Ghost of Tom Joad (1995) oli Nebraskan tavoin riisuttu folk-albumi, ja
Springsteen teki sen myötä ensimmäisen akustisen soolokiertueensa.

Springsteen nimitettiin Rock and Roll Hall of Fameen marraskuussa 1998. Samalla
hän julkaisi laajan kokoelman Tracks, jossa oli mukana 56 aiemmin
julkaisematonta esitystä.

Springsteen ja E Street Band palasivat yhteen vuoden 1999
Yhdysvaltain-kiertueella. The Rising (2002) käsitteli edellisen vuoden New
Yorkin terroristihyökkäyksiä ja niiden aiheuttamia tunnelmia yhdysvaltalaisissa.
Albumi nousi listaykköseksi ja sai ylistäviä arvosteluja. Vuoden 2004
Yhdysvaltain presidentinvaaleissa Springsteen tuki John Kerrya ja osallistui
yhdessä muun muassa R.E.M:n kanssa MoveOn.Org -tukikonserttikiertueelle.

Devils & Dust (2005) oli jälleen akustinen albumi ja käsitteli maahanmuuttoa ja
Irakin sotaa. Springsteen tuki Barack Obaman vaalikampanjaa vuoden 2008
vaaleissa. Magic (2007) oli Springsteenin vastalause Irakin sodalle ja
presidentti Bushille. Albumilla Wrecking Ball (2012) Springsteen arvosteli Wall
Streetin meklareita. Springsteenin uusin albumi on High Hopes (2014).

Springsteenin omaelämäkerta Born To Run ilmestyi 27. syyskuuta 2016
samanaikaisesti useilla kielillä, myös suomeksi.

Springsteenille myönnettiin marraskuussa 2016 Yhdysvaltain korkein siviileille
myönnettävä kunniamerkki, Presidentin vapaudenmitali.

Vuonna 2003 Springsteen esiintyi E Street Bandin kanssa Helsingin
Olympiastadionilla kahteen otteeseen. Konserttipäivät olivat 16. ja 17.
kesäkuuta 2003. Alkuperäisen suunnitelman mukaan konsertteja piti olla vain
yksi, mutta kiihkeän lippujen kysynnän takia aikatauluun mahdutettiin
”ylimääräinen” konsertti 16. kesäkuuta. Kaksi konserttia keräsivät yhteensä
90 000 katsojaa. Luku rikkoi Michael Jacksonin ennätyksen (87 000 katsojaa) ja
oli näin kaikkien aikojen suurin yleisömäärä konsertissa Suomessa.

Springsteen ja E Street Band esiintyivät Helsingin Olympiastadionilla 11.
heinäkuuta 2008. Konsertti oli 31 esitetyllä kappaleellaan koko kiertueen pisin,
ja sitä pidettiin yleisesti yhtenä kiertueen parhaista. Seuraavan kerran
Springsteen esiintyi Suomessa 2. kesäkuuta 2009 Tampereella Ratinan stadionilla.
Max Weinbergin sijaan rummuissa oli hänen poikansa, 18-vuotias Jay Weinberg.
Pomo esiintyi Suomessa Olympiastadionilla myös 31. heinäkuuta 2012. Keikka
poikkesi odotetusta. Yhtyeen piti ennakkotietojen mukaan aloittaa klo 19 ja
lopettaa viimeistään klo 23. Springsteen tuli kuitenkin lavalle jo noin kello
17.50 ja paitsi hauskuutti yleisöä, myös soitti viisi kappaletta (yleisön
toiveiden mukaan) säestäen itseään kitaralla ja huuliharpulla. Lisäksi hän
jutteli faniensa kanssa ja jakoi nimikirjoituksia. Kaikkiaan lämmittelyosuus
kesti noin 45 minuuttia. Varsinainen keikka alkoi vasta liki tunnin myöhässä
noin klo 19.50 ja päättyi pari minuuttia vaille puolenyön ja oli täten
Springsteenin pisin konsertti ikinä, kestäen neljä tuntia ja kuusi minuuttia.

Springsteen yhtyeineen teki kaksi keikkaa Turun HK-areenalla 7. ja 8. toukokuuta
2013.

Kari Peitsamo on tehnyt kappaleen nimeltä ”Ei kai Springsteenilläkään ole niin
helppoa”.

Thom Zimny on tehnyt dokumentin The Promise: The Making of Darkness on the Edge
of Town, joka kertoo Springsteenin uran vaikeista vuosista, albumin Darkness on
the Edge of Town teosta ja Springsteenin osuudesta sen tuotannossa. Se sai
ensi-iltansa syyskuussa 2010 Toronton elokuvajuhlilla. Elokuva sisältyy albumin
uudelleenjulkaisuun The Promise: The Darkness on the Edge of Town Story, joka
julkaistiin lokakuussa 2010.



https://fi.wikipedia.org/wiki/Bikinit

Bikinit on kaksiosainen naisten uima-asu, joka peittää lähinnä rinnat ja
vyötärön alapuolisen alan lahkeettomien housujen tapaan. Se on maailman
suosituin naisten uima-asu.

Kreikkalaisissa uurnissa ja maalauksissa 1400-luvulta eaa. voidaan nähdä
naisurheilijoiden käyttävän nykyisten bikinien kaltaista kaksiosaista asua.

Nykyaikaiset bikinit keksi insinööri Louis Réard Pariisissa vuonna 1946. Ne
esiteltiin 5. heinäkuuta. Réard nimesi uima-asun Bikinin atollin,
Marshallinsaarilla sijaitsevan ydinkoealueen mukaan, koska asun synnyttämä
yhtäkkinen kiinnostus oli verrattavissa Bikinin atollilla neljä päivää
aikaisemmin räjäytettyyn atomipommiin.

Réardin uima-asu oli paranneltu versio Jacques Heimin kaksi kuukautta
aikaisemmin esittelemästä ”Atomesta” (nimetty kokonsa mukaan), jota
mainostettiin maailman pienimpänä uima-asuna. Réard ”jakoi atomin” vielä
pienemmäksi, mutta ei löytänyt mallia, joka olisi rohjennut esitellä hänen
suunnittelemaansa asua. Lopulta hän palkkasi mallikseen Micheline Bernardinin,
Casino de Paris'n alastontanssijan.

Yhdysvalloissa bikinit hyväksyttiin vasta 15 vuoden myöhemmin. Vuonna 1951
bikinit kiellettiin Miss Maailma -kilpailuissa. Vuonna 1957 Brigitte Bardot
käytti bikineitä elokuvassa ...ja Jumala loi naisen, mikä synnytti bikinien
markkinat Yhdysvalloissa ja vuonna 1960 Brian Hylandin popkappale ”Itsy Bitsy
Teenie Weenie Yellow Polka Dot Bikini” aiheutti bikinien ostovillityksen. Vuonna
1963 elokuva Beach Party (pääosissa Annette Funicello – ei bikineissä – ja
Frankie Avalon) aloitti elokuvien sarjan, joiden avulla bikineistä tuli
popkulttuurin symboli.

Yläosattomalla uimapuvulla on juurensa bikinin historiassa. Bikineitä voi olla
myös shortsimallisina eli niissä on lyhyet lahkeet. Bikinit voivat olla naruilla
kiinnitettävät tai takaa kiinni laitettavat. Bikineitä on pyöreämallisia ja
kolmiomallisia. Bikineissä on useimmiten tavalliset olkaimet, mutta on olemassa
niskalenkkibikineitä kuten myös olkaimettomia bikinejä. Toppauksia bikineissä ei
yleensä ole valmiina, mutta sellaiset saa laitettua tai hankkimalla
erikoisbikinit.



https://fi.wikipedia.org/wiki/Robin_(poplaulaja)

Robin (oikealta nimeltään Robin Petteri Packalen, s. 24. elokuuta 1998 Turku) on
suomalainen poplaulaja. Hän sai laajaa huomiota 16. tammikuuta 2012 julkaistulla
singlellään Frontside Ollie, joka levisi sosiaalisessa mediassa. Kappaleen
musiikkivideo saavutti muutamassa päivässä yli miljoona ja myöhemmin yli
kolmetoista miljoonaa näyttökertaa YouTube-palvelussa.

Robinin esikoisalbumi Koodi julkaistiin helmikuussa 2012 ja se myi päivässä
triplaplatinaa eli 60 000 kappaletta. Robin on kaikkien aikojen nuorin yli
100 000 albumia myynyt artisti Suomessa. Hänen albumejaan myytiin vuoden 2012
aikana yli 200 000 kappaletta. Yhteensä hänen albumejaan on myyty yli 460 000
kappaletta , virallisia musiikkivideoita katsottu videopalvelu YouTubessa yli 40
miljoonaa kertaa ja hänen kappaleitaan on toistettu musiikkipalvelu Spotifyssa
yli 10 miljoonaa kertaa.

Robin on soittanut pianoa ja kitaraa ja laulanut big bandissa. Musiikillisiksi
esikuvikseen Robin on nimennyt muun muassa Bruno Marsin, Michael Jacksonin,
Haloo Helsingin ja Paramoren.

Vuonna 2008 Robin voitti lasten ja nuorten valtakunnallisen laulukilpailun
Staraskaban. Seuraavana vuonna hän edusti Suomea Venäjällä Moskovassa
järjestetyssä New Wave Junior -laulukilpailussa, jota seurasi noin 100 miljoonaa
televisiokatsojaa. Hän esitti kilpailussa Europen kappaleen ”The Final
Countdown”. Hän vieraili myös seuraavan vuoden kilpailussa Ukrainassa.

Säveltäjä Maki Kolehmainen kiinnitti huomiota Robiniin tämän esiinnyttyä New
Wave -laulukilpailussa vuonna 2010. Kolehmainen esitteli Robinin Hannu
Sormuselle, josta tuli myöhemmin Robinin manageri. Sormunen halusi kiinnittää
Robinin ja levytyssopimus allekirjoitettiin marraskuussa 2010. Sormunen oli
ollut vaikuttamassa myös Tiktakin albumien tuotantoon yhtyeen ensimmäisestä
julkaisusta lähtien, jota työstäessä yhtyeen jäsenet olivat vain hieman Robinia
vanhempia.

Maki Kolehmaisen, Jimi Constantinen, Bernard Grobmanin, Tracy Lippin ja Sana
Mustosen sanoittama esikoissingle ”Frontside Ollie” julkaistiin 16. tammikuuta
2012. Kappaleesta ja sen musiikkivideosta tuli internet-ilmiö ja se nousi
vuorokaudessa Suomen iTunesin myydyimmäksi kappaleeksi ja Suomen virallisella
latauslistalla sijalle neljä. Myöhemmin se oli viisi viikkoa Suomen ladatuin
kappale. Kaupallisesta menestyksestä huolimatta ”Frontside Ollie” sai
ristiriitaista palautetta.

Robinin esikoisalbumi Koodi saatiin valmiiksi vuoden 2011 lopulla ja se
julkaistiin 22. helmikuuta 2012. Albumi myi levy-yhtiön mukaan päivässä
triplaplatinaa eli 60 000 kappaletta, muttei kuitenkaan matalan hinnoittelun
vuoksi päässyt viralliselle listalle. Huhtikuussa 2012 albumilla oli yli 80 000
ostajaa, eli se on myynyt nelinkertaista platinaa. Kesäkuussa 2012 puolestaan
kerrottiin levymyynnin ylittäneen 100 000 kappaletta. Sitä ei kuitenkaan
hyväksytä Suomen viralliselle listalle, sillä listalle pääsevät julkaisut, jotka
tulevat myyntiin yli kahdeksan euron hinnalla. Sen sijaan se oli yli 30 viikkoa
midprice-listan ykkösenä. Juuri albumin hinnan takia on tulkinnanvaraista, voiko
Robinia pitää kaikkien aikojen nuorimpana yli 100 000 albumia myyneenä
suomalaisartistina. 1. kesäkuuta albumista julkaistiin Koodi Deluxe -painos,
jossa on mukana yhdeksän remix-versiota. Vuoden 2013 loppuun mennessä albumia
oli myyty 130 000 kappaletta eli kuusinkertaista platinaa.

Albumin toinen single ”Faija skitsoo” julkaistiin 5. maaliskuuta 2012. Kappaleen
Marko Mäkilaakson ohjaamalla musiikkivideolla voimamies Jouko Ahola esittää
Robinin isää. Albumin kolmas single ”Hiljainen tyttö” julkaistiin 11. kesäkuuta
2012.

Kesän 2012 aikana Robin valmisteli uutta albumia. Albumin ensimmäinen single
”Puuttuva palanen” esitettiin ensimmäisen kerran Elämä lapselle -konsertissa 12.
syyskuuta. Singlellä vierailee rap-artisti Brädi. Robinin tuottaja Maki
Kolehmainen kertoi, että Robinin ääni on kuluneiden kuukausien aikana madaltunut
niin, että tämä laulaa kappaleitaan joitakin sävelaskelia alempaa. Kolehmaisen
mukaan Robinin toisella albumilla kuullaankin matalaäänisempää laulua.

Robinin toinen albumi Chillaa julkaistiin 5. lokakuuta 2012. Albumia myytiin
25 000 kappaletta sen julkaisua seuranneen viikon aikana ja se nousi Suomen
virallisen albumilistan kärkeen. Albumin toinen single Luupilla mun korvissa
julkaistiin 9. marraskuuta 2012. Kolmas single ”Haluan sun palaavan” on
ensimmäinen kappale, jonka Robin on itse tehnyt levylleen. Se julkaistiin 1.
maaliskuuta 2013. Vuoden 2013 loppuun mennessä Chillaa-albumia oli myyty yli
85 000 kappaletta.

Alkuvuodesta 2013 Robin alkoi työstää kolmatta studioalbumiaan. Albumille
kappaleita on tehnyt Robinin lisäksi Jimi Constantine, Jonas Olsson, Pekka
Eronen, Risto Asikainen, Joonas Angeria, Eppu Kosonen, Simo Reunamäki, DJPP ja
Kyösti Salokorpi. Tuottajina albumilla on Jukka Immonen, Joonas Angeria, MGI,
Jonas Olsson, Street Kobra ja Kyösti Salokorpi.

Robin on kertonut Boom Kah -albumin olevan äänimaailmaltaan modernimpi,
verrattuna kahteen edelliseen albumiin. Boom Kah julkaistiin 4. lokakuuta 2013
ja sen single Boom Kah 30. elokuuta 2013. Robin on saanut vaikuttaa sanoituksiin
ja aiheeseen. Albumi myi heti julkaisupäivänään tuplaplatinaa eli 40 000
kappaletta. Vuoden loppuun mennessä albumia oli myyty nelinkertaiseen
platinalevyyn oikeuttava määrä eli 80 000 kappaletta. Albumin toinen single
Erilaiset julkaistiin 16. lokakuuta 2013. Albumi sai vielä kolmannen singlen,
joka on nimeltään Onnellinen, ja se julkaistiin 7. helmikuuta 2014.

Robin esiintyi Helsinki POP SHOW konsertissa Helsingin olympiastadionilla
jalkapalloturnaus Helsinki Cupin yhteydessä 9. heinäkuuta 2014. Konsertin liput
tulivat myyntiin 13. maaliskuuta. Samana päivänä julkaistiin myös uusi versio
Boom Kah -albumista nimellä Boombox.

Robinin neljäs studioalbumi 16 julkaistiin 26. syyskuuta 2014. Ennen albumin
julkaisua siltä julkaistiin singlenä kappale ”Parasta just nyt”, jolla on mukana
myös rap-artisti Nikke Ankara. Albumi sisältää artistin itsensä mukaan
sisältämään aiempaa ”rankempaa meininkiä”. Albumilla kuullaan myös rappia.

28. elokuuta 2014 MTV Katsomossa alkoi Jani Pyylammen ohjaama 10-osainen
nettisarja Robin: Just nyt, jonka viikoittain ilmestyvissä jaksoissa seurattiin
Robinin uuden albumin valmistumista, keikkoja ja keikkamatkoja sekä vapaa-aikaa.

9. lokakuuta 2015 Robin julkaisi viidennen studioalbuminsa Yhdessä. Ennen
albumin julkaisua siltä julkaistiin singleinä kappaleet ”Yö kuuluu meille” ja
”Milloin nään sut uudestaan?”.

Otavamedia julkaisi Robinista fanilehden toukokuussa 2012. Lokakuussa 2012 Tammi
julkaisi kirjan Robinin huikea tarina, ja joulukuussa 2012 sai ensi-iltansa
Solar Filmsin tuottama dokumenttielokuva Robin – The Movie.

Robin äänestettiin Suomen parhaaksi artistiksi, ja niinpä hän edusti Suomea MTV
Europe Music Awards -gaalassa Frankfurtissa 11. marraskuuta 2012.

Robin voitti vuoden biisin, tulokkaan ja popalbumin palkinnot Emma-gaalassa
2013. Hän oli ehdolla vuonna 2014 miessolistiksi ja Boom Kah oli ehdolla vuoden
albumiksi, vuoden popalbumiksi ja vuoden musiikkivideoksi. Robin jäi kuitenkin
palkinnoitta.

Helmikuussa 2013 Robinista kertovan dokumenttielokuvan myynti ylitti kultarajan
DVD-myynnin ylittäessä 25 000 kappaletta. Lisäksi Robin solmi Universal Music
Finlandin kanssa usean levyn julkaisun kattavan jatkosopimuksen. Joulukuussa
2012 Hartwall Areenalla järjestetyn konsertin taltiointi julkaistiin DVD:nä ja
Blu-rayna 22. maaliskuuta. Julkaisun tiedotettiin myyneen tuplaplatinaa 10.
huhtikuuta.

Robin valittiin huhtikuussa 2013 lämmittelemään Justin Bieberiä tämän kolmelle
loppuunmyydylle Oslon Telenor Arenalla järjestetylle keikalle. Robin lämmitteli
Bieberiä myös 26. huhtikuuta 2013 Helsingin Hartwall Areenalla. Robin on saanut
Vuoden positiivisin -palkinnon.

Vuonna 2016 Robin kutsuttiin Presidentinlinnaan itsenäisyyspäivän vastaanotolle.
Hän oli juhlien nuorin vieras, ja hänen kultakoristeisen smokkinsa oli
suunnitellut Mert Otsamo.



https://fi.wikipedia.org/wiki/T%C5%A1ingis-kaani

Tšingis-kaani (mong. Чингис хаан, Tšingis haan, alkuperäinen nimi Temüžin
(Тэмүжин), 1155/1162/1167 — 18. elokuuta 1227) oli merkittävä keskiaikainen
sotilasjohtaja ja lainlaatija, joka valloitti suuren osan Aasiaa ja jopa osan
Euroopasta. Hän oli ensimmäinen Mongolivaltakunnan suurkaani, ja häntä pidetään
Mongolian valtion isänä.

Nuorena kovia kokenut Temüdzin sai heimosotien tuloksena yhdistettyä hajanaiset
mongoliheimot ja julistettiin Tšingis-kaaniksi vuonna 1206. Hän aloitti laajat
sotaretket, joilla hän sai käsiinsä suuria osia Euraasiasta. Näihin kuuluivat
hyökkäykset Karakitain valtakuntaan, Kaukasiaan, Khwarezmian maille,
tanguuttivaltakuntaan ja Jin-dynastian kimppuun.

Tšingis-kaani aloitti jasa-lakikokoelman, joka korvasi vanhat sukulaissuhteisiin
perustuneet klaanitavat hierarkkisella järjestelmällä, jossa asema ei
määräytynyt enää niinkään sukulaissuhteiden kuin kykyjen ja saavutusten
perusteella. Jasa käsitteli myös erilaisia kunniakoodeja, ja rangaistukset
olivat ankaria.

Ennen kuolemaansa hän nimesi Ögedein seuraajakseen ja pilkkoi valloituksensa
kaanikunniksi pojilleen ja lapsenlapsilleen. Tšingis-kaanin kuolinsyystä ei ole
varmaa tietoa. Yksi yleisimmistä teorioista on, että hän sai surmansa pudottuaan
hevosen selästä kesken taistelun 1227.

Temüdzin syntyi vuonna 1155, 1162 tai 1167 Delüün Boldogissa lähellä Burhan
Haldunin vuorta. Mongolien salainen historia kertoo lapsen syntyneen verihyytymä
kädessään, perinteisenä ennusmerkkinä siitä, että lapsesta tulisi suuri johtaja.
Hän oli kolmas poika isälleen Jesügeille, khamag-mongolien kaanille ja
kereiittien Togrul-kaanin liittolaiselle, ja vanhin poika äidilleen Höelunille.
Saman lähteen mukaan Temüdzin nimettiin Jesügein vangitseman tataarin mukaan.
Nimi saattaa viitata myös siihen, että hänellä olisi suvussa seppiä.

Jesügein klaania kutsuttiin borjigineiksi (Боржигин), kun taas Höelun oli
olkhonuutti, sukua ongiraattien (Хонгирад) heimolle. Muiden heimojen lailla he
olivat nomadeja. Koska Jesügei oli päällikkö, kuten edeltäjänsä, Temüdzin kuului
yläluokkaan. Tämä oli avuksi pyydettäessä apua ja myöhemmin heimojen
yhdistämisessä.

Nuorella Temüdzinilla oli kolme veljeä, Hasar, Hatšiun ja Temüge, sisar Temülen
ja velipuolet Behter ja Belgutei. Muiden paimentolaisten lailla Temüdzinin
nuoruus ei ollut helppoa aikaa. Isä Jesügei järjesti hänelle avioliiton, ja
yhdeksän vanhana hänet toimitettiin morsiamensa Börten perheeseen ongiraattien
heimon luo. Temüdzinin oli elettävä uuden perheenpään Dei Sechenin vallan alla
kunnes saavuttaisi naimakelpoisen iän kaksitoistavuotiaana. Kotiin palatessaan
Jesügei tapasi tataareja, pitkäaikaisia vihollisia, ja kuoli myöhemmin myrkkyyn,
jota he tarjosivat hänelle. Kuultuaan tämän Temüdzin palasi ottamaan isänsä
paikan. Borjiginit eivät kuitenkaan halunneet johtajakseen niin nuorta poikaa,
vaan hylkäsivät Höelunin lapsineen jättäen nämä suojattomiksi. Seuraavina
vuosina Höelun lapsineen eli köyhyydessä selviten lähinnä villikasveilla,
häränraadoilla ja pienriistalla, kuten murmeleilla, joita pojat metsästivät.
Jollakin metsästysretkellä kymmenvuotias Temüdzin tappoi velipuolensa Behterin;
riita syntyi ilmeisesti saaliinjätteistä. Tämä teki hänestä rikollisen. Toisessa
yhteydessä 1182 hänet kaappasivat ja vangitsivat hänen isänsä entiset
liittolaiset, tayichiudit. Hänestä tuli orja, mutta ystävällisen vartijan avulla
hänen onnistui paeta yöllä ja piiloutua jokihalkeamaan. Näihin aikoihin hänen
seuraansa liittyi kaksi Tšingis-kaanin tulevaa kenraalia, Dželme ja Bo’orcu.
Temüdzin sai myös jonkin verran kuuluisuutta pakonsa seurauksena.

Kuten Temüdzin isä oli aikanaan sopinut, Temüdz nai noin kuusitoistavuotiaana
Börten ongiraattien heimosta. Tarkoituksena oli luoda liittolaissuhde. Börte
synnytti neljä poikaa, Jotšin (1185–1226), Tšagatain (1187—1241), Ögedein
(1189—1241), ja Toluin (1190–1232). Pian naimisiinmenon jälkeen Börte joutui
merkiittien kaappaamaksi. Temüdzin sai hänet takaisin apunaan ystävänsä (ja
tuleva vastustajansa) Jamuha ja suojelijansa, Togrul-kaani kereiittien heimosta.
Börten synnytettyä Jotšin kuukausia myöhemmin tämä sai niskaansa
isyysepäilyt,selvennä joita Temüdzin itse ei vähentänyt. Tästä huolimatta Börte
pysyi tärkeimpänä vaimona ja perijöiden äitinä, vaikka Tšingis-kaanilla oli
muitakin vaimoja ja lapsia. Pojat on dokumentoitu, tyttäriä ei.

Tšingis-kaanin on spekuloitu uskoneen šamanistiseen tengrismiin, mikä oli
tyypillistä keskisen Aasian mongolisten ja turkkilaisten kansojen keskuudessa.
Hän oli kuitenkin uskonasioiden suhteen varsin suvaitseva, ja kiinnostunut
muiden uskontojen filosofisista ja moraalisista opetuksista. Hän kuuli aikanaan
monia buddhalaismunkkeja, muslimeja, kristittyjä lähetyssaarnaajia sekä
taolaista munkkia Qiu Chujia.

Tähän aikaan hajanaiset mongoliheimot eivät olleet poliittisesti yhtenäisiä, ja
avioliittoja käytettiin usein vahvistamaan muuttuvia liittolaissuhteita. Heimoja
olivat muun muassa naimaanit, merkiitit, tataarit, khamag-mongolit ja kereiitit.
Temüdzin kasvoi kovassa ilmapiirissä, johon kuului paikallisia sotia, ryöstöjä
ja varkauksia, lahjontaa ja verikostoa vaihtelevien liittolaisuuksien ja eri
heimojen kesken. Kaikkea tätä pahensi vielä ulkoisten tekijöiden, kuten
kiinalaisten jinien, sekaantuminen asioihin. Temüdzinin äiti Höelun antoi tälle
monia oppitunteja Mongolian epävakaasta ja raa’asta politiikasta, erityisesti
liittolaisten tarpeesta. Tuleva suurkaani arvostikin paljon uskollisuutta ja
veljeyttä.

Temüdzin aloitti pitkän matkansa valtaan tarjoutumalla liittolaiseksi (tai,
lähteestä riippuen, vasalliksi) isänsä andalle Togrulille, kereiittien kaanille.
Anda merkitsee suunnilleen veriveljeä. Tämä liittosuhde vahvistettiin ensi
kerran kun merkiitit kaappasivat Börten; Togrul oli se, jolta Temüdzin pyysi
apua. Vastauksena Togrul tarjosi vasallilleen 200 000 kereiittisoturia, ja
hankki mukaan myös lapsuudenystävänsä Jamuhan, josta oli tullut heimonsa,
jadaranien kaani. Vaikka sotaretki onnistui ja johti Börten vapauttamiseen ja
merkiittien täyteen tappioon, se oli myös alkuna Temüdzinin ja Jamuhan
välirikolle. Ennen tätä Jamuhasta oli tullut Temüdzinin anda, ja he olivat
vannoneet ikuista uskollisuutta.

Noin vuonna 1200 mongoliliittolaisten (perinteisesti ”mongolien”) tärkeimmät
vastustajat olivat naimaanit lännessä, merkiitit pohjoisessa, tanguutit etelässä
sekä jinit ja tataarit idässä ja kaakossa. Vuoden 1190 liepeillä
Tšingis-kaanilla oli vain rajallisesti seuraajia ja liittolaisia. Kukistaakseen
vihollisensa hän päätyi rikkomaan mongolien perinteitä ratkaisevasti. Hän suosi
perhesiteiden sijaan kykyjä ja uskollisuutta sekä lupasi rikkauksia. Voitettuaan
vastustajiaan hän otti heidät suojelukseensa ja teki heistä alaisiaan, mikä
kasvatti hänen voimaansa jokaisen voiton myötä. Hän olisi jopa antanut äitinsä
adoptoida voitettujen orpoja, ottaen heidät omaan perheeseensä.

Togrulin poika Senggum oli kateellinen Temüdzinin kasvavasta vallasta ja hänen
väleistään isäänsä. Hän suunnitteli väitetysti Temüdzinin murhaa. Togrul antoi
periksi pojalleen ja lakkasi tekemästä yhteistyötä Temüdzinin kanssa huolimatta
kiitollisuudenvelastaan. Temüdzin sai kuitenkin tietää asiasta ja tappoi lopuksi
Senggumin seuraajineen. Yksi riidanaihe lisää saatiin, kun Togrul loukkasi
Temüdzinia kieltäytymällä avioliitosta Jotšin, Temüdzinin vanhimman pojan, ja
tyttärensä välillä. Tämä johti sotajalalle. Togrul liittoutui Temüdzinia jo
vastustavan Jamuhan kanssa. Tästä huolimatta kiista Jamuhan ja Togrulin välillä
sekä joukkojen menettäminen karkureina Temüdzinille johti Togrulin häviöön.
Jamuha pakeni. Tämä katastrofi johti kereiittien heimon hajoamiseen.

Seuraavaksi uhkaksi nousivat naimaanit, joiden luota Jamuha sai turvapaikan.
Vuonna 1201 khuruldai, poliittis-sotilaallinen kokous, valitsi Jamuhan
Gür-kaaniksi. Tätä arvonimeä käyttivät karakitain hallitsijat. Tämä oli
viimeinen niitti välirikkoon Temüdzinin kanssa. Jamuha muodosti liiton
Temüdzinia vastaan, mutta ennen konfliktia monet johtajat hylkäsivät hänet.
Näihin kuului myös Subutai, Dželmen tärkeä nuorempi veli. Useiden taistelujen
jälkeen Jamuhan omat miehet vihdoin luovuttivat hänet Temüdzinille vuonna 1206.
Mongolien salaisen historian mukaan Temüdzin tarjosi Jamuhalle taas ystävyyttään
ja yritti saada hänet puolelleen. Jamuha kieltäytyi sanoen, että taivaalla voi
olla vain yksi Aurinko, ja pyysi jaloa kuolemaa. Tämä merkitsi kuolemista
vuotamatta verta, mikä toteutettiin katkaisemalla selkäranka. Jamuha itse oli
tiettävästi keittänyt vihollisensa kenraaleja elävältä. Jäljellä olevat
merkiitit, jotka olivat siirtyneet naimaanien puolelle, olivat joutuneet
Subutain tuhoamiksi. Hän kuului tuolloin Tšingis-kaanin henkilökohtaisiin
vartijoihin ja tuli myöhemmin yhdeksi tämän parhaista komentajista. Naimaanien
tuho jätti Tšingis-kaanin Mongolian arojen kiistattomaksi herraksi. Jäljellä
olevien heimojen oli joko liityttävä häneen tai tuhouduttava.

Suurimmillaan mongolit hallitsivat yli 32 miljoonan neliökilometrin aluetta
Aasiassa ja Euroopassa ja valtakunnan alaisuudessa oli arviolta lähes puolet
maapallon väestöstä. Täten se oli pinta-alaltaan historian suurin yhtäjaksoinen
valtio, vain merten halkoma Brittiläinen imperiumi on ollut sitä suurempi.
Yhtenäisistä valtioista se on myös ainoa, jolla on ollut merenrantaa kolmen
suurimman valtameren kanssa. Yhtenäisenä mongolivaltakunta oli olemassa vajaat
sata vuotta.

Tšingis-kaanin kuoleman aikoihin eli 1227 valtakunta ulottui Keltaiseltamereltä
Kaspianmerelle. Mongolien viidennen suurkaanin Kublai-kaanin kuoltua
Mongolivaltakunta hajosi. Seuraajiksi jäivät



https://fi.wikipedia.org/wiki/Siiri_Angerkoski

Siiri Saimi Angerkoski (o.s. Palmu, vuoteen 1904 Pelkonen; 21. elokuuta 1902
Oulu – 28. maaliskuuta 1971 Helsinki) oli suomalainen näyttelijä. Teatterissa
uransa aloittanut Angerkoski tuli tunnetuksi ensisijaisesti Suomen
Filmiteollisuuden kuukausipalkkaisena näyttelijänä vuosina 1938–1963.
Angerkosken näyttelijänura jatkui hänen kuolemaansa asti. Yli sata elokuvaroolia
tehnyt Angerkoski oli sukupolvensa käytetyimpiä ja tunnetuimpia suomalaisia
elokuvanäyttelijöitä.

Angerkoski oli sivuosien valovoimainen esittäjä joka muistetaan lukemattomista,
usein koomisista rooleistaan kotiapulaisina, vanhoinapiikoina, leskirouvina,
vuokraemäntinä ja seurapiirirouvina. Jälkipolville hän on tuttu erityisesti
kahdesta pitkäikäisestä elokuvasarjasta: rouva Justiina Puupään roolista
kahdessatoista Pekka ja Pätkä -elokuvassa sekä kotiapulainen Hildan roolista
kuudessa Suomisen perhe -elokuvassa. Kaksi Jussi-palkintoaan Angerkoski sai
kuitenkin vakavista rooleista, sivuroolista Minna Canth -filmatisoinnissa Anna
Liisa (1945) ja pääroolista televisioelokuvassa Aliisa (1970). Hänet palkittiin
vuonna 1958 Pro Finlandia -mitalilla.

Siiri Angerkoski syntyi hopeaseppä Kustaa Sakarinpoika Palmun (s. 3. huhtikuuta
1880 Muhos, syntyjään ja vuoden 1904 loppupuolelle Pelkonen) ja Hanna Juhontytär
Johanssonin (vuoteen 1899 Jaara, s. 9. maaliskuuta 1877 Ii) esikoislapseksi.
Hänen vanhempansa olivat menneet naimisiin Haaparannalla 2. helmikuuta 1902.
Hanna Palmu oli muuttanut Ouluun 7. toukokuuta 1895. Hänen äitinsä Brita Liisa
Leuvanniemi (1850–1935) oli Iissä syntynyt Maria Liisa Juhontytär Leuvanniemen
aik. Pakasen avioton tytär. Brita Liisa Leuvanniemen isäpuoli oli Juho
Heikinpoika Hiltunen; biologista isää ei ole saatu selville. Leuvanniemi oli
avioitunut 2. maaliskuuta 1873 Iissä Juho Klemetinpoika Jaaran (1847–1934)
kanssa.

Angerkosken lapsuuden perhe vietti sangen liikkuvaa elämää; Siirin nuorempi
sisar Iines Ihanelma syntyi Turussa vuonna 1905 ja toinen sisar Irja Inkeri
puolestaan Maariassa 1907. Hanna Palmu joutui vankilaan vuonna 1910, sillä hän
teki laittomia abortteja eli oli niin sanottu ”enkelintekijä”. Kun hän vapautui
vuonna 1916, Kustaa Palmu oli ottanut kumppanikseen toisen naisen, Anna
Saarenpään. Hanna Palmu muutti saman tien sisarensa luo Amerikkaan, eikä
palannut. Hänet julistettiin kuolleeksi 1979. Anna Saarenpäälle ja Kustaa
Palmulle syntyi peräti kahdeksan lasta, jotka kaikki saivat äitinsä sukunimen.
Kustaa ja Hanna Palmun kolme tytärtä, Siiri, Iines ja Irja jäivät isänsä ja
uuden äitipuolensa hoiviin.

Kustaa Palmun perhe muutti Varsinais-Suomesta takaisin Ouluun vuonna 1915. Siiri
Palmu kävi kansakoulun Turussa, ja siihen hänen opintonsa jäivät. Sisällissodan
jälkeen perhe muutti Poriin. Siiri Palmu liittyi sikäläiseen urheiluseuraan,
Porin Pyrintöön. Hän harrasti muun muassa voimistelua ja juoksua.

Siiri Palmun ensimmäinen teatteriesiintyminen oli Porin Työväen Teatterissa
Kirjurinluodon ulkoilmanäyttämöllä lauantaina 20. elokuuta 1921. Näytelmä oli
F. A. Dahlgrenin Vermlantilaisia. Uudenvuodenpäivänä 1922 hän näytteli
Pohjalaisissa Kaisan roolin. Tulevina vuosina hän näytteli Kaisa Efraimintytärtä
useilla näyttämöillä ja myös Pohjalaisten elokuvasovituksessa vuonna 1936.
Angerkoski joutui Porissa liikenneonnettomuuteen. Hän loukkasi oikean jalkansa
21. huhtikuuta 1924 Länsi-Puistokadun ja Annankadun risteyksessä. Linja-auto ja
henkilöauto kolaroivat, ja jälkimmäinen syöksyi Angerkosken ja hänen
ystävättärensä päälle.

Kaudeksi 1924–1925 Palmu siirtyi Raumalle. Rauman Näyttämöllä hän tulkitsi muun
muassa Scampoloa Dario Niccodemin samannimisessä näytelmässä. Seuraavaksi
näytäntökaudeksi hän palasi Porin Työväenteatteriin. Hänellä oli muun muassa
mustalais-Katan osa Csepréchy Férencin Punaisessa laukussa. Siiri Palmun
viimeinen ensi-ilta Satakunnan lavoilla oli 18. maaliskuuta 1926 Franz Lehárin
teoksessa Iloinen leski, jossa hän näytteli Valeciennen roolin. Kaikkiaan
hänellä oli nelisenkymmentä roolia Satakunnan vuosinaan. Hän oli saanut
hyödyntää myös laulutaitoaan.

Vähitellen rohkean ja lahjakkaan esiintyjän Siiri Palmun maine alkoi levitä myös
länsirannikon ulkopuolelle. Hän sai kiinnityksen Viipurin Työväen Teatteriin
syksyllä 1926. Viipuri oli arvostettu teatterikaupunki, inspiroiva ja välitön.
Siellä hän kohtasi ensimmäisen kerran Kaarlo Angerkosken. Tulevan avioparin
ensimmäinen yhteinen näytelmä oli Häitten jälkeen, joka tuli ensi-iltaan
25. elokuuta 1926. Heille kertyi yhteisiä näytelmiä muutama kappale kaudella
1926–1927.

Siiri Palmu palasi länsirannikolle, tällä kertaa Vaasaan, kaudeksi 1928–1929.
Vaasan Työväen Näyttämöllä hän aloitti tutulla Kaisan roolilla Pohjalaisissa.
Muita rooleja Vaasassa oli muun muassa Colomben osa komediassa Volpone.
Lehtiarvosteluissa hän sai huomattavasti enemmän ruusuja kuin risuja. Vaasan
Työväen Näyttämön toiminta loppui 1929. Siiri Palmu siirtyi Keski-Suomeen
Jyväskylään.

Saksalainen operetti Nuoruuden kevät elokuussa 1929 oli Palmun ensimmäinen
näytelmä Jyväskylän Työväen Näyttämöllä. Seuraavan vuoden syksyllä hän vietti
kymmenvuotistaiteilijajuhlaansa Emmerich Kálmánin säveltämän operetin
Hollantilaistyttö merkeissä. ”Nautittavaa oli kuulla hänen lauluaan”, kirjoitti
paikallinen sanomalehti Siiri Palmun suorituksesta prinsessa Juttana operetin
pääosassa. Hänen Jyväskylän-kautensa kesti kaksi vuotta, ja kesällä 1931 Palmu
muutti Turkuun. Myös Kaarlo Angerkoski kiinnitettiin Turkuun samana vuonna.
Hänen näyttämönsä oli Turun Teatteri, kun taas Siiri Palmu näytteli Turun
Työväen Teatterissa. Pari meni kihloihin jouluna 1932.

Juhannusyönä 1931 Ruissalon Kesäteatterissa Siiri Palmu esiintyi ensi kerran
turkulaisyleisölle. Näytelmä oli Sotilasrakkautta. Samana kesänä hän näytteli
muun muassa Männistön muoria Seitsemässä veljeksessä. Paikalliset sanomalehdet
suitsuttivat Palmun näyttelijäntyötä: ”Uskottava ja taitava luoma”, Turun
Sanomat kirjoitti hänestä Mary McCormicin osassa Antonio Morenon komediassa
Oikea rakastaja syksyllä 1932. Palmun viimeisiä näytelmiä Turussa olivat Laulu
tulipunaisesta kukasta ja Häät Rymättylässä. Vuonna 1933 hän siirtyi
Tampereelle, nyt samalle näyttämölle kuin Kaarlo Angerkoski. Naimisiin kihlapari
meni sunnuntaina 10. syyskuuta 1933.

Siiri Angerkoski oli mukana viidessä näytelmässä Tampereen Teatterissa syksyllä
1933. Hän synnytti ainoan lapsensa 6. maaliskuuta 1934. Tytön nimeksi tuli
Sirkka-Liisa. Angerkosket siirtyivät seuraavana kesänä Helsinkiin, missä
molemmat olivat kiinnitettyinä Helsingin Kansanteatteriin vuodesta 1934 vuoteen
1938. Siiri ja Kaarlo Angerkoskesta kehittyi suosittu komediapari. Kaksikko
kasvoi lopulta trioksi, kun joukkoon liittyi Angerkoskien tyttären kummi Leo
Lähteenmäki. Ensimmäinen Siiri Angerkosken näytelmä Helsingissä oli Tukkipojan
morsian elokuussa 1934, jossa hän näytteli piikaa. Näytelmähupailussa Olenko
minä tullut haaremiin? hänellä oli Manta Mäkisen osa. Mantan rooli oli tuttu jo
Jyväskylän ajalta ja sen Angerkoski sai myös näytelmän elokuvaversiossa vuonna
1938.

Siiri Angerkosken elokuvaura alkoi syksyllä 1933 elokuvan Pikku myyjätär Marina;
tuolloin hänen nimensä oli vielä Siiri Palmu. 38 minuuttia kestänyt
näytelmällinen mainoselokuva oli Georg Malmsténin ainoa ohjaustyö. Seuraava
valkokangasrooli oli vanhanpiian osa elokuvassa Kaikki rakastavat (1935), joka
on jäänyt historiaan ensimmäisenä Ansa & Tauno -elokuvana. Angerkoskella oli
elokuvassa yksi ainoa repliikki: ”Go’ morron!”.

Asessorin naishuolet (1937) oli Siiri Angerkosken kannalta merkittävämpi
elokuva. Siinä hän on amerikansuomalainen Matilda Bybom, eräs asessorin (Aku
Korhonen) naishuolien aiheuttaja. Samassa elokuvassa kuullaan ensimmäistä kertaa
Angerkosken laulavan, hän esittää katkelman operettisävelmästä Ollaan niinkuin
pääskyset. Vuosien mittaan hän näytteli useissa elokuvissa Aku Korhosen kanssa,
esimerkiksi Täysosumassa; valmistumisajankohdalleen (1942) tyypillisessä
väärillä henkilöllisyyksillä leikittelevässä Hannu Lemisen esikoisohjauksessa
Angerkosken rooli on sikafarmari, leskirouva Andersson ja Korhosen kauppaneuvos
August Gyllencrantz. Naispääosan esitti Ansa Ikonen, ja elokuvassa nähdään myös
Suomisen Ollina tunnettu 14-vuotias Lasse Pöysti.

Vuonna 1938 Suomen Filmiteollisuus kiinnitti Siiri Angerkosken ja hänen
aviomiehensä Kaarlo Angerkosken kuukausipalkkaisiksi elokuvanäyttelijöiksi,
joita ei Suomessa tuolloin juuri ollut. He näyttelivät usein samoissa
elokuvatuotannoissa. Kaarlo Angerkoski kuoli sydänkohtaukseen talvisodan
kynnyksellä 1. lokakuuta 1939 vain 33-vuotiaana. Hän ehti esiintyä
kahdessakymmenessäneljässä elokuvassa, ja pari roolityötä jäi kesken. Siiri
Angerkoski sen sijaan työskenteli SF:n kuukausipalkkaisena näyttelijänä vuoteen
1963 asti.

Eräs Angerkosken pitkäaikainen rooli oli Suomisen perheen kotiapulainen Hilda,
jota hän näytteli kuudessa Suomisen perhe -elokuvassa vuosina 1941–1959. Hilda
oli Angerkosken tavaramerkki 1950-luvulle asti. Silloin valkokankaille syntyi
Angerkosken kiistatta tunnetuin rooli, Justiina Puupää, Pekka Puupään kaulinta
heiluttava pirttihirmuvaimo. Angerkoski tulkitsi Justiinaa kaikkiaan
kahdessatoista yhteensä kolmestatoista Pekka ja Pätkä -elokuvassa vuosina
1953–1960. Useiden aikalaisten mielestä Angerkosken taiteellista lahjakkuutta
tuhlattiin Justiina Puupään kaltaisissa yksipuolisissa elokuvaosissa.

Siiri Angerkosken 1940-luvun elokuviin kuuluvat Suomisten lisäksi muun muassa
SF-paraati, jossa hän on toisen päähenkilön äiti, sekä Kaivopuiston kaunis
Regina, jossa hän on päähenkilön isoäiti. Elokuvassa August järjestää kaiken
(1942) hänellä on naispääosa, Maria Blom. Hyveellisten kotihengetär-osien
vastakohtana hän näyttelee juopottelevaa Olga-tätiä elokuvassa Pikku-Matti
maailmalla (1947). Hienostorouvaa Angerkoski tulkitsee Haaviston Leenissä
(1948). Aivan eri maailmoihin hypätään satuelokuvassa Prinsessa Ruusunen (1949),
jossa hänellä on Kunigundan rooli. Tuttuun kotiapulaisrooliinsa Angerkoski
palasi sotilasfarssissa Serenaadiluutnantti (1949), siinä hän näyttelee majurin
kotihengetär Lilja Muhosta. Kaikkiaan Siiri Angerkoski nähdään
kolmessakymmenessäkuudessa 1940-luvun ensi-iltaelokuvassa.

Köyhässä laulajassa vuonna 1950 Angerkoski pääsi jälleen hyödyntämään
laulajantaitojaan. Vain laulajapoikia -elokuvassa (1951) hänellä oli
revyylaulaja Siiri Palmun rooli. Porvoon Valtiopäivistä kertovassa elokuvassa
Tanssi yli hautojen nähdään oiva esimerkki Angerkoskesta yläluokkaisen
seurapiirirouvan osassa. Syksyllä 1951 alkoi suomalaisessa elokuvassa
rillumarei-kausi. Siiri Angerkosken toinen mieleenjäänyt osa oli
hyökkäystankkimainen Muhoksen Mimmi lajityypin klassikossa Rovaniemen
markkinoilla (1951). Mustalaisnainen Jenny Lindmania hän tulkitsi kolmessa
elokuvassa: Muhoksen Mimmi (1952), Lentävä kalakukko (1953) ja Majuri maantieltä
(1954).

Ensimmäinen Pekka Puupää -elokuva tuli valkokankaille vuonna 1953. Justiina
Puupään roolissa Siiri Angerkoski pääsi loistamaan huippuunsa kehitetyllä nopean
puhujan taidollaan. Hänen puheensa oli jopa niin nopeaa, että ajan
studioteknologia ei kyennyt kunnolla tallentamaan sitä. 1950-luvun
loppupuoliskolla Angerkoski näytteli myös muun muassa elokuvissa Kaunis Kaarina
(1955) ja Kahden ladun poikki (1958). Vuonna 1959 palattiin vielä kerran
Suomisen perheen pariin. Kesäisessä elokuvassa Taas tapaamme Suomisen perheen
Angerkoskella on tuttu Hildan rooli. Lehtiarvioissa hänen suoritustaan
luonnehdittiin ”aidosti tomeraksi”, ”herttaiseksi” ja ”meheväksi”.

1960-luvulla SF:n toiminta hiipui. Angerkoski tulkitsi Manta Neulasta elokuvassa
Kankkulan kaivolla (1960). Manta esittää myös yhden laulun: Vanha mustalainen.
Vuoden 1963 kohuelokuvassa Jengi Angerkoskella oli sivuosa vuokraemäntänä. Hänen
viimeiseksi SF-elokuvakseen jäi Teerenpeliä (1963), jossa hän esitti myös
vuokraemäntää. Ainoat Siiri Angerkosken värielokuvat ovat Kun tuomi kukkii
(1962) ja Ihana seikkailu (1962). Kaikkiaan Angerkoski teki pitkälti toista
sataa roolisuoritusta elokuvissa ja televisiossa. Työteliäimpinä aikoinaan SF:n
näyttelijänä hän esiintyi viidessä tai kuudessa elokuvassa saman vuoden aikana.

Teatterilavoja Siiri Angerkoski ei aivan kokonaan jättänyt pitkän filmiuransa
aikanakaan. Hän teki lukuisia teatterivierailuja. Repertuaariin kuului muun
muassa Pohjalaisten Kaisa. Keväällä 1948 hän oli mukana Aku Korhosen
kiertueella; Mika Waltarin Myöhästyneessä hääyössä hän näytteli Lilli Sorjasta.
Kesällä 1950 hän vieraili Tampereen Kesäteatterissa Nummisuutarit-näytelmän
Marttana, sama rooli hänellä on myös Nummisuutarit-elokuvassa. 1960-luvulla
Angerkoski vieraili muun muassa Intimiteatterissa. Hän antoi äänensä myös
muutamalle Radioteatterin esitykselle vuosina 1963 ja 1970.

Angerkoski oli mukana useissa televisiotuotannoissa 1960-luvulla.
29. marraskuuta 1964 hänet nähtiin Lasse Malmlundin Kuplia-sarjaan kuuluvassa
ohjelmassa yhdessä Maija Karhin ja Leo Jokelan kanssa. Angerkoski esiintyi myös
suosituissa Sisarukset- ja Tarinatalo -televisiosarjoissa. Tarinatalossa hän
tulkitsi Lydia Lindströmiä, sarja pyöri Mainostelevisiossa vuosina 1966–1969.
Angerkosken viimeiseksi roolityöksi jäi Ylen televisioelokuva Aliisa, jota
kuvattaessa vuonna 1970 hän oli jo vakavasti sairas; Aliisan pääosassa laihtunut
ja riutunut Angerkoski onkin aivan erinäköinen kuin tutuissa elokuvatöissään.

Jussi-palkinnon Siiri Angerkoski sai kaksi kertaa, molemmat vakavista rooleista:
1945 sivuroolista Minna Canth -filmatisoinnissa Anna Liisa ja postuumisti vuonna
1971 pääroolista televisioelokuvassa Aliisa (1970). Vuonna 1960 Helsingin
kaupunki myönsi hänelle 140 000 vanhan markan suuruisen apurahan.

Talvi- ja jatkosodan aikana Angerkoski työskenteli sekä elokuvanäyttelijänä että
ympäri Suomea kiertävissä ohjelmanumeroissa, joissa viihdytettiin sotilaita.
Esimerkiksi Maan Turva -järjestön esityksissä hän näytteli useaan otteeseen, ja
mukana nähtiin myös muun muassa Aku Korhonen. Talvisodan aikana Angerkoski oli
mukana kymmenen päivän kiertueella, joka poikkesi muun muassa Piikanotkon
korsulla, vain puolentoista kilometrin päässä etulinjalta. Iltamat jatkuivat
sotien jälkeenkin, ja Angerkoski nähtiin useasti niissäkin.

Eräällä jatkosodan aikaisella kiertueella Siiri Angerkoski joutui hengenvaaraan
ollessaan uimassa pohjoisessa Kiestingin suunnalla. Neuvostoliittolainen
lentokone oli yllättää hänet, mutta lähistöllä valvonut Aku Korhonen ehti
varoittaa: Angerkoski ryntäsi maihin ja piiloutui mättäiden suojiin. Talvella
1942 SF-Uutiset kertoi, että Angerkosken sormessa kimalteli alasammutusta
neuvostoliittolaiskoneesta tehty sormus. Kannaksella palvelleet
suomalaissotilaat olivat antaneet sen hänelle kiitokseksi kiertue-esityksistä.
Rukajärvellä puolestaan sattui, että rintamakiertuelaisille oli lämmitetty sauna
poikkeuksellisen kuumaksi, jolloin Angerkoski tokaisi: ”Saunassa on aikaisemmin
kylvetty, vaan ei helvetissä.”

Siiri Angerkoski tuli huonosti toimeen näyttelijä Masa Niemen kanssa, joka Pekka
Puupää -elokuvissa näytteli Pätkän roolin. Emmi Jurkkaa hän ei sietänyt
silmissään; Angerkosken tyttären mukaan Jurkka oli joskus ollut romanttisesti
kiinnostunut Kaarlo Angerkoskesta.

Yksityishenkilönä Angerkoski oli sangen ronskipuheinen, ainakin kun seura oli
soveliasta. Hän teki mielellään pilkkaa sivistyssanoista ja harrasti pasianssia.
Masennuskausiaan Angerkoski kutsui ”Harmaan hunnun päiviksi”. Omien
muistelmiensa nimeksi hän ajatteli laittaa Käsi pois sieltä. Hän oli myös
taikauskoinen. Angerkoskella on kaksi lapsenlasta: Sari (1965) ja Kati (1969).
Erään hänen tyttärentyttärentyttärensä kolmas nimi on Siiri.

Siiri Angerkoski kuoli Meilahden sairaalassa maaliskuussa 1971, sairastettuaan
reilun vuoden paksusuolen syöpää. Hän oli 68-vuotias. Siiri ja Kaarlo Angerkoski
on haudattu Helsinkiin Hietaniemen hautausmaalle.



https://fi.wikipedia.org/wiki/Doctor_Who

Doctor Who on brittiläinen BBC:n vuodesta 1963 tuottama science fiction
-televisiosarja. Television pisimpään jatkunut tieteissarja kertoo salaperäisen,
vain nimellä Tohtori (”The Doctor”) tunnetun aikamatkaajan seikkailuista.
Tohtori taistelee useita maapallon ja koko kaikkeuden uhkia vastaan. Hänen
suurimpia vihollisiaan ovat muun muassa dalekit, kybermiehet (cyberman), itkevät
enkelit (Weeping Angels) ja Mestari (The Master). Tohtorilla on usein mukanaan
myös ainakin yksi matkakumppani.

Doctor Who on saavuttanut niin kotimaassaan kuin maailmanlaajuisestikin
kulttisarjan maineen ja se onkin yksi brittiläisen populaarikulttuurin
kulmakivistä. Vuonna 2000 sarja arvioitiin kolmanneksi sadan parhaan
brittiläisen televisio-ohjelman joukossa.

Sarjassa Tohtoria on esittänyt 13 eri näyttelijää. Nykyistä Tohtoria näyttelee
Peter Capaldi, joka aloitti roolissaan Britanniassa joulukuussa 2013. Capaldin
ensimmäinen varsinainen kausi, uuden sarjan kahdeksas, esitettiin Suomessa
vuonna 2014, kuten alkuperämaassa Isossa-Britanniassakin.

Alkuperäistä sarjaa tehtiin 26 peräkkäistä kautta vuosina 1963–1989. Sitä ovat
esittäneet Suomessa MTV3 Scifi ja BBC Prime -kanavat. Doctor Whosta tehtiin
1960-luvulla myös kaksi elokuvaa, jotka perustuivat niihin sarjan jaksoihin,
joissa dalekit esiintyivät ensimmäisiä kertoja. Näissä elokuvissa Tohtoria
näytteli Peter Cushing. Niitä ei pidetä osana alkuperäisen sarjan jatkumoa,
toisin kuin vuoden 1996 televisioelokuvaa, jossa Tohtorin kahdeksatta
inkarnaatiota esitti Paul McGann. McGann uusi roolinsa vuonna 2013 ilmestyneessä
lyhyessä erikoisjaksossa "The Night of the Doctor". Myös alkuperäisestä Doctor
Who sarjasta on spin-off-sarja "K-9 and Company".

BBC tuhosi sarjan alkuperäiset nauhat 1960- ja 1970-luvuilla, joten monet
alkupään jaksoista on menetetty lopullisesti. Aika ajoin kuitenkin löydetään
ulkomaisille televisioyhtiöille lähetettyjä tai filmille siirrettyjä jaksoja.
Ensimmäisen kahden Tohtorin aikaisista jaksoista 97 on kadonnut.

Uudistetun sarjan esitys alkoi vuonna 2005, ensimmäisenä uudistetun sarjan
Tohtorina nähtiin Christopher Eccleston. ja sen tuotannosta vastasivat tuolloin
käsikirjoittaja Russell T. Davies ja BBC Walesin Julie Gardner. Davies kehitti
ohjelmasta myöhemmin myös spin-off-sarjat Torchwood ja The Sarah Jane
Adventures. Steven Moffat aloitti sarjan pääkäsikirjoittajana ja tuottajana sen
viidennellä tuotantokaudella, joka esitettiin Britanniassa keväällä 2010.

Yle TV2 esitti uuden sarjan ensimmäisen kauden 10. syyskuuta 2006 alkaen, ja
uusi sen syksyllä 2007. Sarjan esitys alkoi uudestaan TV2:lla 7. toukokuuta 2012
kausilla 1–3. Kaudet 4–7 esitettiin kesällä 2013 alkaen 22. huhtikuuta 2013.
Doctor Whon 50-juhlavuotisspesiaali nähtiin samaan aikaan Ison-Britannian
ensiesityksen kanssa Suomessa 23. marraskuuta 2013 simulcastina eli
samanaikaisena lähetyksenä, yhdessä 74 muun maan kanssa. 50-vuotisspesiaali
rikkoi Guinnessin maailmanennätyksen suurimmasta simulcastista.

Kun Tohtorin ensimmäinen näyttelijä William Hartnell jätti sarjan, tuottajat
keksivät keinon, jolla uusi näyttelijä saataisiin päärooliin häiritsemättä
sarjan jatkuvuutta: Tohtorin ulkonäön vaihtuminen on selitetty sarjassa sillä,
että hän läpikäy uudentumisen (regeneration) eli Tohtorin kuoleva keho muuttuu
uudeksi, mutta hän on silti sama henkilö sisäisesti. Tämä on ominaista myös
muille Tohtorin rotuun (ajan herrat/aikavaltiaat, eng. Time Lords) kuuluville.
Uudelleensyntymän myötä myös pinnalliset käytöstavat saattavat muuttua, ja
esimerkiksi Tohtorin pukeutumistyyli voi vaihtua. Tohtorin muisti ja tärkeimmät
motivaatiot säilyvät kuitenkin ennallaan. 1970-luvun tarinassa The Deadly
Assassin todettiin, että aikavaltiaat voivat uudelleensyntyä vain 12 kertaa, eli
Tohtorilla voisi olla korkeintaan 13 ruumista käytössään. Kuitenkin 1980-luvulla
ajan herrat tarjosivat Mestarille uutta uudelleensyntymien sykliä. Vuonna 2013,
kun Matt Smith joutui jättämään Tohtorin roolin sarjassa, tämä olisi
tarkoittanut hahmon kuolemaa kolmentoista käytetyn inkarnaation jälkeen, mutta
juonenkäänteet Smithin viimeisessä jaksossa selittivät uuden
uudelleensyntymissyklin, ja niinpä Peter Capaldi aloitti näyttelemisen Tohtorina
uuden sarjan tuotantokaudella 8.

Paul McGannin ja Christopher Ecclestonin inkarnaatioiden välissä esiintyi John
Hurtin esittämä "Sotatohtori" (2013) joka taisteli Aikasodassa Dalekeja vastaan.
Myöhemmät Tohtorin inkarnaatiot olettivat tämän inkarnaation tuhonneen
Gallifreyn ja tappaneen Ajan herrat sukupuuttoon ja tämän vuoksi eivät pitäneet
häntä virallisesti Tohtorina.

Tohtorin kumppanit ovat olleet oleellinen osa sarjaa aina sen alkuvuosista
lähtien. Kumppanit ovat olleet pääasiassa ihmisiä ja heidän roolinsa on usein
muistuttaa Tohtoria hänen "moraalisesta vastuustaan" ja opettaa hänelle
myötätuntoa. Alkuperäisessä sarjassa kumppaneiden tarkoituksena oli myös toimia
katsojan sijaisena, joiden avulla katsoja voi oppia uusia asioita Tohtorista ja
joille Tohtori voi toimia isähahmona. Tärkeitä kumppaneita sarjan alkuvuosina
olivat naispuolinen Ajan herra Romana (Mary Tamm ja Lalla Ward), ja Sarah Jane
Smith (Elisabeth Sladen), jolle kehitettiin myöhemmin myös oma spin-off-sarja
The Sarah Jane Adventures.

Uudistetussa sarjassa Tohtorilla on suurimman osan ajasta yksi naispuolinen
kumppani, jolla on keskeinen rooli. Steven Moffat on kuvaillut kumppanin olevan
sarjan varsinainen päähahmo, sillä tarina alkaa aina alusta jokaisen kumppanin
myötä ja he muuttuvat ja kehittyvät tapahtumien seurauksena enemmän kuin itse
Tohtori. Yhdeksännen ja kymmenennen Tohtorin pääkumppanit olivat Rose Tyler
(Billie Piper), Martha Jones (Freema Agyeman) ja Donna Noble (Catherine Tate).
Lisäksi Mickey Smith (Noel Clarke), Jackie Tyler (Camille Coduri) ja Jack
Harkness (John Barrowman) olivat pienemmässä roolissa Tohtorin kumppaneina.
Yhdestoista Tohtori oli ensimmäinen joka matkusti ajassa ja avaruudessa
pariskunnan kanssa: hänen kumppaneitaan olivat aviopari Amy Pond (Karen Gillan)
ja Rory Williams (Arthur Darvill). Myös väärässä aikajärjestyksessä tapahtuneet
kohtaamiset River Songin (Alex Kingston) ja Clara Oswaldin (Jenna Coleman)
kanssa olivat merkittävä osa sarjan juonta. Kahdestoista Tohtori matkusti
kahdella ensimmäisellä kaudellaan Clara Oswaldin kanssa, mutta yhdeksännen
kauden lopussa Clara poistuu sarjasta. Tulevan kumppanin nimi on Bill

Dalekit (engl. Daleks) ovat mutanttilaji, jota vastaan ajan herrat taistelivat
suuressa aikasodassa. Dalekit lukeutuvat Tohtorin arkkivihollisiin. Dalekien
sotahuuto on ”EX-TER-MI-NATE”!

Kybermiehet (engl. Cybermen) olivat Maan rinnakkaisplaneetta Mondasin asukkaita,
jotka alkoivat lisätä itseensä mekaanisia osia siihen asti, kunnes he olivat
muuttuneet kylmiksi, loogisesti laskelmoiviksi kyborgeiksi. Sen jälkeen nämä
alkoivat levitä galaksin halki muuttaen muut humanoidilajit kaltaisekseen,
kunnes katosivat. Uuden sarjan kaudella 2 vuonna 2006, keksijä John Lumic loi
kybermiehet myöhemmin uudelleen Maan rinnakkaisuniversumissa, josta ne ovat
edelleen levinneet "meidän" universumiimme. Kybermiesten ainoa Tehtävä on
"päivittää" Ihmisiä Kybermiehiksi. Jos Joku heistä kieltäytyy, heidät
"poistetaan" eli tapetaan. Dalekien tavoin heillä on oma sanontansa "DELETE!"

Hiljaisuus (engl. the Silence) oli uskonnollinen ryhmä tai aate, joka halusi
estää Tohtoria pääsemästä Trenzaloreen. Ennustuksen mukaan ”Hiljaisuus lankeaa
kun kysymys kysytään.” Kysymys oli universumin vanhin kysymys, eikä kukaan elävä
olento tai ihminen voinut siihen vastata. (Kysymys oli ”Tohtori kuka?” eli
”Doctor Who?”). Vuoden 2013 joulujaksossa selvisi, että kysymyksen "Tohtori
kuka?" kysyivät tasku-universumiin piilotetut ajan herrat. Hiljaisuus halusi
estää Tohtoria vastaamasta kysymykseen, sillä jos ajan herrat pääsevät takaisin
"meidän" universumiimme, heidän paluustaan syttyisi uusi aikasota. Clara Oswald
vastasi "Tohtori kuka?"-kysymykseen, että "Tohtori" on ainoa nimi, jonka Tohtori
tarvitsee.

Itkevät enkelit (engl. Weeping Angels) olivat eläviä kivipatsaita, jotka söivät
aikaenergiaa. Ne lähettivät saaliinsa takaisin ajassa ja antoivat sen elää
elämänsä loppuun asti. Ne pystyivät liikkumaan vain, jos mikään elävä olento ei
katsonut niitä, ja näin ollen pyrkivät myös tuhoamaan valonlähteet, kuten
lamput. Tohtori kuvaili tätä universumin parhaimmaksi puolustusmekanismiksi.
Enkelit pystyvät myös ottamaan toiset patsaat hallintaansa.

Silurialaiset (engl. the Silurians) ovat liskoihmisiä, jotka olivat asuneet
maapallolla ennen ihmisiä, mutta vetäytyivät Maan alle, kun ne saivat tietää,
että asteroidi on törmäämässä Maahan. Osa Silurialaisista on Tohtorin ystäviä,
kuten Neiti Vastra, joka on auttanut Tohtoria kauden 6 jaksoista lähtien
joissakin jaksoissa.

Judoonit olivat "avaruuspoliiseja", jotka olivat sarvikuonoa muistuttavia
olioita. Judooneilla ei ole toimivaltaa maassa, koska se ei ole heidän
hallitsijoiden omistama.

Hiljaiset olivat jo ennen ihmisiä eläneitä humanoideja Maapallolla. He olivat
muokanneet ihmisen tapahtumia koko lajin olemassaolon ajan. Heillä on pitkä ja
hoikka vartalo ja puku päällä. Tohtori kuitenkin lopulta saattoi Hiljaiset tuhon
partaalle, ottamallaan videolla yhdistettynä televisiolähetykseen vuonna 1969,
jossa lajin yksilö sanoi "You should kill us all" (Suomeksi: Teidän pitäisi
tappaa meidät kaikki). Tämän jälkeen ihmiset ajoivat Hiljaiset pois maapallolta.
Lajia on verrattu internet-kauhutarinahahmoon Slender Maniin, mutta yhteiset
piirteet eivät ole tarkoituksellisia

Jääsoturit (engl. The Ice Warriors) Ovat Marsilainen Liskohumanoidilaji.
Jääsotureilla on hyvin edistynyt yhteiskunta, Ja heillä on Sota-arvonimet.
Jotkut Jääsotureista tulivat maahan Jääkaudella, jolloin maapallo oli heille
hyvä asuinpaikka. Jääkauden lopussa Melkein kaikki Jääsoturit jotka olivat
maassa, onnistuivat pakenemaan Marsiin. Pakenemisessa epäonnistuneet yksilöt
jäivät jumiin Maahan moniksi vuosisadoiksi, kunnes ihmiset löysivät heidät.
Tohtori on Jääsotureiden hyvä ystävä, sillä hän on pelastanut jääsotureita monta
kertaa.



https://fi.wikipedia.org/wiki/Tornio

Tornio (ruots. Torneå, pohjoissaameksi Duortnus) on Suomen kaupunki Lapin
maakunnassa Ruotsin rajalla. Tornio on Tornionjokilaakson keskus ja tärkein
Suomen ja Ruotsin välinen rajanylityspaikka.

Tornion väkiluku on 22 107 (31. joulukuuta 2016) ja pinta-ala 1 348,83 km² (1.
tammikuuta 2016), josta 1 188,00 km² maata, 40,83 km² sisävesiä ja loput
120,00 km² merta.

Tornio oli Suomen pohjoisin kaupunki, kunnes Rovaniemen kuntamuoto vaihtui
kauppalasta kaupungiksi vuonna 1960. Vuonna 1621 perustettuna Tornio on Lapin
kaupungeista vanhin. Tornion naapurikunnat ovat Kemi, Keminmaa, Tervola ja
Ylitornio. Tornion kaupungilla on paljon yhteistyötä Ruotsin puoleisen
rajanaapurinsa, Haaparannan, kanssa.

Tornio sijaitsee Perämeren pohjoisrannikolla Suomen ja Ruotsin rajalla. Tornion
keskusta on Suensaaressa, joka on maankohoamisen myötä ja keinotekoisen
maantäytön vuoksi laajentunut Ruotsin rajalle asti. Ruotsin ja Suomen välinen
rajanvedon periaate, jonka mukaan valtakunnanraja kulkee Muonion- ja
Tornionjokien syvimmässä uomassa, tekee Tornion keskustan kohdalla poikkeuksen.

Tornion naapurikunnat kaakossa ovat Kemi ja Keminmaa, koillisessa Tervola,
pohjoisessa Ylitornio ja lännessä Ruotsin Haaparanta. Suoraan Torniota
vastapäätä sijaitseva Haaparannan kaupunki muodostaa Tornion kanssa
kaksoiskaupungin, toisesta valtiosta ja aikavyöhykkeestä huolimatta. Kemin
kaupunki sijaitsee noin 25 kilometriä Torniosta kaakkoon. Yhdessä ympäröivien
kuntien kanssa nämä kaksi kaupunkia muodostavat Kemi–Tornion seutukunnan.

Kaupungin keskusta on vain osa Tornion alueesta, joka saavuttaa Tornionjoen.
Kaupungin suurin pituus on 83 kilometriä ja suurin leveys 44 kilometriä.
Merialueita lukuun ottamatta alueen pinta-ala on 1 228,38 neliökilometriä (41,37
neliökilometriä sisävesiä). Tätä myötä kaupungissa on pieni väestötiheys: 18,9
asukasta neliökilometriä kohden. Suurin osa maa-alueesta on rakennettua aluetta.

Tornion maisemat ovat vaikuttavia Tornionjoen myötä. Yli 500 kilometriä pitkänä
se on Euroopan suurin vapaana virtaava joki. Vaihteluista huolimatta virtaama on
Suomen oloissa suuri: Karungin kohdalla vettä virtaa 367 kuutiometriä
sekunnissa, enimmillään 3 180 kuutiometriä sekunnissa. Tornio kuuluu
boreaaliseen vyöhykkeeseen. Vallitsevat puulajit ovat kuusi ja mänty, yleisin
lehtipuu on koivu. Noin puolet koko alueesta sisältää suota. Korkein Tornion
kohta on 189 metriä korkea Kaakamavaara. Rannikkoalueet nousevat merenpintaan
nähden 6–8 millimetriä vuosittain maankohoamisen myötä. Rannikko on karikkoista
ja sen ulkoisin alue kuuluu Perämeren kansallispuistoon.

Tornion kaupunki on jaoteltu kaupunkialueeseen ja muihin alueisiin. Keskusta on
osa Suensaarta, joka oli ennen joen ympäröimä, mutta nykyään osin maankohoamisen
ja osin keinotekoisen rakentamisen vuoksi yhdistyneenä Ruotsin rannikkoon.
Suensaari on historiallinen kaupunki, jossa sijaitsevat vanha puukirkko sekä
päätie Hallituskatu. Pohjoinen osa saarta kuuluu Juhannussaareen. Itäisellä
Tornionjoen rannalla sijaitsevat kaupunginosat Särkinärä, Kiviranta, Torppi,
Pudas, Miukki, Palosaari ja Luotomäki. Joki erottaa Kirkkoputaan kohdalta
saaren, jossa sijaitsevat Pirkkiö, Kirkonmäki, Kokkokangas, Näätsaari, Puuluoto
ja Röyttä.

Tornion keskeinen kaupunkialue koostuu seuraavista kaupunginosista (suluissa
vuoden 2005 asukastiedot):

Vuosittainen keskilämpötila Torniossa on 0–2 °C. Lämpimin kuukausi on heinäkuu
keskilämpötilalla 16 °C, kylmin on helmikuu −11 °C:lla. Terminen kasvukausi on
135–145 päivän pituinen. Vuosittainen sademäärä on 500–550 millimetriä. Pysyvä
lumipeite on yleensä keskimarraskuusta toukokuun alkupäiviin asti.

Tornion keskusta sijaitsee noin 80 kilometriä napapiiristä etelään.
Kesäpäivänseisauksen aikoihin aurinko ei laske ollenkaan horisontin taakse.
Talvella alueella on hyvinkin pitkään pimeää, kun päivän pituus on vain kolme
tuntia.

Tornionjoen suisto on ollut asutettu viimeisestä jääkaudesta lähtien. Vuoteen
1995 mennessä alueelta on löydetty 16 muinaista asumusta. Ne ovat samankaltaisia
kuin Vuollerimista noin 6000–5000 eaa. löydetyt. Suurin osa nykyisestä
kaupunkialueesta on kuitenkin noussut merestä vasta viimeisen vuosituhannen
aikana jääkauden jälkeisen maankohoamisen vuoksi. Vuoden 1000 tienoilla
Tornionjoen suu sijaitsi Kukkolankosken kohdalla, 14 kilometriä nykyisestä
kaupungin keskustasta pohjoiseen.

Tornio on saanut nimensä Suomen länsirajaa pitkin laskevan Tornionjoen mukaan.
Tornionjoen nimen alkuperästä on kiistelty, mutta nykykäsityksen mukaan se
sisältää vanhan hämäläisen sotakeihästä tarkoittavan sanan 'tornio'. Ruotsin
sanaan 'torne' (torni) perustuvaa selitystä ei pidetä enää uskottavana.
Torniojärvi (pohjoissaameksi Duortnosjávri) lienee saanut nimensä joen mukaan,
sillä vanhimmissa tunnetuissa asiakirjoissa järven nimeksi mainitaan Iretresk.

Tornio sai kaupunkioikeutensa Ruotsin kuninkaan Kustaa II Aadolfin määräyksestä
12. toukokuuta 1621 ja on virallisesti perustettu Suensaareen (sudensaari). Nimi
on mahdollisesti tullut erään alueen maanomistajan mukaan, tai sitten sanasta
Swensarö, ruotsalaisten saari.

1700-luvulla Torniossa vieraili muutamia keskieurooppalaisia
tutkimusmatkailijoita, jotka tulivat tutkimaan arktisia alueita. Merkittävin
tutkimusmatka tapahtui vuosina 1736–1737, kun Pierre Louis Moreau de Maupertuis
tutkimusryhmineen Ranskan akatemiasta saapui tekemään mittauksia Tornionjoen
varrelle. Muun muassa Aavasaksan laelta tehtyjen kolmiomittauksien avulla
onnistuttiin todistamaan, että Maa on navoiltaan litistynyt pallo, geoidi.

Lapin kaupankäynti, josta Tornio oli riippuvainen, alkoi hiipua 1800-luvun
aikana. Maannousun vuoksi joki oli tullut liian kapeaksi vesiliikennöintiin ja
Tornion satama jouduttiin siirtämään alajuoksua kohti. Merkittävin isku
varakkaalle kaupungille tapahtui kuitenkin Suomen sodassa vuonna 1808, jonka
päätteeksi Suomi liitettiin osaksi Venäjän keisarikuntaa. Raja vedettiin
Muonionjoen syvintä väylää pitkin jatkuen Tornionjoen suistoon asti. Linjaus
jakoi Lapin kahteen osaan, mikä oli kohtalokasta kaupankäynnille. Muusta
rajalinjauksesta poiketen Venäjän keisari vaati Tornionjoen syvimmän väylän
länsipuolella sijaitsevaa Suensaarta ja sen mukana Tornion keskustaa
liitettäväksi Venäjään. Ruotsalaiset perustivat Haaparannan kylän (nykyään
kaupunki) rajan länsipuolelle tasapainottamaan Tornion menetystä.

Venäjän vallan aikana Tornio oli pieni varuskuntakaupunki. Kaupankäynti
vilkastui vain Krimin sodan ja ensimmäisen maailmansodan aikoihin. Tällöin
Torniosta muodostui tärkeä rajanylityspaikka. Ensimmäisen maailmansodan aikana
Torniolla ja Haaparannalla oli ainoa yhteys Venäjän ja heidän läntisien
liittolaistensa välillä.

Suomen itsenäistyttyä vuonna 1917 käytiin helmikuussa sisällissodan ensimmäisiä
taisteluja Tornion rautatieaseman alueella. Taistelujen tuloksena Torniossa
olleet venäläissotilaat vangittiin.

Lapin sodassa, toisen maailmansodan loppupuolella, Suomen piti rauhansopimuksen
ehtona poistaa Saksan sotilaat maasta. Tornion kaupungin keskustan tuntumassa
käytiin Lapin sodan merkittävin taistelu, kun Oulusta meriteitse saapuneet
suomalaissotilaat tekivät maihinnousun saksalaisten valtaaman kaupunkiin.
Nopeasti onnistunut takaisinvaltaus ilmeisesti pelasti kaupungin polttamiselta.

Siten esimerkiksi Tornion merkittävimpiin vanhoihin rakennuksiin kuuluva Tornion
kirkko vuodelta 1686 säilyi.

Nykyisen alueensa Tornio saavutti vuonna 1973, jolloin naapurikunnat Alatornio
ja Karunki liitettiin Tornion kaupunkiin.

Toisen maailmansodan jälkeen kaupungissa on työllistänyt etenkin Hartwallin
omistuksessa oleva panimo, joka tunnetaan Lapin Kulta -oluestaan. Outokumpu Oyj
rakensi Röytän kaupunginosaan 1960-luvulla ruostumattoman teräksen raaka-ainetta
valmistavan ferrokromitehtaan ja vuonna 1976 siellä käynnistyi yhtiön
ruostumatonta terästä tuottava tehdas. Menneinä sodanjälkeisinä vuosikymmeninä
myös suurtekstiiliteollisuuslaitokset ovat olleet merkittäviä työllistäjiä
Torniossa, esimerkiksi Kerilonin nailonlankatehdas ja Norlynin sukkatehdas.
Tekstiiliteollisuus on nyttemmin kuihtunut olemattomiin. Tornionjokilaakson
matkailu on kasvanut viime vuosina.

Torniossa siirryttiin kaupunginjohtajajärjestelmään vuonna 1929. Sitä ennen
kaupunkia johtivat pormestarit, jotka valittiin lakitieteen tutkinnon ja
perehtyneisyyden perusteella.

Myöhään 1800-luvulle asti Torniossa oli alle 700 asukasta. 1800-luvun lopulla
Tornio kasvoi merkittävästi: vuonna 1880 asukasmäärä ylitti tuhannen asukkaan
rajan. 1920-luvulla asukasmäärä kaksinkertaistui 2 000:een asukkaaseen.
1970-luvun alussa Torniossa oli 8 000 asukasta. Vuonna 1973 Alatornion (8 900
asukasta) ja Karungin kunta (2 200 asukasta) liitettiin Tornioon, jolloin
asukasmäärä kasvoi liki 19 000:een. 1970- ja 1980-luvulla Tornio koki
positiivista väestönkasvua. Vuonna 1993 oli Tornion väestöhuippu 23 300
asukkaalla. Muuttoliike Etelä-Suomeen 1990-luvun alun laman jälkeen teki
muuttotappiota Torniolle, mutta silti vähemmän kuin muille Lapin kunnille.
Vuodesta 2002 lähtien Tornion väkimäärä on hiukan lisääntynyt.

Torniossa vahvin poliittinen toimija on Suomen Keskusta. Sillä on 19 paikkaa
kaupunginvaltuustossa 43:sta. Toiseksi suurin ryhmä on Vasemmistoliitto
kahdeksalla paikalla. SDP:llä on viisi paikkaa, Perussuomalaisilla ja
Kokoomuksella kummallakin neljä paikkaa, Pro Tornio – Kuntalaisen parhaaksi
-yhteislistalla kaksi paikkaa ja Vihreillä yksi paikka.

Tornion kaupunginjohtaja, Hannes Manninen, nimettiin vuonna 1973. Manninen on
ollut Keskustan kansanedustaja vuodesta 1995 lähtien ja hänet valittiin Vanhasen
I hallituksen alue- ja kuntaministeriksi. Hänen viransijaisenaan Tornion
kaupunginjohtajana toimii Raimo Ronkainen.

Tornio ylläpitää tiivistä yhteistyötä Ruotsissa sijaitsevan kaksoiskaupunki
Haaparannan kanssa. Haaparanta sai kaupungin oikeudet vuonna 1842, kun Tornio
menetettiin Venäjälle korvauksena. Kun Suomi ja Ruotsi liittyivät vuonna 1955
Pohjoismaiden neuvostoon ja vuonna 1995 Euroopan unioniin, tuli rajasta
paikallisten mukaan ”maailman rauhallisin raja”.

Lisäyksenä kaupungit aloittivat yhteistyön myös koulutuksessa: Opiskelijat
voivat vapaasti valita kummalla puolella rajaa opiskelevat. Vuodesta 1989
lähtien Haaparannalla on toiminut Kielikoulu (ruots. Språkskolan), jossa
opiskelee suomalaisia ja ruotsalaisia opiskelijoita.

Tornion ja Haaparannan suurin yhteinen hanke, Rajalla – På Gränsen, on aloitettu
vuonna 2003. Rajalla-hanke sisältää yhdistetyn keskustan Tornion ja Haaparannan
keskustojen välille. Vuonna 2006 rajan läheisyyteen rakennettiin Ikean
tavaratalo. Vuonna 2008 rajalle rakennettiin muun muassa kauppakeskus.

Tornio on teollisuuskaupunki. Tornion merkittävin työnantaja on Outokumpu, jonka
ruostumatonta terästä valmistava Tornion terästehdas työllistää yli 2 000
henkeä. Outokummun ansiosta Torpin teollisuusalueelle on noussut vahva metalli-
ja konepajakeskittymä. Outokumpu on viime aikoina suunnitellut laajentavansa
ferrokromitehdasta Torniossa jolloin syntyisi 100 uutta työpaikkaa.

Tornion Suensaarella toimi elokuuhun 2010 asti Hartwallin (aiemmin Lapin Kulta)
kansainvälisestikin tunnettua Lapin Kulta -olutta valmistanut yli 130-vuotias
olut- ja virvoitusjuomatehdas. Panimossa työskenteli parhaimmillaan 200-300
työntekijää ja viime vaiheessa noin 100.

Tornio on kahden valtatien alkupää. Vain 16 kilometrin pituinen valtatie 29
Keminmaahan tarjoaa nopeat kulkuyhteydet Kemiin. Valtatie on pohjoisin
moottoritie maailmassa ja suurin osa siitä on nimellä Perämerentie. Valtatie 21
myötäilee Ruotsin rajaa Kilpisjärvelle asti. Eurooppatie 8 myötäilee valtateitä
21 ja 29. Eurooppatie 4 alkaa Torniosta; tie on vain muutamia satoja metrejä
Suomen puolella ja se jatkuu koko Ruotsin läpi Helsingborgiin etelässä. Tornion
ja Haaparannan rajan yli kulkee 18 000 ajoneuvoa päivittäin, mikä tekee rajasta
pohjoismaiden vilkkaimman.

Rautatiet Torniosta johtavat kolmeen eri suuntaan: Oulu–Tornio-rata kulkee
perämeren rantaa myötäillen Ouluun, Kolarin rata Tornionjokea myötäillen
Kolariin ja Tornio–Haaparanta-rata rajan yli Haaparannalle. Lisäksi Röytän
satamarata yhdistää Tornion ratapihan Röytän sataman ratapihaan. Tornion ja
Haaparannan rautatieasemat yhdistävä neljä kilometriä pitkä neliraiderata
mahdollistaa asemien välisen liikennöinnin sekä ruotsalaisella että
suomalaisella kalustolla (Suomessa on käytössä suurempi raideleveys kuin
Ruotsissa). Henkilöliikenne Torniossa keskeytyi Tornio-Pohjoisen seisakkeen
huonon kunnon ja sijainnin vuoksi vuonna 2004. Turvallisemmalle paikalle
rakennettiin Tornio-Itäisen seisake vuonna 2008. Nykyään osataan valmistaa
junakalustoa, joka pystyy ilman telinvaihtoa vaihtamaan nopeasti
raideleveyttään, kun kalusto ajetaan säältä suojatun raideleveysmuuntohallin
läpi raideleveydeltä toiselle. Tällaista tekniikkaa Suomen, Ruotsin ja Norjan
välisessä junaliikenteessä ei toistaiseksi (2015) ole vielä kokeiltu.

Tornion satama sijaitsee Röytän saarella, kaupungin eteläosassa. Talvisin
jäänmurtaja mahdollistaa vapaat meriyhteydet ja satamaa voidaan käyttää
ympärivuotisesti. Sataman liikenne koostuu pääosin Outokumpu Oyj:n
ruostumattoman teräksen viennistä. Satamassa ei ole matkustajaliikennettä.
Vuonna 2007 satamassa vieraili 345 laivaa ja sataman tavaraliikenne oli 1,6
miljoonaa tonnia.

Kemi–Tornion lentoasema sijaitsee Keminmaassa, noin 18 kilometriä Torniosta.
Lentoyhtiö Finncomm Airlines tarjoaa suorat lennot Helsinki-Vantaan
lentoasemalle. Lentoaseman läpi kulki 95 887 matkustajaa vuonna 2008.

Torniossa puhuttu murre ei juuri poikkea muiden länsirajan kuntien asukkaiden
murteesta. Sen sijaan Ruotsin puolella asuvat tornionlaaksolaiset puhuvat
ruotsin kielen ohella yleisesti meänkieltä eli tornionlaaksonsuomea, joka
poikkeaa selvästi Suomen puolen peräpohjalaismurteista etenkin ruotsin kielen
huomattavan sanastovaikutuksen vuoksi.

Vuosisadan alussa urheilutoiminta käynnistettiin Tornion Pyryn puitteissa, joka
perustettiin marraskuussa 1905 suurlakon jälkitunnelmissa jatkamaan
kansalliskaartin toimintaa. Palloilulajeille perustettiin vuonna 1935 oma seura,
Tornion Palloveikot (ToPV), jonka lajeina olivat kesäisin jalkapallo ja talvisin
jääpallo. Itsenäisyyden kahtena ensimmäisenä vuosikymmenenä suojelukuntajärjestö
oli keskeinen urheilutoiminnan järjestäjä. Erityisesti ammunta ja pesäpallo
kesäisin sekä hiihto ja ampumahiihto talvisin olivat suojeluskuntaurheilun
päälajeja. Ammunnan, hiihdon ja ampumahiihdon kilpailupaikoiksi muodostui
Kokkokankaan maasto. Torikenttä toimi jalka- ja pesäpalloilun pelipaikkana ja
Tornionjoen jäällä jääpalloiltiin.

Toisen maailmansodan jälkeen kaupunkiin perustettiin lisää seuroja, TUL:ään
kuuluva Tornion Tarmo sekä palloilupuolelle uusi erikoisseura Tornion Pallo –47
(TP-47), jonka perustivat Tornion VR:läiset. TP-47 tuli tunnetuksi myöhemmin
erityisesti jalkapalloseurana.

1970-luvulta lähtien urheilupuolella erikoistuminen tiettyyn lajiin on ollut
tyypillistä myös Torniossa. Tornion Palloveikot on erityisesti jääpalloseura ja
Tornion Pallo –47 jalkapalloseura. Muita palloilupuolen erikoisseuroja ovat
jääkiekossa Tornion IHC, lentopallossa Tornion Lentis-88 ja kaukalopallossa
Tornion Palloketut. Tornion Palloveikot on myös kaupungin salibandyn ykkösseura.
Hiihdon ja yleisurheilun ykkösseura on Alatornion Pirkat.

Palloilulajeja on 1950-luvulta lähtien pelattu Pohjan Stadionilla, joka
1980-luvulta lähtien on ollut yksinomaan yleisurheilijoiden ja
jalkapalloilijoiden käytössä. Jääpalloilijoiden pelipaikkana toimi 1980- ja
90-luvuilla Näränperän luonnonjääkenttä ja 1990-luvulta lähtien peliareenana on
ollut Haaparannan Gränsvallenin tekojää. Jääkiekkoa, kaukalopalloa ja
lentopalloa harrastetaan Putaan urheilukeskuksessa. Hiihtourheilun pääpaikaksi
on muodostunut Puuluodon hiihtokeskus.

Muiden urheilulajien suorituspaikkoja ovat Putaan uimahalli uimareille,
Laivakangas raviurheilulle ja haulikkoampujille, Näränperä jousiampujille ja
golfaajille sekä Röyttä purjehtijoille.

Tunnettuja Torniossa kasvaneita urheilijoita vuosikymmenien varrelta ovat olleet
muun muassa yleisurheilija, olympiavoittaja Ville Pörhölä, yleisurheilijat Erik
Åström ja Tauno Kontio, hiihtäjä Jari Isometsä, ammattijalkapalloilija Teemu
Tainio, pujottelun maailmanmestari Kalle Palander sekä jääkiekkoilijat Ville
Pokka ja Jesse Puljujärvi.



https://fi.wikipedia.org/wiki/San_Jose_Sharks

San Jose Sharks on yhdysvaltalainen jääkiekkoseura, jonka kotikaupunki on San
José Kaliforniassa. Joukkue pelaa NHL-liigan Läntisen konferenssin Tyynenmeren
divisioonassa.

Joukkue on perustettu 1991; sen paras pudotuspelisijoitus oli kaudella
2015–2016, jolloin se voitti konferenssifinaaleissa St. Louis Bluesin.

San Josessa pelaa muun muassa kauden 2005–2006 paras pistemies Joe Thornton.
Suomalaisista joukkueen historian aikana Sharksissa ovat pelanneet Vesa Toskala,
Ville Peltonen, Ville Nieminen, Miikka Kiprusoff, Jarmo Myllys, Petri Skriko,
Peter Ahola, Hannes Hyvönen, Teemu Selänne ja Joonas Donskoi. Seuraan siirtyivät
myös ennen 2010–2011 kauden alkua maalivahdit Antero Niittymäki, Harri Säteri
sekä Antti Niemi.

Pohjois-Kalifornia ei ole perinteistä jääkiekkoaluetta, mutta kun NHL laajeni
vuonna 1967, mukaan haluttiin joukkue San Franciscoa ympäröivältä alueelta. Yksi
tärkeä syy oli alueella toimiva televisioyhtiö CBS. Ensimmäinen alueelle
perustettu joukkue Oakland Seals päätyi talousvaikeuksien kautta yhdistettäväksi
Minnesota North Starsiin, joka siirtyi myöhemmin Dallasiin ja toimii nykyään
nimellä Dallas Stars.

1990-luvun alussa North Starsin omistajat George ja Gordon Gund saivat NHL:ltä
luvan myydä talousvaikeuksissa olleen joukkueen sillä ehdolla että perustavat
uuden seuran Kaliforniaan. Uusi jäähalli päätettiin rakentaa San Joseen, ja
samalla perustettiin uusi joukkue, joka sai osan pelaajistaan Minnesota North
Starsista. Uusi joukkue sai nimekseen Sharks läheisen San Franciscon lahden
haiden mukaan.

Vuodet 1991–1993 joukkue pelasi San Franciscon liepeillä Cow Palacen
jäähallissa. Vuonna 1993 valmistui nykyinen kotihalli San Jose Arena, joka
tunnetaan nykyään nimellä SAP Center at San Jose. Hallin lempinimi on seuran
nimen mukaan Shark Tank.

San Josen päävalmentajina ovat toimineet George Kingston (1991–1993), Kevin
Constantine (1993–1995), Jim Wiley (1995–1996), Al Sims (1996–1997), Darryl
Sutter (1997–2002), Ron Wilson (2002–2008) ja Todd McLellan (vuodesta 2008).

Sharks on käyttänyt samaa pelinaloitusseremoniaa jo vuodesta 1993. Jäähallin
katosta lasketaan suuri hain pää, jonka suusta pelaajat tulevat kentälle. San
Josen kentälletulokappale on Metallican Seek & Destroy. San Josen päästessä
ylivoimalle hallissa soitetaan Tappajahai-elokuvan tunnusmusiikki.

Vuonna 2016 joukkue ylsi ensimmäistä kertaa Stanley Cupin finaaliin saakka
voittamalla St. Louisin konferenssifinaalin ratkaisupelisarjassa 4-2.

Lyhenteet: O = ottelut, V = voitot, H = häviöt, T = tasapelit, P = pisteet, JA-H
= jatkoaikatappiot, TM = tehdyt maalit, PM = päästetyt maalit, J = jäähyminuutit



https://fi.wikipedia.org/wiki/Eura

Eura on kunta Satakunnassa. Kunnassa asuu 12 000 ihmistä ja sen pinta-ala on
630,20 km2, josta 51,39 km2 on vesistöjä. Väestötiheys on 20,73 asukasta/km2.
Euran nimikkolintu on härkälintu ja nimikkokasvi pähkinäpensas.

Euran keskustaajamassa oli 6 587 asukasta vuoden 2011 lopussa. Kuntaan
liitettiin vuonna 1970 Hinnerjoen ja Honkilahden kunnat. Vuonna 2009 Euraan
liitettiin Kiukainen, jolloin Euran asukasluvuksi tuli noin 12 500.Euran
naapurikuntia ovat Eurajoki, Harjavalta, Kokemäki, Laitila, Mynämäki, Nakkila,
Pöytyä, Rauma ja Säkylä.

Euralaisen luonnon rikkautena ovat järvet (yli 20), sekä rehevä ja vaihteleva
luonto. Satakunnan Pyhäjärvi on Lounais-Suomen suurin järvi, josta huomattava
osa sijaitsee Euran alueella. Se tunnetaan kalaisuudestaan ja
vapaa-ajanviettokohteena. Koskeljärvi Euran Honkilahdella on Suomen tunnetuimpia
lintujärviä. Erämaisen järven rannat on pääosin suojeltu. Järvelle on rakennettu
lintutorni ja pysähdyspaikkoja luonnossa liikkumista harrastaville. Euran läpi
virtaa Eurajoki, joka alkaa Satakunnan Pyhäjärvestä ja laskee Eurajoen kunnassa
Olkiluodon pohjoispuolelta Pohjanlahteen.

Eurassa on myös kolme museota ja viisi kirkkoa (Euran harmaakivikirkko 1898,
Hinnerjoen puukirkko 1755, Honkilahden puukirkko 1759, Kiukaisten puukirkko 1761
ja Panelian kivikirkko 1950) sekä Euran lentokenttä, jota käyttävät Euran
ympäristön moottorilentäjät ja varjoliitäjät.

Euran kautta kulkevat Tampereen ja Rauman välinen valtatie 12 sekä Harjavallan
ja Uudenkaupungin välinen kantatie 43. Vuonna 1897 liikenteelle avattu
Kokemäki–Rauma-rata rakennettiin alun perin Kiukaisten kautta ja siltä valmistui
vuonna 1913 sivuraide Kauttualle, jonne tehtiin asemarakennus ja kaksipaikkainen
veturitalli. Veturitalli vaurioitui kansalaissodan aikana punaisten ajettua
kaksi veturia tallin takaseinän läpi. Henkilöliikenne Kauttuan radalla
lopetettiin vuonna 1953, mutta samana vuonna valmistui sivuraide Kauttuan
asemalta Säkylän sokeritehtaalle. Myös Rauman radan henkilöliikenne
lakkautettiin vuonna 1988, mutta sokerijuurikkaan kuljetukset Kauttuan radalla
jatkuivat 2000-luvulle.

Eura on Suomen merkittävimpiä kuntia esihistorialtaan. Siellä on
poikkeuksellisen runsaita, erityisesti rautakautisia löytöjä Käräjämäellä,
Luistarissa, Pappilanmäellä ja Kolmhaarassa.

Eurassa on ollut teollista toimintaa yhtäjaksoisesti yli 300 vuoden ajan.
Kauttuan ruukin alue syntyi vuonna 1689, kun vapaaherra Lorenz Creutz sai
vuorikollegiolta luvan perustaa rautaruukin Kauttuan kosken partaalle.
Rautaruukista alkanut teollisuus on synnyttänyt Kauttualle mielenkiintoisen
asumis- ja teollisuusympäristön, Kauttuan Ruukinpuiston. Alueella oleva
rakennuskanta on pääosin 1800-luvulta. Ruukinpuistossa sijaitsee muun muassa
vuonna 1802 valmistunut komea klubirakennus, joka toimii nykyisin ravintolana.

Ensimmäinen kirjasto Euran seuduilla perustettiin ilmeisesti vuoden 1852
vaiheilla, ja se on pohjana nykyiselle Euran kunnankirjastolle.

Vuoden 1907 tienoilla metalliteollisuuden tilalle tuli paperinvalmistus, kun
Ahlström Osakeyhtiö perusti sinne Kauttuan Paperitehtaan.

Kauttuan kylässä on huomattava määrä arkkitehti Alvar Aallon suunnittelemia
rakennuksia, joista tunnetuimmat ovat Terassitalo ja alkuaan virkanaisten
asuntolaksi suunniteltu Tipula, joka nykyään tunnetaan nimellä Villa Aalto.

Euran suurimmat yksityisen sektorin työnantajat ovat HKScan Finland Oy,
Auramaa-yhtiöt, Jujo Thermal Oy, Amcor Flexibles Finland Oy, Pintos-konserni,
Jaakko-Tuote Oy, Koskinen-yhtiöt, Biolan-ryhmä, A&R Carton Oy ja Euran
Teollisuushuolto Oy. Biolan-ryhmän pääkonttori sijaitsee Eurassa.

Euran tunnetuin urheiluseura lienee LiigaEura, joka pelaa naisten lentopallon
SM-liigassa. Myös vesipallojoukkue ETU on pelannut SM-tasolla. Jalkapallojoukkue
Euran Pallo pelaa Satakunnan Kolmosessa. Euran Paneliassa toimii
jääkiekkojoukkue Panelian Raikas. Eurassa on myös kilpaurheiluseura Euran Raiku,
jonka lajeja ovat lentopallo, yleisurheilu, beach volley ja petankki. Euran
Veivi on euralainen kori- ja sulkapallojoukkue. Eura on myös tunnettu
hevosurheilustaan.

Eurassa toimii evankelisluterilainen Euran seurakunta. Seurakunnalla on viisi
kirkkorakennusta: Euran, Hinnerjoen, Honkilahden, Kiukaisten ja Panelian kirkot.
Lisäksi Eurassa toimii helluntaiherätykseen kuuluva Euran helluntaiseurakunta.

Ennen kuntaliitoksia Eurassa oli 10 kylää ja yksinäistilaa: Kirkonkylä,
Sorkkinen, Euran pappila, Vaani (yksinäistila), Lähteenoja (yksinäistila),
Soupas (yksinäistila), Isovahe (yksinäistila), Vähävahe (yksinäistila), Kauttua,
Mestilä, Naarjoki ja Turajärvi.

Honkilahdella on 7 kylää: Auvainen, Haveri, Honkilahti (Kirkonkylä), Komoinen,
Lellainen, Löyttylä ja Mannila.

Kiukaisissa on 9 kylää: Eurakoski, Harola, Kiukainen, Köylypolvi, Laihia,
Laukola, Mäkelä, Panelia ja Rahvola.

Vain osa kylistä ovat kehittyneet taajamiksi. Näitä ovat Euran keskustaajama,
johon myös Kauttua kuuluu nykyään, Kiukainen, Panelia, Hinnerjoen kirkonkylä,
Mannila, Koskenkylä ja Honkilahden kirkonkylä.selvennä



https://fi.wikipedia.org/wiki/Deep_Impact_(luotain)

Deep Impact on NASAn luotainohjelma, joka tutki komeettojen koostumusta
ohilento- ja iskeytyjäosasta koostuneella luotaimella.

Deep Impact laukaistiin Cape Canaveralista 12. tammikuuta 2005. Luotaimen osa
iskeytyi suunnitellusti Tempel 1 -komeettaan 4. heinäkuuta 2005.

Avaruusluotaimen suunnittelusta vastasivat Ball Aerospace & Technologies Corp.
ja Jet Propulsion Laboratory.

Alkuperäisen tieteellisen tehtävänsä jälkeen luotain on toiminut EPOXI-nimisen
tutkimustehtävän palveluksessa.

Alun perin Deep Impact koostui kahdesta erillisestä osasta: ohilentoluotaimesta
(flyby spacecraft) ja iskeytyjästä (smart impactor). Kantorakettina oli Boeing
Delta II.selvennä

Ohilentoluotain on noin 3,2 metriä pitkä, 1,7 metriä leveä ja 2,3 metriä korkea.
Se on tehty alumiinista ja alumiinisesta kennostosta. Koska luotain lensi
ohituksen aikana komeetan pyrstön läpi, se on varustettu suojalla komeetasta
irtoavia pölyhiukkasia vastaan. Kiinteiden aurinkokennojen tuottama sähkö
varastoidaan pieneen nikkelivetyakkuun. Aurinkokennojen kokonaispinta-ala on 7,5
neliömetriä.

Ohilentoluotaimen ohjausmoottori toimii hydratsiinilla, jossa on sekä polttoaine
että hapetin, eikä sitä tarvitse sytyttää, sillä se hajoaa spontaanisti
katalyytin vaikutuksesta. Hydratsiinimoottori on toimintavarma sillä siinä
tarvitaan vain yksi venttiili.lähde?

Tiedonsiirto Maan ja luotaimen välillä tapahtuu NASAn Deep Space Networkin
kautta X-kaistalla.

370 kiloa painava iskeytyjä tehtiin pääasiassa kuparista. Koska komeetassa
uskottiin olevan vain vähän kuparia, iskeytyjän aiheuttama vääristymä olisi
tämän ansiosta helppo suodattaa pois komeetan ytimen spektristä. Iskeytyjä
irrotettiin ohilentoluotaimesta 24 tuntia ennen kohtaamista, jonka jälkeen se
toimi pääasiassa sisäisen akun varassa. Lentoradan ja kallistuskulman
hienosäätöä varten iskeytyjällä oli lisäksi pieni hydratsiinimoottori.

Iskeytyjän radiolähettimen teho ei riittänyt suoraan yhteyteen Maahan, ja siksi
kaikki tiedot välitettiin ohilentoluotaimen kautta. Iskeytyjä kommunikoi
ohilentoluotaimen kanssa S-kaistalla.



https://fi.wikipedia.org/wiki/Cannonball_MC

Cannonball MC on suomalainen vuonna 1991 perustettu moottoripyöräkerho.
Keskusrikospoliisi on määritellyt sen järjestäytyneeksi rikollisryhmäksi. ja sen
vahvisti Helsingin hovioikeus vuonna 2016. Ennen vuotta 1996 Cannonball MC oli
Hell's Angelsin kannattajakerho.

Kerhon jäseneksi voi päästä toisen jäsenen suosituksen kautta. Hakijalla pitää
olla moottoripyörä tai ainakin vakaa aikomus hankkia sellainen. Kerhon
presidentti päättää ehdokkaiden etenemisestä ja jäsenyydestä upseerien
suositusten perusteella. Yhdistyksestä eroava jäsen joutuu maksamaan 15 000 €:n
maksun tai luovuttamaan yhdistykselle käytössä olevan moottoripyöränsä. Lisäksi
hänen on luovuttava yhdistyksen tunnuksin varustetusta liivistä.

Cannonball MC oli usein uutisissa vuosina 1997–1999, jolloin sen jäseniä
tuomittiin vankeuteen muun muassa huumeiden salakuljetuksesta,
väkivaltarikoksista ja laittomien aseiden hallussapidosta.

Keväällä 2011 kerhon entiset ja silloiset jäsenet ottivat yhteen, mikä johti
puukotukseen. Lokakuussa 2011 syytteeseen asetettiin viisi henkilöä mukaan
lukien kerhon puheenjohtaja, jonka osalta syyte kuitenkin hylättiin. Heitä
syytettiin muun muassa murhayrityksestä ja avunannosta siihen. Käräjäoikeus
langetti jengiläisille ja ex-jäsenille tuomioita muun muassa tapon ja surman
yrityksistä. Pisimmän, kolmen ja puolen vuoden vankeusrangaistuksen sai
mainosjohtajana työskennellyt Juha Larsson, joka yritti tappaa kerhosta eronneet
kaksi miestä öisessä väijytyksessä.

Huomiota ovat herättäneet myös Cannonball MC:n uudet kerhotilat Seinäjoella.
Etelä-Pohjanmaan poliisi kertoo olevansa tietoinen asiasta ja kerhon ja poliisin
päässeen yhteisymmärrykseen. Siitä huolimatta poliisi aikoo nostaa jonkin verran
toiminnallista valmiuttaan ja tarkastelua.

Vuonna 2016 Cannonball MC toimi Helsingissä, Turussa, Lohjalla, Hämeenlinnassa,
Joensuussa, Ulvilassa, Jyväskylässä, Seinäjoella ja Heinolassa. Lahden osasto
erosi Cannonball MC:stä vuonna 2001 ja perusti uuden ryhmän, Rogues Galleryn.
Cannonballin jättäneet lahtelaiset eivät myöhemminkään ole liittyneet entiseen
jengiinsä.

Cannonball on ollut julkisuudessa myös muulloin kuin rikosuutisissa.
Toimittaja-tuottaja Arman Alizad pääsi Arman Pohjantähden alla -sarjassaan
tutustumaan kerhon toimintaan harvinaisen läheltä. Moottoripyöräkerholaisista
tehty ohjelma nähtiin televisiossa huhtikuussa 2016. Kerhon jäsenet ja johtajat
ovat toisinaan antaneet haastatteluja myös paikallisissa medioissa, joissa he
ovat pyrkineet oikomaan Cannonballin huonoa julkikuvaa. Viestinä on ollut, että
Cannonball on tavallinen moottoripyöräharrastajien yhteisö, joka ei teetä
jäsenillään rikoksia. Cannonball MC:n viestintäpolitiikka on kokonaisuudessaan
ollut aktiivisempaa kuin Bandidos MC:llä ja Helvetin Enkeleillä.

Liivijengi yrittää poliisin mukaan kiillottaa mainettaan, kun se jakoi
joulukuussa 2016 joulukinkkuja ilmaiseksi. Poliisi pyrkii selvittämään kinkkujen
alkuperän ja maksajan.



https://fi.wikipedia.org/wiki/Praha

Praha (tšek. Praha) on Tšekin pääkaupunki ja suurin kaupunki. Kaupungissa on
noin 1,3 miljoonaa asukasta. Praha sijaitsee Vltavajoen (saks. Moldau) rannalla.
Kaupungin hyvin säilynyt historiallinen keskusta kuuluu Unescon
maailmanperintöluetteloon.

Vuoden lämpimimmät kuukaudet ovat heinäkuu ja elokuu, jolloin päivän
keskimääräinen ylin lämpötila on noin 23 astetta. Ne ovat myös vuoden
sateisimmat kuukaudet, vaikka sadetta saadaan melko tasaisesti ympäri vuoden.
Kylmin kuukausi on tammikuu, keskimääräinen alin lämpötila -5,4 astetta.

Praha on jaettu 57 kaupunginosaan ja 22 hallintopiiriin, jotka käsittävät yhden
tai muutamia kaupunginosia. Hallintopiirit on numeroitu keskustasta alkaen.

Praha perustettiin 800-luvun jälkipuolella ja siitä tuli pian Böömin kuninkaiden
asuinpaikka. Vltavajoen varrella on ollut asutusta noin vuodesta 500 eaa.,
jolloin sinne asettui kelttiläisiä heimoja. Heidän jälkeensä alueelle tuli
germaaneja ja sitten slaaveja. Noin vuonna 800 aluetta nousi hallitsemaan
Přemyslidien suku, tarun mukaan prinsessa Libušen perustamana. He rakensivat
alueelle kaksi linnoitusta: toisen nykyisen Prahan linnan kohdalle, toisen vähän
matkan päähän Vyšehradiin. Näiden linnoitusten suojissa saattoivat saksalaiset
ja juutalaiset kauppiaat ja käsityöläiset harjoittaa ammattiaan.

1300-luvulla kaupunki kukoisti erityisesti Kaarle IV:n hallintokaudella. Hän
asettui Prahaan ja ryhtyi tositoimiin tehdäkseen siitä Pyhän
saksalais-roomalaisen keisarikunnan pääkaupunkina Euroopan mahtavimman
kaupungin. Hän rakennutti muun muassa Uudenkaupungin, Kaarlensillan ja Kaarlen
yliopiston (Univerzita Karlova v Praze). Pian tämän jälkeen kaupunki kärsi
kuitenkin kovin ja tuhoutui osittain hussilaissodassa, uskonpuhdistaja Jan Husin
seuraajien ja katolisten ristiretkeläisten välisessä kiistassa. Hus oli
tšekkiläinen pappi ja Prahan Kaarlen yliopiston rehtori 1400-luvun alussa. Hänet
poltettiin roviolla vuonna 1415.

1500-luvun lopusta alkaen Prahan hallitsijoita olivat Habsburgit. He tukivat
erityisesti taiteita ja toivat renessanssin aatteet kaupunkiin. Tällöin
rakennettiin myös monet kaupungin palatseista ja kirkoista. Aika oli kuitenkin
poliittisesti levotonta. Kolmikymmenvuotisessa sodassa suuri osa Prahaan
kootuista taideaarteista ryöstettiin.

Neljä itsenäistä kaupunkia eli Hradčany, Malá Strana (Pieni puoli), Staré Město
(Vanhakaupunki) ja Nové Město (Uusikaupunki) yhdistettiin yhdeksi Prahan
kaupungiksi vuonna 1784. Myöhemmin siihen liitettiin Josefov (1850) ja Vyšehrad
(1883), ja vuonna 1922 vielä 37 kuntaa, mikä nosti kaupungin väkimäärän
676 000:een. 1800-luku oli tšekkiläisten kansallisuusaatteen aikaa. Prahaa
kunnostettiin, julkinen liikenne kehittyi ja kaupunki kasvoi.

Ensimmäisen maailmansodan jälkeen muodostetun Tšekkoslovakian valtion
pääkaupungiksi tuli itseoikeutetusti Praha. Saksa miehitti Tšekkoslovakian ennen
toista maailmansotaa, ja Praha pysyi miehitettynä vuodet 1939–1945. Kaupunki
säästyi kuitenkin pahoilta vaurioilta, vaikka siellä käytiin taisteluja.
Suurimmat tappiot koki Prahan juutalaisyhteisö. Vuonna 1939 kaupungissa asui
noin 120 000 juutalaista, joista kymmenettuhannet kuolivat vainoissa.

Toisen maailmansodan jälkeen, kun Tšekkoslovakia oli siirtynyt
kommunistihallinnon alaisuuteen, Praha oli pääkaupunkina poliittisten
tapahtumien keskipiste. Siellä tapahtui muun muassa vuoden 1968 kansannousu,
Prahan kevät, jonka Neuvostoliitto kukisti kovin ottein. Niin sanottu
samettivallankumous vuonna 1989 merkitsi sosialistisen kauden loppua. Prahasta
tuli Tšekkoslovakian rauhanomaisen jakautumisen jälkeen Tšekin tasavallan
pääkaupunki.

Vuonna 2007 Prahassa protestoitiin, kun hallitus oli sopinut että Yhdysvallat
saa rakentaa ohjustukikohdan Prahan lähistölle. Vuonna 2010 suuria
mielenosoituksia aiheuttivat hallituksen menoleikkaukset.

Praha on Euroopan liikenteen solmukohtia. Tärkeimmät rautatieasemat ovat Hlavní
nádraži (Päärautatieasema), Holešovice, Smíchov ja Masarykovo nádraží.
Kaupungissa on myös jokisatama. Prahassa sijaitsee Václav Havelin kansainvälinen
lentoasema.

Prahan julkinen liikenne koostuu kolmesta metrolinjasta A, B ja C sekä
raitiovaunu- ja bussilinjoista. Myös paikallisjunaliikenne on säännöllistä.

Prahan lempinimiä ovat muun muassa ”Kultainen kaupunki”, ”Sadan tornin
kaupunki”, ”Kaikkien kaupunkien äiti” ja ”Euroopan eurooppalaisin kaupunki”. Se
on erittäin suosittu kaupunkimatkojen kohde vanhojen ja kauniiden rakennustensa
ansiosta, jotka edustavat hyvin monenlaisia arkkitehtonisia tyylisuuntia
barokista kubismiin. Tunnetuimpia turistinähtävyyksiä ovat:

Prahan historiallinen vanhakaupunki (Staré město) kuuluu Unescon
maailmanperintöluetteloon. Vanhankaupungin aukiota (Staroměstské náměsti)
ympäröivät Týnin kirkko, Pyhän Nikolauksen kirkko, Golz-Kinskýn palatsi ja
Vanhankaupungin raatihuone, jonka tähtitieteellistä kelloa (Orloj) turistit
kerääntyvät katsomaan tasatunnein. Kellon oikealla puolella oleva luurangon
vedettyä narusta esiin marssivat 12 apostolia Pietari etunenässä. Aukion
keskellä on Jan Husin muistomerkki. Muita vanhankaupungin nähtävyyksiä ovat
Ruutiportti, Celetná ulice eli Celetná-katu ja Smetana-museo.

Josefov eli Juutalaiskortteli sijaitsee vanhankaupungin pohjoispuolella. Prahan
getto purettiin 1800-luvun lopussa ja tilalle pystytettiin jugendia ja kubismia
edustavia uudisrakennuksia, mutta geton tärkeimmät rakennukset säilytettiin.
Kuuluisin nähtävyys on Vanha juutalainen hautausmaa, jonka alueella on noin
12 000 hautakiveä vieri vieressä. Prahan juutalaisia ei pitkään aikaan saanut
haudata muualle, ja ahtauden vuoksi vainajia jouduttiin hautaamaan jopa
kahteentoista kerrokseen.

Vanhankaupungin eteläpuolella on Uusikaupunki (Nové Město), jossa sijaitsee
Prahan liikekeskusta. Kaupunginosan keskipiste on Venceslauksen aukio (Václavské
náměstí), joka on toiminut Tšekin historian monien kohtausten, kuten
samettivallankumouksen tapahtumapaikkana. Aukiolla sijaitsevat Kansallismuseo ja
Tšekin kansallispyhimyksen Pyhän Venceslauksen ratsastajapatsas. Kaarlenaukiolla
puolestaan on Uudenkaupungin raatihuone.

Hradčany oli yksi niistä neljästä kaupungista, jotka muodostivat Prahan
1700-luvulla. Siellä sijaitsee moneen kertaan jälleenrakennettu Prahan linna,
josta kaupunki sai alkunsa. Linna-alueen nähtävyyksiä ovat muun muassa Pyhän
Yrjön luostari, Pyhän Yrjön basilika, Kuninkaanpalatsi, Pyhän Vituksen
katedraali ja Kultainen kuja käsityöläistaloineen.

Vltavajoen toisella rannalla on kaupungin Pieni puoli (Malá Strana), jossa on
paljon barokkipalatseja. Pyhän Nikolauksen kirkko ja Nerudova-katu ovat
tärkeimmät nähtävyydet. Keskustan ulkopuolella sijaitsevia nähtävyyksiä ovat
muun muassa Vyšehradin linna ja Pietari-Paavalin kirkko, Prahan eläintarha,
benediktiiniläisluostari Břevnov ja Trojan palatsi. Prahassa on myös
näköalatornina pienoismalli Eiffelin tornista (Petřínská rozhledna).

Prahan museoista tunnetuimpia ovat Kansallismuseo (Národní muzeum), Lapidárium,
Antonín Dvořák -museo (Muzeum Antonína Dvořáka) ja Bedřich Smetana -museo
(Muzeum Bedřicha Smetany). Prahan omaa historiaa esittelee Muzeum hlavního města
Prahy. Tunnettuja ovat myös Alfons Mucha -museo (Muchovo muzeum), Juutalainen
museo ja Olutmuseo. Wolfgang Amadeus Mozartin elämästä Prahassa kerrotaan Vila
Bertramkassa. Taiteen alalla on Kansallisteatterin (Národní divadlo) ja
Valtionoopperan (Státní opera) lisäksi erityisen tunnetuksi tullut Laterna
Magica, avantgardistinen teatteri, jonka erikoiset näytännöt koostuvat
elokuvasta, musiikista, baletista ja pantomiimista.



https://fi.wikipedia.org/wiki/Pirkanmaan_maakunta

Pirkanmaa (ruots. Birkaland) on Suomen maakunta, josta osa sijaitsee Satakunnan
ja osa Hämeen historiallisten maakuntien alueella. 2016-12-31 31. joulukuuta
2016 Pirkanmaan väkiluku oli 509 279 henkeä. Maakunnan osuus Suomen väkiluvusta
on runsaat yhdeksän prosenttia. Pirkanmaan kokonaispinta-ala on 14 613,23
neliökilometriä. Maapinta-ala on 12 585,49 neliökilometriä (4,1 % Suomen
maa-alasta) ja makeavesiala 2 022,55 neliökilometriä (5,9 % Suomen
makeavesialasta). Maakunnan kokonaispinta-alasta makeavesialan osuus on noin 14
prosenttia eli huomattavasti yli Suomen keskiarvon. Väestötiheys on runsaasti
yli kaksi kertaa Suomen keskiarvon. Väestö on keskittynyt Tampereen
keskustaajamaan, Pirkanmaan pohjoisosat sitä vastoin ovat melko harvaan asuttua.

Pirkanmaata on pidetty omana maakuntanaan vasta 1950-luvulta lähtien. Nimensä se
on saanut Pirkkalasta, joka keskiajalla käsitti suurimman osan nykyisestä
Pirkanmaasta.

Pirkanmaata ympäröivät Varsinais-Suomi, Satakunnan nykymaakunta, Kanta-Häme,
Päijät-Häme, Etelä-Pohjanmaa ja Keski-Suomi. Suurin osa Kokemäenjoen vesistön
järvialueesta sijaitsee Pirkanmaan alueella, joskin Vanajavesi on osittain
Kanta-Hämeessä. Pirkanmaan maakuntakeskus on Tampere. Pirkanmaan liitto toimii
Pirkanmaan kehityksen edistämiseksi ja hoitaa muun muassa maakuntakaavoitusta.

Pirkanmaan bruttokansantuote oli noin 17,3 miljardia euroa vuonna 2014.
Ostovoimakorjattuna bruttokansantuote asukasta kohti oli 101,1 prosenttia EU:n
keskiarvosta. Teollisuuden osuus tuotannosta on Pirkanmaalla Suomen keskiarvoa
korkeampi.

Pirkanmaan kallioperä on Euroopan vanhimpia. Maakunnasta on löydetty esimerkiksi
niin kutsutut Aitoniemen hiilipussit, jotka kuuluvat maailman vanhimpiin
eloperäisiin jäänteisiin. Niiden iäksi on arvioitu kaksi miljardia vuotta.

Pohjoisen Pirkanmaan kallioperä on osa keskisen Suomen happamien syväkivilajien
vyöhykettä, joka sisältää muun muassa graniitteja. Maakunnan eteläosan halki
kulkee liuskevyöhyke, jossa esiintyy kiillegneissiä, fylliittiä, kiilleliusketta
ja välialueilla dioriitteja. Pirkanmaan kallioperä on pääosin moreenin
peittämää. Eteläosassa on myös savi- ja hiesumaata eritoten vesistöjen varsilla.
Pirkanmaan maakuntakivi on pallograniitti.

Pirkanmaa on pinnanmuodostukseltaan vaihtelevaa. Maakunnalle ovat tyypillisiä
mäet ja kankareet. Lounaisosassa on verraten laajoja tasankoja. Viimeisin
jääkausi vei mukanaan irrallisia jäälajeja, hioi kallioita ja muodosti useita
soraharjujaksoja, joista merkittävin on Kangasalan–Pyynikin-harjujakso. Toinen
merkittävä harjujono ulottuu Ikaalisten Hämeenkankaasta Näsijärven kautta
Vilppulan kupeeseen. Keskimäärin Pirkanmaa sijaitsee noin 100–150 metriä
merenpinnan yläpuolella. Korkeimmat alueet ovat Kurussa, Parkanossa ja Kihniössä
yli 200 metriä merenpinnan yläpuolella. Pirkanmaan ja samalla Etelä-Suomen
korkein kohta, Venäläisvuori, sijaitsee Juupajoella 232,5 metriä merenpinnan
yläpuolella. Paikalla on Juupavaaran laskettelukeskus. Muita pirkanmaalaisia
laskettelukeskuksia ovat Hervannan laskettelukeskus, Korkeakangas, Mustavuori,
Sappeen hiihtokeskus ja Ski Ellivuori.

Pirkanmaan maakunta kuuluu suurimmaksi osaksi Kokemäenjoen vesialueeseen.
Suurimmat järvet ovat Näsijärvi (265 km²), Vanajavesi (179 km²), osittain
Kanta-Hämeen maakunnan alueella), Längelmävesi (178 km²), Kokemäenjoen vesistön
keskusjärvi Pyhäjärvi (124 km²), Keurusselkä (119 km², osittain Keski-Suomen
maakunnan alueella), Mallasvesi ja Roine (yhteensä 107 km²), Kyrösjärvi (96,2
km²), Ruovesi (66,1 km²), Kukkia (46,7 km²) ja Pälkänevesi (45,9 km²). Maakunnan
pohjois- ja luoteisosat kuuluvat Suomenselän vedenjakaja-alueeseen, ja muutamat
Kihniön ja Virtain läntisen osan järvet laskevat Kyrönjokea myöten Perämereen.

Pirkkalan Pinsiöstä Raiskion torpan pihalta löydettiin vuonna 1862 tieteelle
uutena muotona Pirkkalankoivu (Betula pendula f. bircalensis). Se on
rauduskoivun muunnos, jonka erottaa päämuodosta liuskoittuneet, koristeelliset
lehdet. Pirkkalankoivua pidetään vanhimpana tunnettuna suomalaisena
liuskalehtisenä koivuna.

Pirkanmaa kuuluu eteläboreaaliseen ilmastovyöhykkeeseen lukuun ottamatta
pohjoisimpia osia, jotka kuuluvat keskiboreaaliseen vyöhykkeeseen. Maakunnan
keskilämpötilat vaihtelevat pohjoisosan ylänköjen noin kolmesta asteesta
eteläosien runsaaseen neljään asteeseen. Keskimäärin kylmin kuukausi on helmikuu
ja lämpimin vastaavasti heinäkuu.

Terminen kevät alkaa Pirkanmaan lounaisosassa maaliskuun lopussa ja
pohjoisosassa huhtikuun 5. päivän tienoilla. Terminen kesä alkaa alavilla
seuduilla toukokuun puolessavälissä, pohjoisen ylängöillä viitisen vuorokautta
myöhemmin. Vastaavasti terminen syksy alkaa pohjoisen ylänkömailla syyskuun
alkupäivinä ja etelämpänä noin viikon myöhemmin. Sama kuvio toistuu termisen
talven alkamisessa, pohjoisessa keskimäärin marraskuun 5. päivä, etelän
alankoseuduilla viidestä kymmeneen vuorokautta myöhemmin.

Kasvukausi kestää suurten järvien laaksoissa puolisen vuotta, ylänköseuduilla
taasen noin 160 vuorokautta. Kasvukauden tehoisa lämpösumma on suotuisimmilla
seuduilla lähes 1 300 vuorokausiastetta ja viileimmillä seuduilla noin 1 100
vuorokausiastetta.

Vuotuinen sademäärä on Pirkanmaalla keskimäärin 600–700 millimetriä. Suurimmat
sademäärät mitataan tyypillisesti ylämailla. Pysyvä lumipeite saapuu
Pirkanmaalle keskimäärin joulukuun aikana kolmen viikon sisällä edeten
pohjoisesta etelään. Se häviää keskimäärin huhtikuussa niin ikään noin kolmessa
viikossa vetäytyen etelästä pohjoiseen.

Keskilämpötiloja (°C) ja sademääriä (mm) Pirkanmaan ja sen välittömässä
läheisyydessä sijaitsevilla mittausasemilla (1 ja 2) kaudella 1981–2010.
Lähteenä Ilmatieteen laitos.

1 Mittausasema kuului Pirkanmaahan vuoteen 2001. Vuodesta 2001 kuulunut
muodollisesti Keski-Suomeen. 2 Mittausasema Pirkanmaan luoteisrajan tuntumassa
Satakunnan puolella.

Pirkanmaan etelä–pohjoissuuntainen ulottuvuus on noin 170 kilometriä. Etelässä
Pirkanmaa kurottaa aavistuksen verran 61. leveysasteen eteläpuolelle ja
pohjoisessa vastaavasti puoleenväliin 62. leveysastetta (leveysasteelle 62°30).
Maakunnan eteläisimmässä osassa auringon korkeus keskipäivällä on
talvipäivänseisauksessa noin 5,8 astetta ja kesäpäivänseisauksessa noin 52,5
astetta. Pohjoisessa luvut ovat ääripäissään 4,3 astetta ja 51,0 astetta. Päivän
pituus pimeimpänä vuodenaikana on viidestä viiteen ja puoleen tuntia ja
valoisimpana aikana noin 19–20 tuntia. Auringon säteilyteho on etelässä
talvipäivänseisauksen aikaan 49 W/m² keskipäivällä. Kesäpäivänseisauksen aikaan
luku on 952 W/m². Pohjoisessa vastaavat luvut ovat 25 ja 929 wattia.

Pirkanmaa kuuluu historialliseen Satakuntaan lukuun ottamatta maakunnan
eteläosaa, joka kuuluu historialliseen Hämeeseen. Pääosa nykyisestä Pirkanmaasta
on ollut historiallista Ylä-Satakuntaa, joka kuitenkin ulottuu myös kauas
nykyisen Satakunnan maakunnan puolelle, samalla kun pieni osa nykyisestä
Pirkanmaasta on myös vanhaa Ala-Satakuntaa. Maakunnan asutuksen painopiste on
ollut jo vuosisatoja nykyisen Tampereen tienoilla. Alueen pohjoisosa oli pitkään
erämaata. Vuonna 1779 perustetusta Tampereesta tuli maakunnan keskus voimakkaan
teollistumisen myötä 1800-luvulla. Sitä ennen Pirkanmaa oli lähinnä Porin, Turun
ja Hämeenlinnan vaikutuspiirissä. Nykyajan Pirkanmaa sijaitsee keskimäärin
etelämpänä kuin vanha Ylä-Satakunta. Pohjoisia pitäjiä on liitetty
naapurimaakuntiin, muun muassa Keuruu ja Multia Keski-Suomeen. Etelässä
Pirkanmaahan on liittynyt Tampereen imussa vanhaan Hämeen maakuntaan kuuluvia
pitäjiä kuten Akaa ja Urjala.

Pirkanmaan alueella on asuttu kauan. Kangasalan Sarsasta on löydetty jäänteitä
esihistoriallisilta aikakausilta, muun muassa todisteita asutuksesta viidenneltä
vuosituhannelta ennen ajanlaskun alkua. Sarsan kivikautiset
tekstiilikeramiikkalöydöt on nimetty sarsankeramiikaksi. Kaikkiaan maakunnasta
on löydetty yli 200 kivikautista asuinpaikkaa. Väestön määrän kivikaudella on
arvioitu olleen parisen sataa. Pronssikauden myötä maanviljelys alkoi syrjäyttää
pyyntitaloutta. Pronssikauden lopulla Tampere–Kuhmoinen-linjan pohjoispuolella
asui vielä lappalaisia. Esimerkiksi Oriveden Siitaman kylän nimi viittaa
lappalaisten talvileireihin eli siitteihin. Etelämpänä ydin-Hämeessä
saamelaisperäiset paikannimet ovat sen sijaan harvinaisia. Rautakaudella ulottui
Eurajoelta Längelmäveden tienoille yhtenäinen ja kohtalaisen vauras asutus, joka
800-luvulta alkaen oli Suomen nykyisen alueen pohjoisin vakiintuneen
talonpoikaiskulttuurin seutu.

Pirkanmaan kehitykselle olivat merkittäviä pohjoiseen avautuvat vesireitit sekä
alueen halki lännestä itään kulkevat vesi- ja maantiet. Rautakaudella ja
varhaiskeskiaikana vesi- ja maantieverkon solmukohta oli Nokian–Viikin tienoilla
ja Pirkkalankylässä. Kun maanteiden käyttö yleistyi, tieverkon risteyskohta
muotoutui Pispalanharjun varteen.

1000-luvulla Pirkanmaan alueen asutus oli keskittynyt Kokemäenjoen varrelle
Sastamalaan sekä nykyisen Nokian paikkeille ja Pyhäjärven etelärannalle.
Varsinais-Suomessa ja Hämeessä 1000-luku oli levotonta aikaa. Tutkijat ovat
huomioineet, että kyseisiltä alueilta on löydetty runsaasti maahan kätkettyjä
hopea-aarteita. Satakunnan historiallisesta maakunnasta eli myös nykyisen
Pirkanmaan alueelta tällaisia löytöjä on niukalti. On päätelty, että alue oli
verrattain rauhallista ja turvallista. 1300-luvulla nykyistä Pirkanmaata
alettiin kutsua Ylä-Satakunnaksi. Pohjanlahden rannikolla ja Pohjanmaalla
yläsatakuntalaisia pidettiin hämäläisinä. Pohjanlahden rannikolle asettuneet
ruotsalaiset uudisasukkaat sanoivat valloittamiensa metsäalueiden sijainneen
Hämeessä, ”in Tavastia”. Varhaisin todiste tästä on vuodelta 1303.
Maakuntakäräjiä varten alueen asukkaat kokoontuivat Hämeen linnaan. Nykyajan
Pirkanmaasta kuitenkin vain eteläosa on kuulunut Hämeen linnan lääniin.

1430-luvulla Ylä-Satakunnassa syttyi kansannousu, niin kutsuttu Davidin kapina.
Se johtui luvatun veroalennuksen viivästymisestä. Seuraavan vuosisadan alussa
Pirkanmaalla otettiin käyttöön maanjaossa säädetty sarkajako. Maanviljelys
syrjäytti elinkeinona riistanpyyntiä yhä laajemmalti. 1500-luvulla asutuksen
pohjoisraja kulki linjalla Teisko–Orivesi–Längelmäki. Linjan pohjoispuolella
sijaitsi asumaton erämaa-alue, jota alettiin asuttaa kruunun määräyksestä vuonna
1542. 1560-luvulla Pirkanmaan suurimmat väestötihentymät olivat edelleen
Kokemäenjoen ja Pyhäjärven rantamilla. Tiheimmin asuttua oli jo tuolloin
nykyisen Tampereen eteläosa. Pirkanmaan alueen väkiluvun 1500-luvun puolivälissä
on arvioitu olleen 25 000–29 000.

Satakunnassa hallintopitäjät noudattivat kirkkopitäjien rajoja tarkemmin kuin
muissa maakunnissa. Ylä-Satakunnan neljä 1200-luvulla syntynyttä emäseurakuntaa
olivat Kyrö, Pirkkala, Sastamala ja Vesilahti. Näistä Pirkkala oli merkittävin.
Vesilahti kuului alun perin Pirkkalaan, mutta lienee erotettu siitä jo
1200-luvun lopussa. Kangasala irtautui Pirkkalasta seuraavan vuosisadan lopulla
ja Lempäälä erosi Vesilahdesta luultavasti 1410-luvulla. Samalla vuosikymmenellä
Kokemäenkartanon lääni jaettiin Ylä- ja Ala-Satakuntaan. Uusi Ylä-Satakunnan
kihlakunta vastasi osapuilleen nykyistä Pirkanmaan maakuntaa. Ylä-Satakuntaa
kutsuttiin 1400-luvulla muutamaan otteeseen Pirkkalan kihlakunnaksi, jota on
pidetty eräänä historiallisesti merkittävänä perusteena Pirkanmaa-nimen
käyttöönotolle. Vuonna 1641 Ylä-Satakunnan kihlakunta jaettiin yliseen ja
aliseen kihlakuntaan. Vuonna 1693 tapahtui merkittävä aluemuutos, kun aliseen
kihlakuntaan liitettiin Huittisten, Loimaan ja Punkalaitumen pitäjät. Viimeksi
mainittu kuuluu nykyisin Pirkanmaahan. Kihlakunta oli melko kiinteä kokonaisuus.
Ruotsin vallan aikana Ylä-Satakunnalla oli oma valtiopäivämies
talonpoikaissäädyssä, myös kihlakunnan kahtiajaon jälkeen.

Eräkauden loppuvaiheessa eli noin vuosina 1300–1550 Ylä-Satakunta oli melko
yhtenäinen talousalue, joka pirkkalaisliikkeen tyrehdyttyä nivoutui läheisesti
Hämeeseen. 1500-luvun puolivälissä enää noin seitsemäsosa Ylä-Satakunnan
talollisista harjoitti erätaloutta. 1600-luvun lopun katovuosina Pirkanmaalla
kärsivät pahimmin Pirkkalan ja Längelmäen seudut, joissa jopa puolet väestöstä
sai surmansa. Suuri Pohjan sota saavutti Pirkanmaan 1713. Taistelutantereita
olivat muun muassa Kostianvirta ja Tammerkoski.

Nykyisen Pirkanmaan alueen halkaisi pohjois–eteläsuuntaisesti lääninraja yli 220
vuotta, kun Hämeen lääniä laajennettiin Kustaa III:n määräyksestä länteen 1775.
Siihen asti Ylä-Satakunnan kihlakunta oli kuulunut Turun ja Porin lääniin.

Eräkauden jälkeen koitti 1800-luvun alkuun kestänyt aikakausi, jolloin
kaupunkien puuttuminen ja tuotantorakenteen yksipuolisuus hidastivat maakunnan
kehitystä. Ylä-Satakunta jäi jälkeen naapurimaakunnistaan. Yläsatakuntalaisten
markkinamatkojen kohde oli yleensä Turku. Ajanjaksoa on kutsuttu myös nimellä
”Turun aika”. Kuningas Kustaa III teki periaatepäätöksen Tampereen kaupungin
perustamisesta 6. kesäkuuta 1775. Virallisesti kaupunki perustettiin 1.
lokakuuta 1779. Aluksi Tampere kasvoi hitaasti ja sen vaikutus oli vähäinen.
1840-luvulla kaupungista kehittyi koko Suomen merkittävin teollisuuskeskus.
Muuallakin maakunnassa alkoi kehittyä teollisuutta. Uudet keksinnöt – puuhioke
sekä selluloosan valmistus ja paperin teko molemmista – olivat keskeisiä
Pirkanmaan kehitykselle. Tampereen ohella teollista toimintaa syntyi muun muassa
Valkeakoskelle, Nokialle ja Mänttään. Orivedellä puolestaan aloitettiin kenkä-
ja nahkateollisuus 1890-luvulla.

Nopean kasvun myötä Tampere nousi maakunnan keskukseksi. Siitä alkoi kehittyä
maantieliikenteen ja 1870-luvulla rautatieliikenteen solmukohta. Tampereen
vetovoima voitti Porin ja Hämeenlinnan. 1900-luvun alussa Tampere oli lähes
Turun ja Viipurin tasoinen keskus.

Suomen sisällissodan kuukausina lähes koko Pirkanmaa oli punaisten hallussa ja
Tampere oli punaisten keskus. Maakunnassa oli runsaasti teollisuustyöläisiä ja
torppareita, minkä johdosta siitä muotoutui ”punaisen Suomen” keskusalue. Sodan
jälkeen teollistuminen leimasi entistä voimakkaammin koko maakuntaa. Talvisodan
aikana Neuvostoliiton ilmavoimat pommittivat Tamperetta. Myös Mänttä ja Nokia
joutuivat pommitusten kohteiksi.

Pirkanmaan maakuntaliitto perustettiin vuonna 1956. Maakuntaa kutsuttiin myös
Tammermaaksi, mutta vähitellen Pirkanmaa vakiintui alueen nimeksi.
Tammermaa-nimi elää kuitenkin edelleen useiden yritysten ja yhdistysten nimissä.
1950-luvulla maakunnan ainoa kaupunki oli edelleen Tampere. Kauppaloita sen
sijaan oli useita: Ikaalinen, Mänttä, Nokia, Toijala, Valkeakoski ja Vammala.
Vuosina 1963–1977 ne muutettiin kaupungeiksi. Myöhemmin kaupungeiksi
virallistettiin Orivesi, Parkano ja Virrat. Kuntien määrä väheni huomattavasti
1900-luvun jälkipuoliskolla ja edelleen 2000-luvulla. Vanhoja pitäjännimiä,
kuten Akaa ja Sastamala, otettiin uudelleen käyttöön kuntaliitosten myötä.

Tampere ympäristökuntineen määriteltiin tieteellisesti Tampereen
liikennealueeksi vuonna 1944. Läänin perustamista Tampereen talousalueelle
suunniteltiin vuosina 1941, 1944 ja 1953. Eduskunnassa valmisteltiin jälleen
1960-luvun alussa Tampereen ja Satakunnan läänien perustamista. Uudistuksen
vaatimat lainmuutokset oli jo tehty, mutta suunnitelma haudattiin. Seuraavan
kerran Pirkanmaasta kaavailtiin lääniä 1980-luvulla nimellä Pirkanmaan lääni,
mutta tuolloinkin suunnitelma kariutui eduskunnassa, joskin äärimmäisen niukalla
äänten enemmistöllä. Vuonna 1997 maakunta liitettiin uuteen Länsi-Suomen
lääniin, joka lakkautettiin 1. tammikuuta 2010. Yli neljännes läänin asukkaista
asui Pirkanmaalla.

Vuodenvaihteessa 2016–2017 Pirkanmaan väkiluku oli 509 279 (Tilastokeskus).
Vuonna 2016 väestömäärän muutos oli +3 165 henkeä (+0,63 %). Pirkanmaan
luonnollinen väestönmuutos oli positiivinen. Myös muuttotase sekä Suomesta että
ulkomailta oli positiivinen.

Pirkanmaan maakunnan väestönkasvu painottuu hyvin voimakkaasti Tampereelle ja
sen kehyskuntiin Nokialle, Kangasalle, Pirkkalaan, Lempäälään ja Ylöjärvelle.
Vuosina 2013–2015 Tampereen osuus koko maakunnan väestönkasvusta oli 65
prosenttia ja vuoden 2016 aikana 75 prosenttia. Koko Pirkanmaan väestö lisääntyi
vuoden 2016 aikana 3 165 asukkaalla ja Tampereen ja sen kehyskuntien väkiluku
4 089 asukkaalla, mistä Tampereen osuus oli 3 055 asukasta. Tämä merkitsee, että
Tampereen kaupunkiseudun ulkopuolisella Pirkanmaalla väkiluku väheni vuonna 2016
yli 900 asukkaalla.

1900-luvun jälkipuoliskolla Pirkanmaan osuus Suomen väkiluvusta pysytteli 8,5
prosentin tuntumassa. Vuosisadan lopussa maakunnan väkiluvun kasvu kiihtyi ja
2010-luvun jälkipuoliskolle tultaessa väestöosuus oli kohonnut yli yhdeksän
prosentin. Pirkanmaan väkiluku ylitti puolen miljoonan rajan marraskuussa 2013.
Vuosien 2010 ja 2013 väkiluvut ja väkilukujen muutos vuosina 2010–2013 on
ilmoitettu 1. tammikuuta 2014 vallinneen maakuntajaon mukaisesti. Kiikoinen
liitettiin Sastamalaan ja siten Pirkanmaahan 1. tammikuuta 2013. Väkiluvun
muutos vuosina 2000–2010 on ilmoitettu aiemman maakuntajaon mukaisesti.

Pirkanmaan maakunnan kokonaishedelmällisyysluku nousi 2000-luvun
ensikymmenluvulla 1,66:sta 1,83:een. Samana ajanjaksona Suomen keskimääräinen
luku kohosi 1,73:sta 1,87:ään. Seuraavalla vuosikymmenellä hedelmällisyys
kääntyi laskuun, kuten koko valtakunnassa. Vuonna 2015 Pirkanmaan luku oli 1,61.

Seuraavassa kuvaajassa on esitetty maakunnan väestönkehitys viiden vuoden välein
vuodesta 1980 lähtien. Käytetty aluejako on 1. tammikuuta 2013 tilanteen
mukainen. Kahtia jaetun Längelmäen kunnan väestö on kuitenkin vuosina 1980–2005
laskettu kokonaan osaksi Keski-Suomessa sijaitsevaa Jämsää.

Pirkanmaa on kielellisesti erittäin homogeeninen alue. Sen puhutuin kieli on
suomi: vuonna 2015 suomea puhui äidinkielenään yli 480 000 henkeä eli noin 96
prosenttia maakunnan väestöstä. Suomenkielisten osalta Pirkanmaan
valtakunnallinen väestöosuus oli 9,9 prosenttia. Vuosina 1990–2015 Pirkanmaan
väkiluku kasvoi noin 79 000 henkeä. Maakunnan suomenkielisten määrä kasvoi noin
59 000 henkeä. Valtakunnallisesti suomenkielisten määrä kasvoi samana
ajanjaksona noin 190 000 henkeä.

Keskiajalla Suomeen muodostunut ruotsinkielinen uudisasutus ei ulottunut
nykyisen Pirkanmaan alueelle, joten maakunnan suomenruotsalaisten määrä ja
väestöosuus on vähäinen. Vuonna 2015 Pirkanmaalla ruotsia puhui äidinkielenään
noin 1 900 henkilöä. Saamea puhui Pirkanmaalla äidinkielenään 23 henkilöä vuonna
2015.

Seitsemisen prosenttia Suomen ”vieraskielisistä” asuu Pirkanmaalla. Muita kieliä
kuin suomea, ruotsia tai saamea puhuu äidinkielenään noin 21 500 henkilöä eli
4,2 prosenttia väestöstä (2015). ”Vieraskielisten” osuus korostuu
20–44-vuotiaiden ryhmässä. 25–29-vuotiaista noin kahdeksan prosenttia puhuu
äidinkielenään jotain muuta kieltä kuin suomea, ruotsia tai saamea. Pirkanmaan
toiseksi puhutuin kieli on venäjä, vuonna 2015 sitä käytti äidinkielenään
nelisen tuhatta henkilöä.

Vuonna 2014 Pirkanmaan maakunnan bruttokansantuote oli noin 17,3 miljardia euroa
(8,4 % Suomen bruttokansantuotteesta). Bruttokansantuote asukasta kohden oli
34 551 euroa eli 91,9 prosenttia Suomen keskiarvosta. Pirkanmaan
bruttokansantuote oli maakuntien toiseksi korkein ja asukasta kohden laskettuna
seitsemänneksi korkein.

Pirkanmaan elinkeinorakenne painottuu jälkiteolliselle yhteiskunnalle
tyypillisesti palveluihin. Tampereelle on kasvanut valtakunnallisesti merkittävä
ICT-keskittymä. Väestöpohjansa ansiosta kaupunki on myös huomattava kaupan
keskus. Teollisuuden osuus arvonlisäyksestä ja työpaikoista on Pirkanmaalla
Suomen keskiarvoa korkeampi. Maakunta on yksi Suomen keskeisistä valmistavan
teollisuuden keskittymistä, teollisen toiminnan perinteet ovat pitkät ja
koulutusverkosto hyvä. Teollisuus on keskittynyt pitkälti Tampereelle ja sen
lähiympäristöön, kuten Nokialle ja Valkeakoskelle. Myös Mänttä-Vilppula on
merkittävä teollisuuskeskus. Maatalouden osuus taloudellisesta toiminnasta on
vähäinen. Maakunnan länsiosassa maataloustuotanto on lypsykarjavaltaista,
etelässä viljanviljelyvaltaista ja pohjoisessa metsätalousvaltaista.

Pirkanmaan osuus Suomen viennistä ja etenkin tuonnista on huomattavasti
maakunnan bruttokansantuoteosuutta pienempi; teollisuuden ansiosta maakunnan
ulkomainen kauppatase on ylijäämäinen. Noin 90 prosenttia Pirkanmaan viennistä
tulee teollisuuden päätoimialalta.

Pirkanmaalla on kauttaaltaan erittäin korkea työttömyys: vuonna 2014 noin
seitsemäsosa työvoimasta oli työttömänä. Maakunnan työpaikkaomavaraisuus oli
lähes sata prosenttia.

Pirkanmaan halki kulkee kaksi keskeistä raideliikenteen väylää: niin kutsuttu
päärata Helsingistä Ouluun ja ratayhteys Turusta Jyväskylään. Rataosuudet
yhtyvät Toijalassa ja erkanevat jälleen Tampereella, joka on maakunnan ja koko
Suomen raideliikenteen solmukohta. Tampereelta on myös ratayhteys Nokian ja
Vammalan kautta Poriin. Pienivolyymista henkilöliikennettä on Pirkanmaan
koillisten pikkukaupunkien kautta kulkevalla rataosalla
Orivesi–Vilppula–Kolho–Haapamäki. Pirkanmaan radat on sähköistetty lukuun
ottamatta Orivesi–Haapamäki-yhteyttä sekä Valkeakoskella ja Mäntässä sijaitsevia
teollisuuskäytössä olevia pisteratoja.

Pirkanmaa liitettiin Suomen rataverkkoon kesäkuussa 1876, jolloin liikenteelle
avattiin rataosat Turku–Toijala ja Hämeenlinna–Tampere. Päärataan kuuluva
rataosa Tampereelta Oriveden, Vilppulan ja Haapamäen kautta Seinäjoelle avattiin
1882. Ratayhteyttä oikaistiin 1971, jolloin avattiin yhteys Tampereelta Parkanon
kautta Seinäjoelle. Tampere–Pori-rataosuus avattiin marraskuussa 1895.
Orivesi–Jämsä-rataosuus avattiin heinäkuussa 1950. Tampereelta Jyväskylän
suuntaan kuljettiin Vilppulan ja Haapamäen kautta aina vuoteen 1977, jolloin
avattiin yhteys Jämsänkoski–Jyväskylä.

Pirkanmaan tärkeimmät maantieliikenteen väylät noudattelevat raideliikenteen
reittejä. Maakunnan alueella kulkee valtatie 3 Helsingistä Vaasaan, valtatie 9
Turusta Pohjois-Karjalaan ja valtatie 12 Raumalta Kouvolaan. Nokiasta Poriin
kulkee valtatie 11. Valtateitä yhdistää Tampereen eteläpuolitse linjattu
kehätie. Pirkanmaan pohjoisosia halkoo Porista Joensuuhun johtava, melko
vähäliikenteinen valtatie 23. Tie kulkee Parkanon, Kihniön ja Virtain kautta.

Pirkanmaan kantateistä tunnetuin lienee Orivedeltä Virtain kautta Pohjanmaalle
kulkeva kantatie 66, josta on tehty jopa musiikkikappale, ”Valtatie 66”. Tien
varrella sijaitsee useita nähtävyyksiä, kuten Torisevan rotkojärvet. Kangasalta
alkaa Suomen pisin kantatie, kantatie 58, joka kulkee Oriveden ja
Mänttä-Vilppulan kautta pohjoiseen.

Liikennemäärät heijastelevat asutustiheyttä. Ne ovat Tampereen pohjoispuolella
vähäisempiä kuin maakunnan eteläosassa. Vilkkaimmat reitit, kuten Tampereen
kehätie ja valtatie 3:n osuus Ylöjärveltä Helsinkiin, on rakennettu
moottoriteiksi.

Vuonna 1979 valmistunut Tampere-Pirkkalan lentoasema (IATA: TMP, ICAO: EFTP)
sijaitsee viitisentoista kilometriä Tampereen keskustasta etelään. Asemalla on
verraten vilkas kansainvälinen lentoliikenne. Tampere-Pirkkala sijaitsee
suhteellisen lähellä Suomen merkittävintä lentoasemaa, Helsinki-Vantaata:
asemien välinen lentomatka kestää puolisen tuntia. Tampere-Pirkkalasta on hyvät
yhteydet myös Tukholmaan ja eräisiin Keski-Euroopan kaupunkeihin.

Tampereen pohjoispuolella sijaitsee harrastelijakäytössä oleva Teiskon
lentokenttä.

Näsijärvellä on risteilijäliikennettä esimerkiksi Tampereelta aina Virroille
asti. Myös Pyhäjärvellä tehdään risteilyjä. Keurusselällä on risteilytoimintaa
linjalla Mänttä–Keuruu.



https://fi.wikipedia.org/wiki/Montenegro

Montenegro (montenegroksi Crna Gora, ”musta vuori”) on valtio Balkanilla,
Etelä-Euroopassa. Sen naapureita ovat Albania, Bosnia ja Hertsegovina, Kroatia,
Kosovo ja Serbia. Maa rajoittuu osittain Adrianmereen. Maa julistautui
itsenäiseksi 3. kesäkuuta 2006. Montenegro oli aiemmin itsenäinen ruhtinas- ja
kuningaskunta vuodesta 1878 aina ensimmäisen maailmansodan loppuun.

Montenegron tärkeimmät kaupungit ovat pääkaupunki Podgorica (139 100 asukasta),
Nikšić (57 600), Pljevlja (18 800) ja Bijelo Polje (17 100). Aikaisempi
kuninkaallinen pääkaupunki oli Cetinje. Kotorin keskiaikainen vanhakaupunki
kuuluu Unescon maailmanperintöluetteloon.

Montenegro ulottuu Adrianmeren rannikolta Serbian ja Albanian rajoilla kohoaviin
vuoristoihin. Dinaariset alpit kulkevat Serbian ja Montenegron välillä ja
ulottuvat Lounais-Montenegroon, jossa kalkkikiviset huiput ovat paikoin
paljaita. Maan pohjoisosassa sijaitseva Durmitorin kansallispuisto on Unescon
maailmanperintökohde, ja siellä sijaitseva Tara-joen kanjoni on Euroopan suurin.
Montenegron suurin järvi Skadar sijaitsee maan eteläosassa, Albanian rajalla.

Montenegron kallioperä on rikkonaista ja vuoristoista, ja soveltuu paremmin
karjanhoitoon kuin peltoviljelyyn. Suuri osa maasta on metsän peitossa.

Montenegron tärkeimmät kaupungit ovat pääkaupunki Podgorica (139 100 asukasta),
Nikšić (57 600), Pljevlja (18 800) ja Bijelo Polje (17 100). Aikaisempi
kuninkaallinen pääkaupunki oli Cetinje.

Kotorin keskiaikainen satamakaupunki ja Kotorinlahti kuuluvat Unescon
maailmanperintöluetteloon.

Montenegron ilmasto on välimerellinen, kesät ovat lämpimiä ja talvet leutoja.
Vuoristossa on huomattavasti viileämpää. Sadetta saadaan eniten marras- ja
joulukuussa.

Slaavit asuttivat nykyisen Montenegron alueen 600-luvulla ja 900-luvulla
alueelle muodostui Zetan valtio Ceslav-nimisen päällikön (zupan) yhdistettyä
alueen. Alue oli vuosisatoja nimellisesti Serbian maakunta, mutta osmanien
kukistaessa Serbian vuonna 1389 alueesta tuli täysin itsenäinen. Aluksi maata
hallitsi Balsan ruhtinassuku, jota seurasi vuonna 1421 Crnojevićin dynastia
perustajanaan Stefan Crnojević. Hänen seuraajiensa aikana Montenegron hovi
saavutti maan pienuuteen ja karuuteen nähden varsin korkean kulttuuritason, ja
vuonna 1493 siellä painatettiin ensimmäiset kyrillisin kirjaimin kirjoitetut
tekstit. Vuodesta 1516 Montenegroa hallitsi Cetinjen ruhtinaspiispa (vladika)
viimeisen Crnojević-sukuisen ruhtinaan Đurađ V Crnojevićin luovuttua vallasta ja
lähdettyä Venetsiaan. Tämä hallintomuoto oli tehokas tapa pitää ortodoksiset
montenegrolaisylimykset yhtenä miehenä islamilaisia turkkilaisia vastassa.
Vuonna 1696 vladika Danilo I Petrović teki virasta perinnöllisen (tosin piispat
eivät saaneet olla naimisissa, joten virka periytyi aina veljenpojan kautta),
minkä jälkeen se periytyi Petrović-Njegošin suvussa. Montenegron viimeinen
ruhtinaspiispa oli Danilo II, joka vuonna 1852 luopui pappisvirasta, meni
naimisiin ja otti ruhtinaan tittelin.

Turkkilaisten kärsittyä vuosien 1876–1878 sodassa tappion Montenegro saavutti 1.
heinäkuuta 1878 itsenäisyyden, joka myöhemmin tunnustettiin Berliinin
kongressissa.

Montenegron hallitsija Nikola I julistautui kuninkaaksi vuonna 1910 ja saavutti
merkittävää menestystä Balkanin sodassa 1912–1913, mutta itävaltalaiset häätivät
hänet maasta 1916 miehittäessään maan ensimmäisen maailmansodan yhteydessä.

Ensimmäisen maailmansodan päätyttyä maa liittyi Serbian myötä Jugoslavian
kuningaskuntaan kansanäänestyksen tuloksena. Itsenäisyyden kannattajat
aloittivat kuitenkin vuonna 1919 kapinan, joka jatkui aina vuoteen 1924.

Toisessa maailmansodassa montenegrolaiset taistelivat Titon partisaanien
rinnalla. Tämän jälkeen Montenegro oli osa Jugoslavian sosialistista
liittotasavaltaa (1943–1992).

Jugoslavian hajottua 1990-luvun alussa jäljelle jääneessä sosialistisessa
Jugoslaviassa vuonna 1992 järjestetyssä kansanäänestyksessä 95,96 prosenttia
Montenegron asukkaista kannatti liittoa Serbian kanssa eli liittymistä uuteen
Jugoslavian liittotasavaltaan ("Serbia ja Montenegro", "tynkä-Jugoslavia").
Muslimit, katolilaiset ja itsenäisyyttä kannattavat montenegrolaiset boikotoivat
äänestystä. Itsenäisyyden kannattajat väittivät, etteivät vaalit olleet
demokraattiset ja että valtio-omisteinen media oli lähettänyt federaatiota
kannattavaa propagandaa.

Vuonna 1996 Montenegron Milo Đukanovićin hallitus katkaisi välit tuolloin
Slobodan Miloševićin hallitsemaan Serbiaan, ryhtyi harjoittamaan omaa
talouspolitiikkaansa ja otti valuutakseen käyttöön Saksan markan. Myöhemmin
valuutta vaihtui euroon Saksan otettua sen valuutakseen. Hallitus kannatti
itsenäisyysmielistä politiikkaa. Vuonna 2003 Jugoslavia muutettiin Serbia ja
Montenegron valtioliitoksi ja perustuslaissa määrättiin, että osapuolet saisivat
järjestää itsenäistymisestä kansanäänestyksen kolmen vuoden kuluttua.

21. toukokuuta 2006 järjestetyssä kansanäänestyksessä 55,4 % (tarvittava määrä
55 %) kannatti Montenegron itsenäistymistä. Valtio julistautui itsenäiseksi 3.
kesäkuuta 2006 ja erosi sen ja Serbian valtioliitosta. Montenegrosta tuli näin
viides entisen Jugoslavian osa, joka irrottautui Belgradin alaisuudesta.
Montenegro joutui liitosta eronneena osapuolena hakemaan itselleen
kansainvälisen tunnustuksen sekä kansainvälisten järjestöjen jäsenyyttä.
Euroopan unioni tunnusti Montenegron 12. kesäkuuta ja Serbia 15. kesäkuuta 2006.
Maasta tuli Yhdistyneiden kansakuntien 192. jäsen 28. kesäkuuta 2006.

Joulukuussa 2006 siitä tuli Naton rauhankumppani ja ehdokasjäsen. Se jätti EU:n
jäsenhakemuksen 2008 ja Euroopan komissio suositteli sitä ehdokasjäseneksi
marraskuussa 2010. Viralliset EU-jäsenyysneuvottelut Montenegron kanssa
aloitettiin kesäkuussa 2012.

Osana länteen suuntautunutta turvallisuuspolitiikkaansa Montenegro ilmoitti
31.8.2006 luopuvansa yleisestä asevelvollisuudesta ja siirtyvänsä 2 500 miehen
vahvuiseen ammattiarmeijaan.

Presidentti valitaan suoralla kansanvaalilla viideksi vuodeksi kerrallaan,
korkeintaan kahdelle kaudelle. Hänellä ei ole kovin laajaa poliittista valtaa.
Yksikamarisessa eduskunnassa on 81 kansanedustajaa, jotka valitaan
nelivuotiskaudelle. Äänioikeus on 18 vuotta täyttäneillä.

Filip Vujanović valittiin presidentiksi 2003, uudelleen 2008 ja täpärästi
kolmannelle kaudelle 2013.

Montenegro on jaettu 23 kuntaan. Vuoden 2003 väestönlaskennassa kuudessa
kunnassa oli selvä montenegrolaisenemmistö ja lisäksi he olivat suurin
väestöryhmä kolmessa muussa kunnassa. Serbienemmistöisiä kuntia oli viisi,
suurin ryhmä serbit oli kolmessa muussa Pohjois-Montenegron kunnassa.
Bosniakkienemmistö oli kahdessa rajaseudun kunnassa ja albaanienemmistö yhdessä
kunnassa maan kaakkoisosassa.

Montenegron merkittävimmät vientituotteet ovat metalliteollisuuden tuotteet,
jotka käsittävät 62 % viennistä (2004). Kokonaisviennistä 41 % käsitti alumiini.
Bauksiittikaivokset ja sulattamon omistaa venäläinen miljonääri Oleg Deripaska.
Seuraavilla sijoilla ovat juomat ja tupakka (18 %) ja puutavara (8 %).

Maassa on viisi lentokenttää ja 250 km rautatietä. Bar on sen ainoa merkittävä
satamakaupunki.

Suurin osa Montenegron asukkaista on ortodokseja, mutta maassa on myös
huomattava muslimivähemmistö. Oheiset luvut ovat vuodelta 2011.

Montenegron kansalliskirjailija on 1800-luvulla elänyt ruhtinas Petar II
Petrović-Njegoš. Montenegro osallistui vuoden 2008 kesäolympialaisiin 19
urheilijan joukkueella ja vuoden 2012 kesäolympialaisiin 34 urheilijan
joukkueella. Sillä oli yksi edustaja myös vuoden 2010 talviolympialaisissa.
Lontoossa 2012 naisten käsipallojoukkue saavutti olympiahopeaa. Vuonna 2011
Montenegron jalkapallomaajoukkue oli FIFAn rankingissa ylimmillään sijalla 16.



https://fi.wikipedia.org/wiki/Jari_Sillanp%C3%A4%C3%A4

Jari Veikko Sillanpää (s. 16. elokuuta 1965 Ludvika, Ruotsi) on
ruotsinsuomalaista syntyperää oleva nykyisin Suomessa asuva laulaja. Sillanpää
nousi julkisuuteen tullessaan tangokuninkaaksi Seinäjoen Tangomarkkinoilta 1995
ja on Suomen menestynein tangokuningas. Jari Sillanpää on yli 820 000 myydyllä
levyllään Suomen parhaiten myynyt sooloartisti ja hänen nimikkoalbuminsa Jari
Sillanpää vuodelta 1995 on Suomen kaikkien aikojen myydyin äänite (yli 270 000
kopiota).

Vuonna 2004 Sillanpää teki Katri Helenan kanssa MeStarat-konserttikiertueen. He
tekivät yhteisen kiertueen myös vuonna 2007.

Syksyllä 2012 Sillanpää oli mukana Nelosella esitetyssä Vain elämää -sarjassa,
jossa seitsemän kotimaista artistia esitti toistensa kappaleita. Keväällä 2014
Sillanpää oli mukana MTV3:n Tähdet, tähdet-musiikkiohjelmassa ja voitti finaalin
yleisöäänestyksen.

Tullessaan valituksi tangokuninkaaksi vuonna 1995 Sillanpää sai kaikilta
tuomareilta täydet pisteet. Kymmenen vuotta myöhemmin, toukokuussa 2005, hän sai
sekä Tango- että Iskelmä-Finlandia -palkinnon. Sillanpää esitti lokakuussa 2011
Syksyn Sävel -laulukilpailun voittajakappaleen "En se olla saa".

Jari Sillanpää on myös edustanut Suomea kansainvälisissä kilpailuissa: Vuonna
1997 hänen esityksensä "Remember Me" äänestettiin voittajaksi Romaniassa Golden
Stag -kilpailussa. Vuonna 2004 Sillanpää edusti Suomea ensimmäisissä
kaksipäiväisissä Eurovision laulukilpailuissa. "Takes 2 To Tango"
-edustuskappale keräsi semifinaalissa 51 pistettä sijoittuen semifinaalin 14.
sijalle, mutta ei päässyt jatkoon. Sillanpää toimi Suomen pisteidenlukijana
Eurovision laulukilpailussa vuosina 2005 ja 2009. Sillanpää osallistui myös 13.
toukokuuta 2007 järjestettyyn Loton lisäarvontaan, joka pidettiin Suomen
Eurovision laulukilpailun voiton kunniaksi.

Vuonna 2006 ruotsalais-suomalainen kulttuurirahasto myönsi Sillanpäälle 5 000
euron suuruisen palkinnon ansioista Suomen ja Ruotsin välisessä
kulttuurivaihdossa. Lisäksi hänelle on myönnetty Carl Axel Gottlund -palkinto
Ruotsissa asuvan suomenkielisen väestön aseman edistämisestä.

Toimittaja Aino Suhola kirjoitti Sillanpäästä henkilökuvan, "Jaettu jano - tänä
iltana Jari Sillanpää", jonka julkaisi Otava vuonna 2004.

Sillanpää valaisi julkisesti seksuaalista suuntautumistaan kertomalla Nelosen
Tuomas & Juuso Experience -ohjelmassa huhtikuussa 2006 entisen
seurustelukumppaninsa olleen mies. Vihjaillen asiasta kerrottiin jo aiemmin.
Sillanpää oli antanut haastattelun vuonna 1995 Helsingin Sanomille, jossa oli
myös puhunut seksuaalisuudestaan, mutta lehti ei julkaissut sitä. Myöhemmin
Sillanpää myönsi lehden ratkaisun olleen kuitenkin tilanteeseen nähden oikea.

Vuonna 2010 Sillanpää ilmoitti, että hänen yhtiönsä hankkeena on rakennuttaa
kaksi tuulivoimalaa Raaheen. Ensimmäinen tuulivoimala ilmoitettiin otettavan
käyttöön lokakuussa 2013.

Elokuussa 2016 ilmestyi Tammen julkaisema ja Mari Koppisen kirjoittama
Sillanpään elämänkertakirja Jari Sillanpää - Paljaana ja se nousi kuukaudessa
Suomen myydyimmäksi tietokirjaksi.

Sillanpää asuu Helsingin Katajanokalla. Lisäksi hänellä on kartano-huvila
Haaparannassa, huvila Vihdissä ja lomahuoneistot sekä Thaimaassa että Espanjan
Aurinkorannikolla Benalmádenassa. Sillanpäällä on myös oma Bridgehead
Productions Oy -niminen yritys, jonka liikevaihto oli vuonna 2015 1,8 miljoonaa
euroa.



https://fi.wikipedia.org/wiki/Robert_F._Kennedy

Robert "Bobby" Francis Kennedy (20. marraskuuta 1925 Brookline, Massachusetts,
Yhdysvallat – 6. kesäkuuta 1968 Los Angeles, Yhdysvallat) oli Joseph P. Kennedyn
kolmas poika. Hän toimi Yhdysvaltain oikeusministerinä veljensä, presidentti
John F. Kennedyn hallituksessa vuosina 1961–1964 sekä vuodesta 1965 kuolemaansa
saakka New Yorkin senaattorina.

Robert Kennedy pyrki Demokraattisen puolueen presidenttiehdokkaaksi vuoden 1968
vaaleihin. 5. kesäkuuta 1968, kesken kampanjan, Sirhan Sirhan -niminen mies
ampui Kennedyä, joka menehtyi saamiinsa vammoihin 25 tuntia myöhemmin.

Robert Francis Kennedy syntyi vuonna 1925 Rose Fitzgeraldin ja Joseph P.
Kennedyn keskimmäiseksi pojaksi. Hänellä oli viisi sisarta ja kolme veljeä.
Perheen vanhin poika Joseph P. Kennedy, Jr. kuoli toisessa maailmansodassa,
Johnista tuli Yhdysvaltain presidentti vuonna 1961 ja nuorin poika Edward toimi
kuolemaansa vuonna 2009 asti Yhdysvaltain senaatissa Massachusettsin edustajana.

Robert Francis, Bobby, opiskeli lakimieheksi suvun perinteisessä opinahjossa
Harvardin yliopistossa ja meni jo varhain naimisiin Ethel Shakelin kanssa.
Perheeseen syntyi yhteensä 11 lasta, joista yksi Robert Kennedyn kuoleman
jälkeen: Kathleen H. (s. 1951), Joseph P. II (s. 1952), Robert F., Jr. (s.
1954), David A. (1955–84), M. Courtney (s. 1956), Michael L. (1958–97), M. Kerry
(s. 1959), Christopher G. (s. 1963), M. Maxwell T. (s. 1965), Douglas H. (s.
1967), Rory E. K. (s. 1968). Suuren lapsiluvun selittänee osittain Robert
Kennedyn harras katolisuus.

Nuorena miehenä Robert Kennedy oli ajatuksiltaan varsin konservatiivinen. Hän
muun muassa kirjoitti kommunismin jyrkästi tuomitsevan kirjan "The Enemy
Within". Elämänsä loppuvaiheilla Robert kuitenkin vasemmistolaistui, ja hänen
eulogioissaan häntä kuvataan sanoilla "viimeinen uskottavista
poliitikoista".lähde? Vasemmistolainen kirjailija Norman Mailer kirjoitti
Kennedystä jopa, että tämä uskoi köyhien ja syrjäytyneiden asiaan niin
intensiivisesti, että hänen kanssaan oli vaikea keskustella.

Bobby Kennedy ajautui politiikkaan toimiessaan veljensä John F. Kennedyn
presidentinvaalikampanjassa hänen kampanjapäällikkönään. Veljen tultua valituksi
Yhdysvaltain presidentiksi, tuli Robert Kennedystä oikeusministeri. Veli John
koki tarvitsevansa hallitukseensa yhden "takuumiehen", johon voi aina
luottaa.lähde? Tämä takuumies olikin tarpeen paitsi oikeusministeriön alaan
kuuluvissa asioissa, myös mm. Kuuban ohjuskriisin ratkaisemisessa vuonna 1962.
Robert Kennedy kirjoitti Kuuban kriisistä kirjan "Kolmetoista päivää", josta on
myöhemmin myös tehty Kevin Costnerin tähdittämä elokuva.

Oikeusministerinä Kennedy keskittyi kuljetusalan ammattiliiton sisäisen mafian
alasajamiseen (Jimmy Hoffa) ja etelävaltioiden kansalaisoikeustaisteluun. Työ
jäi kuitenkin kesken, kun John F. Kennedy ammuttiin Dallasissa vuonna 1963.

Vaikka presidentti Kennedy oli ollut aiheuttamassa USA:n sekaantumista Vietnamin
sotaan, senaattoriaikanaan Robert Kennedy muutti kantaansa. Kennedy oli
senaattorinakin hyvin kiinnostunut kansainvälisistä asioista: hän piti puheen
Etelä-Afrikan yliopistossa ja matkusti laajalti Latinalaisessa Amerikassa.

Kennedy arvosteli Lyndon B. Johnsonia, mutta epäröi pitkään, oliko viisasta
asettua istuvaa presidenttiä vastaan pyrkimällä demokraattisen puolueen
presidentinvaaliehdokkaaksi. Vasta kun senaattori Eugene McCarthy oli Vietkongin
Tet-hyökkäyksen jälkeen voittanut New Hamphshiren esivaalit maaliskuussa 1968,
Kennedy teki päätöksensä ja ilmoittautui kisaan. Pian tämän jälkeen Johnson
ilmoitti, ettei pyrkisi toiselle varsinaiselle kaudelleen.

Kesäkuun alussa Kennedy sai tärkeän voiton demokraattien Kalifornian
esivaalissa, mutta voitonjuhlien jälkeen hänet ammuttiin losangeleslaisen
Ambassador-hotellin keittiössä. Muutamaa kuukautta aiemmin oli ammuttu Martin
Luther King, Jr. Kennedy kuljetettiin suruasuun verhotulla junalla halki
Pohjois-Amerikan mantereen takaisin kotiinsa Virginiaan. Murhasta tuomittu
Sirhan Sirhan istuu yhä elinkautistaan Kaliforniassa. Sirhanin viimeisin
armahdushakemus hylättiin helmikuussa 2016.

Robert Kennedy on haudattu veljensä John F. Kennedyn viereen Arlingtonin
sotilashautausmaalle Washingtoniin.



https://fi.wikipedia.org/wiki/Kuusamo

Kuusamo on Suomen kaupunki, joka sijaitsee Pohjois-Pohjanmaan maakunnassa,
Koillismaalla. Kuusamon kunta perustettiin vuonna 1868, ja kaupunki Kuusamo on
ollut vuoden 2000 alusta alkaen. Kuusamo on Koillis-Suomen talousalueen keskus.
Kuusamo on Pohjois-Pohjanmaan nykymaakunnan sekä pohjoisin että itäisin kunta.
Kuusamon naapurikuntia ovat Posio, Salla, Suomussalmi ja Taivalkoski. Rukan
hiihtokeskus sijaitsee Kuusamossa. Kuusamossa sijaitsee myös lentoasema, johon
on matkaa Kuusamon keskustasta 6 km.

Kuusamossa on ollut asutusta jo kivikaudella. Siitä on löytynyt runsaasti
merkkejä ajalta 2000–3000 eaa. Kivikautista esineistöä on löydetty mm.
Ahvensalmelta sekä Poussunjärven ja Verkkosalmen rannoilta. Rautakauden aikaista
esineistöä edustavat mm. Suolijärven rannalta löydetyt kuparisoljet ja hopeisen
kaularenkaan kappaleet.

Alkuaan Kuusamo lueteltiin Kemin Lappiin. Seudulla sijaitsi Kemin Lapin kaksi
eteläisintä saamelaiskylää, Kitkan kylä Kitkajärven pohjoisrannalla nykyisen
Posion kunnan alueella ja Maanselän kylä Kuusamojärven pohjoisrannalla. Muut
Kemin Lapin kylät olivat Kemijärvi, Sodankylä, Sompio, Kittilä, Kuolajärvi ja
Inari. Kemin Lapin saamelaiset olivat yleensä metsästeleviä ja kalastelevia
puolipaimentolaisia, jotka omistivat myös jossain määrin porokarjaa. Kuusamon
alueella asustaneet saamelaiset hankkivat elantonsa kuitenkin pääasiassa
villipeurojen pyynnillä ja kalastuksella.

1670-luvulla Kuusamoon saapui väestöä Kainuusta, Sotkamon, Paltamon ja
Pudasjärven ja Iin pitäjistä sekä lännestä Tornio- ja Kemijoenvarresta.
Saamelaiset haastoivat uudisasuttajia käräjille luvattomasta tunkeutumisesta
alueilleen, mutta uudisasuttajien poikkeuksellisen suuri määrä – vuonna 1685 jo
lähes 200 henkeä – merkitsi ettei oikeuslaitoksella ollut käytännön
mahdollisuuksia paljonkaan puuttua tapahtuneeseen. Uudisasukkaiden muutto
Kuusamon alueelle johti saamelaiskulttuurin nopeaan tuhoutumiseen. Pastori
Laguksen antamien tietojen perusteella 1713 Kuusamossa asui 79 uudisasukas- ja
10 saamelaisperhettä, mutta 1760-luvulla koko Kuusamon alueella ei ollut enää
ainuttakaan saamelaista. Saamelaisasutuksesta kertovat yhä mm. hautapaikat,
asumusten jäännökset tulisijoineen ja noitarummut sekä nykypäiviin asti säilynyt
rikas saamenkielinen paikannimistö. Uudisasukkaiden mukana maanviljely nousi
vähitellen tärkeimmäksi elinkeinoksi. Maatalouden ohella harjoitettiin
poronhoitoa ja tervanpolttoa. Asumukset jouduttiin usein pystyttämään
tietämättömien taipaleiden taakse ja ainoana kulkuvälineenä oli pitkä
sulavaliikkeinen vene ja metsissä poro.

Omaksi seurakunnakseen Kuusamo erotettiin Kemin Lapista 1675 ja ensimmäisen
kirkkonsa se sai viisi vuotta myöhemmin. Kuusamon ensimmäinen kirkkoherra oli
Gabriel Tuderus. Kuusamon emäseurakunta ulottui tuolloin Iijoen latvoilta Inarin
Lappiin. Vuonna 1747 erotettiin Sodankylä omaksi seurakunnaksi sekä samana
vuonna erosi Inari sekä edelleen 1776 Kuolajärven pitäjä. Pääosin Kuusamon
länsiosasta muodostettu Posion kunta alkoi toimia vuoden 1926 alussa.

Pitäjän asukasluku oli 1718 vain 615, mutta pari vuosikymmentä myöhemmin jo yli
tuhat. Korkea kuolleisuus verotti väestöä kuitenkin 1780-luvun alussa.
Väestönkato johtui neljästä perättäisestä katovuodesta ja niitä seuranneesta
isorokkoepidemiasta. Korkean syntyvyyden ansiosta väkiluku lisääntyi kuitenkin
niin, että vuosisadan vaihteessa se oli yli 3 000. Vuodet 1800 ja 1802 olivat
pahoja katovuosia ja kuolleisuus oli tuolloin 40 %. Vuonna 1880 oli asukasluku
kohonnut 6 750:een ja 1900 asukkaita oli jo 9 813. Väkiluku väheni 1920-luvulla,
jolloin alueliitokset Posioon toteutuivat. Kuusamon kehitykseen on vaikuttanut
erityisesti sen asema Venäjän rajanaapurina. Naapuruudesta on ollut pitäjän
asukkaille sekä hyötyä että haittaa. Usein syntyi kahnausta kuusamolaisten
poromiesten ja vienankarjalaisten rajatonpoikien kesken, jotka ampuivat rajan
yli menneitä kuusamolaisten poroja. Rajanaapuruudesta koitunut hyöty oli
kuitenkin suurempi, sillä Kuusamon alue oli Vienanmeren ja Pohjanlahden välisen
kaupan risteyspaikka. Kuusamossa toimi 1700- ja 1800-luvulla useita huomattavia
kauppiastalonpoikia, jotka ostivat poroja, turkiksia, lintuja ja kalaa
Vienanmeren kauppapaikoista, Vienan Kemistä, Kieretistä ja Knäsöistä ja myivät
niitä Pohjanlahden kauppapaikkoihin Rovaniemelle, Tornioon, Iihin ja Ouluun.
Tärkeitä kauppa-artikkeleita olivat myös vilja, hamppu ja pellava. Kauppatiet
kulkivat Kuusamosta aina Ruijan rannikolle saakka. Myös eräät raha- ja
hopealöydöt osoittavat Kuusamon olleen jo 1100- ja 1300-luvulla yksi Novgorodin
kaukokaupan etappipaikkoja.

Ensimmäinen maailmansota merkitsi vakavaa iskua elinkeinoelämälle, sillä rajan
sulkeuduttua pitäjä menetti kaupanvälittäjän asemansa. Samoin menetettiin
tukkisavotat ja muut työmahdollisuudet rajan takana. Toinen maailmansota oli
niin ikään tuhoisa pitäjälle, sillä sodassa kaatui yli 500 kuusamolaista. Suurin
osa pitäjästä hävitettiin saksalaisten vetäytyessä pohjoiseen. Kuusamon
asukasluku kasvoi tasaisesti aina 1960-luvun lopulle, jolloin se kääntyi
laskuun. 1980-luvulla väkiluku alkoi jälleen kasvaa.

Kuusamon itäosa (noin 1 700 km²) luovutettiin Neuvostoliitolle vuonna 1940,
vallattiin takaisin 1941 ja luovutettiin uudelleen 1944. Syksyllä 1944 aikana
Itä-Karjalasta Kiestingin suunnasta vetäytyneet saksalaiset sotajoukot
tuhosivat, pääosin polttamalla, Kuusamon asutuksen. Kirkonkylän osalta tuho oli
melkein täydellinen: vain muutama rakennus jäi pystyyn, nämäkin pahoin
vaurioituneina. Venäläiset joukot, jotka saksalaisten vetäytymisen jälkeen
rauhansopimusta rikkoen miehittivät Kuusamon, rakensivat Kirkkokedon alueelle
joukoilleen ”korsukaupungin”. Myöhemmin vetäytyessään alueelta puna-armeija
täydensi Kuusamon tuhoa rikkomalla ja varastamalla suomalaisten
yksityisomaisuutta ja räjäyttämällä kaikki Salpa-linjan teräsbetonibunkkerit.
Kun rauhanteon aika tuli liitettiin kunnan viljavimmat, vauraimmat ja
matkailunähtävyyksinä arvokkaimmat kylät Paanajärvi ja Tavajärvi
Neuvostoliitolle.

Aluetta alettiin kutsua Kuusamoksi 1690-luvun alussa Kuusamojärven mukaan. Ei
ole varmaa tietoa, mistä järvi on saanut nimensä, mutta Kuusamon entinen
apulaispappi Elias Lagus (1741–1819) katsoi sen olevan saamelaista alkuperää ja
tarkoittavan kuusimaata. Nimen taustalla voisi olla myös kuusama eli
lehtokuusama, joka oletettavasti on kasvanut Kuusamojärven rannalla.

Kuusamon luonto on pinnanmuodoiltaan ja kasvillisuudeltaan hyvin omaleimainen.
Lapin eteläpuolella Kuusamon ylänkö on ainoa seutu, missä maanpinnan
korkeusvaihtelut ovat yli 200 m. Tyypillisiä ovat myös kanjonilaaksot, joissa
kosket ja könkäät kuohuvat vielä vapaina. Kuusamossa sijaitsee useita
luonnonsuojelualueita, kuten pohjoisosissa olevat Sukerijärven luonnonpuisto ja
Oulangan kansallispuisto.

Kallioperältään Etelä-Kuusamo kuuluu ns. Itä-Suomen graniitti-gneissialueeseen,
joka on iältään maapallon vanhimpia. Se on ehtinyt kulua lähes tasaiseksi,
loivat vaarat ovatkin tyypillisiä Etelä-Kuusamolle. Pohjois-Kuusamon kallioperä
kuuluu noin miljardi vuotta nuorempaan ns. Karjalaiseen liuskevyöhykkeeseen.
Tästä vuoristosta ovat kertomassa mm. monet yksittäiset jäännösvuoret, joiden,
laet ovat jääneet ympäristöään korkeammalle. Poimuvuoriston liuskekivien
yhteydessä on paljon runsaskalkkisia karbonaattikiviä. Kuusamon ylänkö sijaitsee
kauttaaltaan yli 200 m merenpinnan yläpuolella. Yli 300 m:n korkeuteen yltäviä
lakia on useita kymmeniä ja näistä 15 tavoittaa 400 m:n korkeuden. Kuusamossa ei
ole tuntureita. Suurimman vaarajakson (Rukatunturin-Valtavaara) lounaispää on 25
km kirkonkylän pohjoispuolella. Eteläisin tähän kuuluva laki on Pyhätunturi (460
m), jota myös Pyhävaaraksi kutsutaan, jonka jälkeen seuraavat itse Ruka (490 m),
Valtavaara (492 m) ja pohjoisimpana jyrkkäpahtainen Konttainen (437 m). Idässä
lähellä valtakunnan rajaa kohoaa Kuntivaara (481 m). Kunnan etelä- ja keskiosan
korkeimpia huippuja ovat Yli-Kitkan itäpuolinen Naatikkavaara (432 m), n. 10 km
kirkonkylän eteläpuolella oleva Salmivaara ja sen itäpuolella vesireittien
välissä Mustavaara sekä Marjovaara. Marjovaarasta kaakkoon on yli 10 km pitkä
vaarajakso, jonka korkein huippu on Iivaara (469 m).

Yleisin maalaji on moreeni. Paljaita kalliopintoja on pääasiassa vaarojen
rinteillä ja kanjoneissa. Moreenista muodostuneet, mannerjäätikön liikesuunnan
mukaiset drumliiniharjanteet antavat pinnanmuodoille
länsiluode-itäkaakkosuunteisen yleisleiman. Kuusamossa näitä drumliinimaisemia
on vanhastaan kutsuttu selkämaiksi eli selännemaisemiksi. Maiseman juovikkuuden
vuoksi puhutaan täällä poikkimaiseen tai pitkinmaiseen kulkemisesta.

Paikoin Kuusamossa on myös mannerjäätikön virranneiden sulavesien lajittelemaa
ainesta, soraa ja hiekkaa. Lajittuneita maalajeja on etenkin harjujaksojen
yhteydessä. Laajin harjujakso kulkee Joukamojärven pohjoispuolelta Kuusamon
kirkonkylän kautta Vasaperän-Haatajan seutuville ja sieltä edelleen Yli-Kitkan
ja Livojärven välisen kannaksen kautta Korojoen latvoille. Toinen huomattava
harjujakso sivuaa Kuusamoa Etelässä Suomussalmen ja Taivalkosken rajamailla.
Siellä täällä maastossa on myös tuulen lajittelemaa ja kuljettamaa lentohiekkaa.
Kasvillisuus on sitonut nämä muinaiset hiekkakinokset, dyynit jo vuosituhansia
sitten. Kuusamon meijerin ympäristö kirkonkylän pohjoispuolella on tyypillistä
tuulen kerrostamaa kukkulamaastoa.

Kuusamoa halkoo vedenjakaja, joka erottaa Vienanmereen ja Pohjanlahteen laskevat
vedet. Pohjois-Kuusamon järvet laskevat vetensä itään Venäjän puolelle Oulanka-
ja Pistojokia myöten. Etelä-Kuusamon vedet puolestaan laskevat etelään Iijoen
vesistöön. Sallan puolelta alkunsa saava Oulankajoki virtaa halki Oulangan
kansallispuiston, jossa siihen yhtyvät Maaninkajoki ja Aventojoki.
Yläjuoksullaan joki virtaa pitkälti mahtavassa jyrkkärinteisessä kalliorotkossa
muodostaen komeita koskia, Kuten Taivalkönkään (putouskorkeus 6,2 m)
Kiutakönkään ja Paanajärven välillä joki kiemurtelee hiekkakerrostumien
täyttämässä leveässä, kalliorinteisessä laaksossa. Lähellä valtakunnan rajaa
Oulankajokeen yhtyy Kitkajoki, jonka latvajärviä ovat Yli-Kitka ja Ala-Kitka
Kuusamon länsirajalla. Kitkajoessa on useita tunnettuja matkailunähtävyyksiä,
kuten Myllykoski, Aallokko ja Jyrävä. Kuusamon tunnetut rotkolaaksot, kurut ja
kanjonit ovat muistoina ikivanhoista kalloperän siirroksista ja jääkauden
sulamisvesien työstä. Tunnetuimmat ovat Kitka- ja Oulankajokiin liittyvät
könkäät ja kalliopahdat sekä Etelä-Kuusamon rotkojärvi Julma Ölkky.

Kuusamon itäisten järvien Kiitämän, Suininhin ja Vuotungin vedet virtaavat
koilliseen pitkin Kuusinjokea, joka yhdessä Oulankajoen kanssa laskee
Paanajärveen valtakunnan rajan taakse. Osa tämän joen koskista on kahlittu
Vuotunkiin 1956 rakennetulla Myllykosken voimalaitoksella. Eteläisin
Vienanmereen laskeva vesistö on Pistojoen reitti, jonka kautta laskevat Kuusamon
pitäjän keskiosan suuret järvet Kuusamo- ja Muojärvi sekä Joukamojärvi. Kirpistö
on ihmisten tekemä ns. bifurkaatiojärvi. Sen vedet laskevat kahtaalle:
Kuusinkijokea pitkin Oulangan reittiin ja Pistojoen reittiä kaakkoon. Iijoen
reitti kerää vedet pääosasta Etelä-Kuusamoa ja Posion eteläosista. Kuusamon
kaakkoisosan vedet laskevat Suomussalmen reittiin. Alueen järvistä erikoisin on
Julma Ölkky, jonka rantakallioiden jyrkät seinämät ovat paikoin yli 50 metrin
korkuiset. Useimmissa Kuusamon järvissä näkyy selvästi seudun maankamaran
muodoille ominainen suuntautuneisuus. Alaltaan pienet järvet sijaitsevat
mannerjäätikön liikesuunnan mukaisissa painanteissa. Laajemmissa järvissä
ilmenee samanlainen suuntaus niemissä ja saarissa sekä niiden väliin jäävissä
järven selissä.

Kuusamon alueen kasvillisuutta hallitsevat kuusimetsät, joissa monin paikoin on
rahkoittumisesta johtuvia ”itsemurhakuusikkojen” piirteitä. Alue on sekä
pohjoisen, eteläisen että itäisen lajiston kohtaamispaikka. Tähän ovat syynä
kasvihistorialliset tekijät, kalkkipitoinen kallioperä ja vaihteleva,
monenlaisia kasvupaikkoja tarjoava korkokuva. Rotkolaaksoissa, kalkkipitoisten
lähteiden reunustoilla ja lettosoilla viihtyvät useat tundra- tai tunturilajit.
Etenkin kalkkipitoisten vaarojen rinteillä, missä vesi kostuttaa maaperää, on
kasvillisuus rehevää ja muodostaa lehtomaisia metsätyyppejä. Vaatelias
kasvilajisto, jonka ansioista Kuusamo on tullut tunnetuksi ns. Kuusamon
lehtokeskuksena, keskittyy Kuusamon pohjoisosien liuskealueille. Kasvistostaan
kuuluisia ovat Juuman vuomat, Hautaniitynvuoma ja Jäkälävuoma, jotka ovat
Jyrävänniemessä sijaitsevia jäätikön sulamisvesien kaivamia jokiuomia. Näiden
rotkojen pohjilla ja kalliopahdoilla kasvaa erilaisia rikkolajeja, lapinvuokkoa,
varvassaraa, tunturiarhoa ja tunturiarnikkia. Taivalkönkään ja Kiutakönkään
dolomiittikallioilla on pohjoisia lajeja, kuten ailakkia, pahtahanhikkia ja
saraketta, joiden lähimpiä tunnettuja kasvupaikkoja ovat Kuolan niemimaa ja
Kölin vuoristo. Metsät Kuusamossa ovat yleensä harvahkoja. Puiden kasvu on
hidasta ja tukkipuukierron kesto on n. 80 vuotta. Yleisin metsätyyppi on
variksenmarja-mustikkatyyppi.

Suot peittävät noin kolmanneksen Kuusamon pinta-alasta. Suokasvillisuutensa
puolesta alue kuuluu ns. Peräpohjolan aapasuovyöhykkeeseen. Oma lukunsa ovat
rinnesuot, joiden synty liittyy läheisesti ilmaston viileyteen ja runsaaseen
ilmankosteuteen.

Kuusamon eläimistä on verrattain runsaslajinen. Kaikkia suurpetoja, karhua,
sutta, ilvestä ja ahmaa tavataan Kuusamon alueella. Pienemmistä petoeläimistä
mainittakoon kettu, supikoira, kärppä, lumikko, minkki, näätä, mäyrä ja saukko.
Alueen yleisimpiä lintuja kesäaikaan ovat pajulintu, järripeippo, pyy,
leppälintu, peippo ja kuukkeli. Avosoiden linnuista tavallisia ovat muun muassa
kurki, joutsen ja metsähanhi.

Vuoden keskilämpötila on 0 °C ja Kuusamon säähavaintoasemalle on laskettu suurin
talven ankaruutta kuvaava indeksi koko Suomessa. Vuotuinen sademäärä alueella on
noin 520 mm. Alueen suurilmastolle ovat ominaisia mantereiset
suurivaihtelevaiset lämpösuhteet ja viileistä oloista johtuvat merelliset
kosteussuhteet. Kuusamo kuuluu myös Suomen runsaslumisimpiin seutuihin. Runsaan
lumisuuden vuoksi Kuusamon metsät ovat Suomen pahimpia lumituhoalueita. Kuusamon
pakkasennätys on −48 °C, joka mitattiin tammikuussa 1985 Kiutakönkään
mittauspisteessä. Lämpöennätys taas on +31,2 °C heinäkuulta 2003. Sadepäiviä on
keskimäärin 212 kappaletta vuodessa.

Suomen kunnista Kuusamossa on viidenneksi eniten kesämökkejä. Vuoden 2009 alussa
luvuksi on ilmoitettu 6 300 kpl. Matkailijoille on tarjolla mm. koskenlaskua,
patikointia, moottorikelkkailua, kalastusta, metsästystä ja laskettelua.
Kunnassa sijaitsee Suomessa eläviin suurpetoihin keskittynyt eläintarha,
Kuusamon Suurpetokeskus.

Kuusamon kuuluisin vaellusreitti on pääosin Oulangan kansallispuistossa kulkeva
Karhunkierros, jonka pituus on noin 70 kilometriä (Ristikalliolta) ja 80 km
(Hautajärveltä, Sallan kunnan puolelta). Pienen Karhunkierroksen lähtö- ja
päätepiste on Juuman kylässä ja sen pituus noin 12 km. Pienen Karhunkierroksen
varrella on useita pysähdyspisteitä ja nähtävyyksiä, mm. Jyrävän putous, joka on
yksi Suomen korkeimmista putouksista. Vuonna 2006 ensi-iltansa saaneen elokuvan
Suden arvoitus kuvauksia suoritettiin Jyrävän putouksen juurella.

Kuusamossa toimii tällä hetkellä kymmenen urheiluseuraa. Kuusamon Pallo-Karhut
keskittyy jalkapalloon, jääkiekkoon, lentopalloon ja salibandyyn. Pallo-Karhujen
naisten lentopallojoukkue pelaa korkeimmalla sarjatasolla, lentopallon
mestaruusliigassa. Kuusamon Erä-Veikot keskittyy hiihtoon, mäkihyppyyn,
suunnistukseen, uintiin, voimanostoon, yleisurheiluun ja keilailuun. Kuusamossa
toimii myös voimisteluseura Kuusamon Naisvoimistelijat, alppihiihtoseura Ruka
Slalom, ampumaseura Kuusamon Ampujat, karateseura Shotokai Kuusamo, golfseura
Kuusamo Golf, squashseura Sc-Ruka, pyöräilyseura Cyclos Kuusamo sekä Kuusamon
Senioritanssijat ja Kuusamon Soutajat.

Kuusamon suurimpia järviä ovat Joukamojärvi, Iijärvi, Iso-Kero, Irni, Kiitämä,
Kitka, Kurkijärvi, Kuusamojärvi, Muojärvi, Suininki sekä Vuotunki.

Venäjän puolelle laskevia jokia ovat: Oulankajoki, Kitkajoki, Kuusinkijoki
(Koutajoen vesistö), sekä Pistojoki. Iijärvestä alkunsa saava pitkä Iijoki
laskee Pohjanlahteen.

Kauppa- ja teollisuusministeriö on 19.1.2007 hyväksynyt kanadalaisen Cooper
Minerals Inc omistuksessa olevan Namura Finland Oy:n uraanivaltaushakemukset
Kuusamossa Kitkajärven rantaan Kouvervaaran–Naatikkavaaran–Jäkäläniemen
alueelle. Päätös valtausoikeuksien myöntämisestä antaa Namura Finland Oy:lle
oikeuden radontutkimukseen ja valtaukset ovat voimassa vuoden. Valtausoikeudet
koskevat 10 valtausaluetta, joiden kokonaispinta-ala on noin 8,6 km². Yhtiö
otaksuu valtausalueilta löytyvän kuparia ja uraania.



