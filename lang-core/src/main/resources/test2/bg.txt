https://bg.wikipedia.org/wiki/%D0%98%D0%B2%D0%B0%D0%BD_%D0%9A%D0%BE%D0%BB%D0%B5%D0%B2_(%D0%B3%D0%B5%D0%BD%D0%B5%D1%80%D0%B0%D0%BB)

Иван Колев Стоянов, известен като Иван Колев, е български военен офицер
(генерал-лейтенант), наричан бащата на българската конница.

Иван Колев е роден на 15 септември 1863 г. в бесарабското село Бановка в Руската
империя (днешна Одеска област, Украйна), разположено на 25 км източно от Болград
и създадено от български преселници от с. Чоба, Пловдивска област през 1821 г.

Основното си образование завършва в родното си село, след което през 1875 г.
постъпва в Болградската гимназия и я завършва през 1882 г. Желанието на младия
Иван е да бъде учител в родното си село, но молбата му за учителското място е
отхвърлена. Въпреки този неуспех по-късно става писар в общината.

През 1884 г. Иван Колев заминава за София, където работи като помощник-секретар
в Софийския окръжен съд. След по-малко от година на заеманата длъжност е повишен
в секретар.

На 2 ноември 1885 г. се обявява Сръбско-българската война, на 9 ноември Иван
Колев постъпва като доброволец в Ученическия легион.

На 14 януари 1886 г. постъпва във Военното училище в София. Разпределението на
юнкерите тогава се извършва по успех и Колев като отличник е определен за
артилерист. Още от малък се увлича по ездата и затова при новината, че ще става
артилерист, заявява „Ако не бъда зачислен в конницата, няма да служа - ще се
уволня!“. На 27 април 1887 г. завършва Военното училище, произведен е в първия
офицерски чин подпоручик и е зачислен в Трети конен полк. На 18 май 1890 г. е
произведен в чин поручик и в началото на 1892 г., след успешно положени изпити,
постъпва във Военната академия в Торино.

На 2 август 1894 г. е произведен в чин ротмистър и, вече завършил академията,
още същия месец се завръща в България. Назначен е за генерал-щабен офицер, чете
лекции по военна история на офицерите от кавалерийската школа, по-късно става
началник-щаб на кавалерийската инспекция. По негова инициатива се открива
кавалерийски курс за най-младите кавалерийски офицери, става главен инициатор на
конните състезания в българската войска. През есента на 1898 г. ротмистър Колев
е командирован на маневри в Румъния. На 14 февруари 1904 г. е произведен в чин
подполковник.

През септември 1907 г. подполковник Колев е изпратен на стаж в австрийската
войска и е зачислен в Седми улански полк в Пардубиц, от където се завръща през
октомври 1908 г. и на 15 октомври е произведен в чин полковник и назначен за
командир на Лейбгвардейския конен полк, на която длъжност остава до началото на
Балканската война.

В началото на Балканската война (1912–1913) г. е началник-щаб на укрепения пункт
Ямбол, след което от ноември 1912 г. временно изпълнява длъжността началник-щаб
на Трета армия. През Междусъюзническата война (1913) е началник-щаб на Пета
армия.

По време на Първата световна война генерал-майор Колев е инспектор на конницата
и командир на Първа конна дивизия. Под негово ръководство тя взема участие в
настъплението на Трета армия в Добруджа - в битките при Куртбунар, Кочмар и
Карапелит, Добрич, Мустафа ачи - Азаплар, Топрахисар, Текиргьол, Кюстенджа,
Черна вода и Мачин, пленявайки хиляди неприятелски офицери и войници - румънски,
сръбски и руски. Освобождава цялата Добруджа, до делтата на река Дунав.

На 2 август 1915 г. е произведен в първия генералски чин генерал-майор. Паметни
са останали думите му на 4 септември 1916 г. пред строената българска конница
когато към командваната от него дивизия се насочва цяла руска кавалерийска
дивизия, превъзхождаща двукратно българската:

На 30 септември 1916 г. е награден с германски железен кръст „За храброст“ лично
от германския фелдмаршал Аугуст фон Макензен - главнокомандващ войските на
Балканите. При награждаването главнокомандващият изтъква:

На 28 юли 1917 г. е произведен в чин генерал-лейтенант. Изминал хиляди километри
на кон при освобождаването на Добруджа, генерал-лейтенант Иван Колев заболява и
умира на 29 юли 1917 г. във Виена, Австрия. По-късно тленните му останки са
пренесени и погребани в София в Централните гробика, зад църквата в парцел 48.

Главнокомандващият войските на Централните сили на Северния фронт фелдмаршал
Аугуст фон Макензен сравнява българския пълководец с кайзера Фридрих Велики,
който също е бил известен кавалерист.

На него са наименувани 2 български села - Генерал Колево (Област Варна) и
Генерал Колево (Област Добрич), и главният варненски булевард, свързващ центъра
на града с квартал "Левски" и централна улица в град Добрич.

“Генерал-лейтенант Иван Колев - епопея на един живот” - биографична книга от
добруджанския краевед Георги Казанджиев (2006)[1]

През 2007 г. се създава граждански комитет за паметник на генерал Иван Колев,
оглавен от директора на Института по история при БАН акад. Георги Марков.

Въпреки голямата признателност, получена приживе и след преждевременната му
смърт, на ген. Иван Колев никога не е издигнат паметник. Историята на този
непостроен монумент обаче е почти столетна. Още през септември 1917 г. се
създава фонд за „волни пoжертвования“ за издигане на паметник на генерала в
София. Изработени са редица проекти за паметника от известни склуптори, сред
които Андрей Николов (изработил релефен портрет на генерала, днес съхраняван в
Националната художествена галерия), Кирил Тодоров (изработил проекти за бюст и
паметник, представящ ген. Колев на кон) и италианеца Арналдо Цоки, автор на
паметника на Цар Освободител пред сградата на Народното събрание. През 1942 г.
събраните средства достигат 1 842 000 лв. Наложените през Втората световна война
ограничения за ползване на бронза обаче отлагат издигането на паметника.

След връщането на Южна Добруджа към България в Добрич се възстановяват
структурите на запасното воинство. То подкрепя инициатора за възраждане идеята
за издигане паметник на героя от Първата световна война - полк. Петър Добрев.
Решено е монументът да се издигне не в София, а в Добрич - център на Южна
Добруджа. Така с подкрепата на Община град Добрич се създава Фонд "Построяване
на паметник на ген. Иван Колев". Дейни участници по набиране на средства са ген.
Тодор Кантарджиев, добричките 8-и конен полк и 46-и пехотен полк, гимназия "Цар
Борис III" и прогимназия "Райко Цончев". Организират се театрални представления
и вечерники с благотворителна цел, много граждани даряват пари, получени като
подарък за рождени и имени дни. Селските кметове от общината също организират
дарителска дейност. Налице са стотици частни дарители. Така заедно със събраните
до 1942 г. средства Фондът разполага с 2 191 000 лв. в края на 1943 г.

Политическият преврат от 9 септември 1944 г. променя обществено-политическата
система. Новата власт заклеймява името на ген. Иван Колев поради победните
боеве, които е водил в Добруджа срещу руската армия. Със Заповед №
4098/1.XII.1944 г. на Антон Югов Съюзът на запасните офицери е закрит, защото
според новата власт той представлява "фашизирана структура". Събраните средства
за паметника на ген. Колев са иззети от държавата.

През 2007 г. се създава сдружение за изграждане паметник на ген. Иван Колев в
Добрич, понастоящем то се председателства от акад. Георги Марков През 2010 г. е
завършен макетът на паметника . От възраждането на тази стара инициатива до
януари 2011 г. са събрани 33 056 лв., от необходими около 600 000 лв. Целта е
монументът да се изгради до 2017 г., когато се навършват 100 г. от смъртта на
героя.

На генерал-лейтенант Колев е посветено стихотворението на Иван Вазов "Конницата
на генерал Колева" от 1916 г., публикувано в стихосбирката "Нови екове", в
днешни времена заглавието е по-често срещано като "Добруджанската конница", това
се дължи на политическите промени след 1944 г., когато новата власт на
Българската комунистическа партия се опитва "да скрие" името на генерала в
последващи издания на стихотворението. В същата стихосбирка са публикувани и "На
руските войници", "Добруджа" и "Една любов", които са вдъхновени от боевете на
Добруджанския фронт.

През 1918 г. поетът Любомир Бобевски пише баладата "Конникът генерал" и одата
"Генерал Колеву!", отново посветени на бащата на българската конница.

Като военен кореспондент на добруджанския фронт писателят Йордан Йовков пише
разказите "Белият ескадрон" (1916), "Триумф" (1916), "Мустафа ачи" (1917), "През
езерото Туркойа" (1917), вдъхновени от различни боеве, водени от конницата на
ген. Колев.



https://bg.wikipedia.org/wiki/%D0%92%D0%98%D0%A1

ВИС е престъпна силова групировка, създадена през 1991 г. от братята Васил и
Георги Илиеви, бивши състезатели по борба.

Знаковите фигури на групировката, освен братята Васил и Георги Илиеви са Николай
Цветин, Георги Стефанов, Румен Маринов-Нарциса, Антон Боянов, Чавдар Писарски,
Димитър Димитров- Маймуняка, сочен за дясна ръка на Васил. За гравитиращи около
групировката се сочат още Константин Димитров-Самоковеца, Злати Златев-Златистия
и Методи Методиев (Мето Илиeнски). Приближен до ВИС-2 е и Антон Милтенов-Клюна.
Първоначално Клюна бил към СИК, но след като от там го пропъдили заради нелоялна
търговия с наркотици, бил приютен от ВИС. Известно е, че несебърският престъпен
бос Димитър Желязков (Митьо Очите) е започнал престъпната си кариера като гард
във ВИС.

Васил Илиев прохожда в бизнеса с няколко дискотеки по Южното Черноморие. През
1992 г. регистрира ВИС с капитал от 50 000 лв. Дребни акционери във ВИС-1 са
Пенчо Младенов, Антон Боянов и Веселин Йотов.

Истинският възход за ВИС става по време на Югоембаргото. Милиарди стари левове
печелят борците от нарушаването на ембаргото и транспортирането на гориво за
Сърбия. След този период, преименуваната компания вече ВИС-2 („Вярност
Инвестиции Сигурност“) се ориентират към туристическия бизнес, зърното,
транспорта и други легални отрасли като в същото време рекетът, кражбите на коли
и изнудванията не спират. През 1994 г. има повече от 150 фирми свързани с ВИС.
Персоналът на групировката надминава 4000 души. ВИС са и монополисти в
застрахователния бизнес.

На 25 април 1995 г. на път за ресторант "Мираж", при покушение е убит лидерът на
ВИС Васил Илиев. След смъртта на брат си, Георги Илиев отказва да оглави
застрахователната компания ВИС. В едно интервю от 1995 г. казва: „Бяхме борци,
вече сме бизнесмени“. Интервюто е взето от криминалния журналист Надя Чолакова
40 дни след смъртта на брат му Васил. В крайна сметка, той се съгласява да
оглави групировката.

Групировката променя името си на "ВАИ Холдинг" ("Васил Андреев Илиев" Холдинг),
но запазва основните си дейности в туризма, хотелиерството и т.н. Според
специален доклад на МВР от октомври 1995 г. „ВИС-2“ е притежавала тогава
имущество за 5 млрд. лв., голяма част от които придобито чрез сделки с
неизяснена законност.

Според вестник „Новинар“ през 2005 г. ВИС-2 има 43 застрахователни дружества в
цялата страна. Предмет на дейност на всички дружества са застраховки без
животозастраховане .



https://bg.wikipedia.org/wiki/%D0%A5%D0%BE%D0%BD%D0%BA%D0%BE%D0%BD%D0%B3

Хонконг (на китайски: 香港, транскрипция от кантонски: Хьонкон), официално Хонг
Конг – специален административен район на Народна република Китай, е зависима
територия, бивша колония на Великобритания, разположена в Югоизточен Китай, на
брега на Южнокитайско море. Включва остров Хонконг, полуостров Коулун и 235
крайбрежни малки острова. Има площ от 2905 км2, от които 1075 км2 са суша и 1830
км2 са морска акватория.

Населението наброява 7,2 милиона жители. Етническият състав в проценти е:
китайци – 93,6%, други – 6,4%. Официалните езици са английски и китайски.
Регионален език е кантонският.

Хонконг се намира в най-южната част на Китай, на 60 km източно от град Макао,
който е разположен в насрещния край на делтата на Джудзян. От изток, юг и запад
е ограден от Южнокитайско море, а на север река Шънджън го отделя от провинция
Гуандун и близкия град Шънджън.

Територията на Хонконг е с площ 1104 km² и включва остров Хонконг, полуостров
Коулун, Новите територии и над 200 малки острова, най-големият от които е
Лантоу. От общата площ 1054 km² са суша, а 50 km² – вътрешни водоеми. Освен това
Хонконг има претенции към териториални води на разстояние 5,6 km от брега.

Тъй като по-голямата част от територията на Хонконг е заета от скали и планини
със стръмни склонове, едва 25% от нея се използва интензивно, а около 40% от
останалата площ е обособена в паркове и резервати. Основните урбанизирани зони
са на полуостров Коулун, в северния край на остров Хонконг и в разпръснати
селища в Новите територии. Най-високата точка е връх Даушан с надморска височина
957 m. Крайбрежието на Хонконг е силно разчленено, с множество заливи и плажове.

Климатът на Хонконг е влажен субтропичен (Cwa по Кьопен). Лятото е горещо и
влажно с периодични дъждове и бури и с преобладаващ пренос на горещи въздушни
маси от югозапад. През този сезон са най-чести тайфуните, които понякога
предизвикват наводнения и свличания на земни маси. В началото на зимата времето
обикновено е слънчево, а към края ѝ – по-облачно, с възможност за студени
северни ветрове. Прохладната и суха зима продължава от декември до март. Есента
е топла, слънчева и суха. Различните климати се дължат се на различната посока
на вятъра, специфична за всеки сезон. Геологично земята под Хонконг е стабилна
за последните един милион години. Флората и фауната на града са претърпели
значителни промени, дължащи се на изменението на климата, повишаването на
морското равнище и човешкото въздействие.

Обсерваторията на Хонконг е държавно учреждение, на което е възложена работата
по съставяне на метеорологични прогнози, предупреждения за катаклизми и
геофизични изследвания на територията на града.

Най-високата температура, измерена в цялата история на наблюденията ѝ в
Хонконг, е 38 °C, а най-ниската – −4 °C. В същото време, най-високата и
най-ниската температури, измерени от обсерваторията на Хонконг, съответно са
36,1 °C на 19 август 1900 г. и 18 август 1990 г., и 0 °C – на 18 януари 1893 г.
Средната температура през най-студения месец – януари, е 16,1 °C, а средната
температура на най-топлия – юли, е 28,7 °C.

Хонконг е разположен малко по на юг от Тропика на Рака, приблизително на такава
географска ширина като Хавана, Мека, Калкута.

През 11 век се образуват селища от китайци (около 3500 селяни и 2000 рибари), а
през 1841 г. територията е завладяна от Великобритания, след което възниква
британско селище. В периода 1856 – 1860 г., след англо-китайската война (Втора
опиумна война), от Китай е отнет южният край на п-в Коулун и о-в Стоункатер.
През 1941 г. територията е окупирана от Япония (Втората световна война).

През 1945 г. Хонконг отново е зает от Великобритания. На 1 юли 1997 г. Хонконг е
върнат на Китай в качеството си на свободен административен район.

През 1997 г. върху икономиката на Хонконг сериозно негативно влияние оказва
азиатската финансова криза. През същата година в града е регистрирано първото
заразяване на човек с вируса на птичия грип H5N1. През 1998 г., след шест години
строителство в рамките на Централната програма за строителство, е открито новото
международно летище „Чек Лап Кок“. Проектът е част от амбициозна стратегия за
развитие на пристанищата и летищата, съставена в началото на 1980-те години.

През първата половина на 2003 г. в Хонконг се разразява епидемия от вируса
атипична пневмония (SARS). Дун Дзянхуа, ръководител на Администрацията на
Хонконг (1997 – 2005), е подложен на критики и обвинения в грешки при
преодоляването на азиатската финансова криза и за невзети задължителни мерки в
борбата с атипичната пневмония (SARS). През същата година администрацията на Дун
Дзянхуа се опитва да прокара поправка в член № 23 от Основния закон на Хонконг,
която дава възможност за нарушаване правата и свободите на хонконгците. В
резултат на половинмилионна протестна демонстрация администрацията е принудена
да се откаже от тези планове. През 2004 г., в хода на подобни масови
демонстрации, жителите на града настояват за провеждането през 2007 г. на
всеобщи избори за ръководител на автономния район. През март 2005 г., по молба
на китайското ръководство, Дун Дзянхуа подава оставка.

Веднага след оставката на Дзянхуа, неговото място е заето от заместника му,
Доналд Цанг. На 25 март 2007 г. Цанг е преизбран за втори мандат. На състоялите
се на 25 март 2012 г. избори за глава на администрацията на района е избран Лян
Чжънин.

Хонконг е специален административен район на Китай с висока степен на
самоуправление, без отбраната и външната политика. До 2047 г. на територията се
гарантира да не се променя социално-икономическата система и статусът на
свободно пристанище, да има отделна митница, международен финансов център със
собствена валутна система и др.

Висше длъжностно лице в Хонконг е главата на изпълнителната власт, към който има
съвещателен орган – Изпълнителен съвет. Действа и законодателен орган –
постоянен парламент от 60 депутата. Централната китайска власт е представена от
пълномощен представител.

Съгласно Основния закон, изпълняващ ролята на конституция на Специалния
административен район Хонконг, местните власти запазват суверенитет над всички
въпроси и дела на територията, с изключение на отбраната и външната политика.
Докато Хонконг е колония, губернаторът е назначаван от кралицата на
Великобритания. След връщането на територията под юрисдикцията на Китай тя се
оглавява от Главен министър на Администрацията на Хонконг. Той е избиран от
Комитет за избор на Главен министър, състоящ се от 800 души, които представляват
хонконгския делови елит. Всички останали държавни служители, както в
изпълнителната, така и в законодателната власт, се назначават или от Главния
министър (пряко или косвено), или се избират от избирателите. На теория, това
споразумение трябва да гарантира практически пълната независимост на
политическата, културната, законодателната и икономическата инфраструктура на
Хонконг от континентален Китай. На практика Пекин често е обвиняван в прекомерна
намеса във вътрешните работи на Хонконг и престъпване на границите, определени
от Основния закон.

За да влезе в сила нов закон, той трябва да е подкрепян от Главния министър и
по-голямата част от 60-те члена на Законодателното събрание на Хонконг.
Половината от депутатите в Законодателното събрание се избират чрез всеобщо
гласуване (в така наречените „географски окръзи“, т.е. населението е разделено
по териториален признак), а другата половина – от „функционалните окръзи“, т.е.
групи от физически лица и организации, разпределени по професионален
(функционален) признак (например, адвокатите и адвокатските кантори избират свой
депутат, финансовите групи и финансистите – техен, и т.н.). Тези групи
представляват най-важните области в живота и икономиката на Хонконг. Според
Основния закон, в бъдеще всички членове на Законодателното събрание ще бъдат
избирани чрез всеобщо гласуване.

От 16 юни 2005 г. длъжността Главен министър на Администрацията на Хонконг е
заемана от Доналд Цанг. Той е избран от комитет, назначен от Пекин, сред
кръговете на хонконгския делови елит. До предаването на Хонконг на Китай през
1997 г. Доналд Цанг заема длъжността Главен секретар на Администрацията на
Хонконг в колониалното правителство. На 24 юни 2005 г. той официално встъпва в
длъжност. Цанг заменя Дун Дзянхуа, отказал се от поста по-рано поради
здравословни проблеми (по други сведения, в резултат на обществения натиск), и
затова първоначално Цанг трябва да „доработи“ срока, оставащ на Дун, завършващ
на 30 юни 2007 г., съгласно тълкуването на Приложение I и член № 46 от Основния
закон на Хонконг.

Новият Главен министър на администрацията е Лян Чжънин, избран на изборите,
проведени на 25 март 2012 г., със 689 от 1 132 гласа. Той встъпва в длъжност на
1 юли 2012 г., когато е отбелязана 15-та годишнина от връщането на бившата
британска колония под юрисдикцията на Китай. Срокът на пълномощията на Чжънин е
от 1 юли 2012 г. до 30 юни 2017 г.　　

Въпреки че Хонконг не е независима държава, тя ползва правата на независимо
членство в редица международни организации и мероприятия, като
Азиатско-Тихоокеанското икономическо сътрудничество или Олимпийските игри, но
след 1997 г. официалното название на делегацията на страната е изменено на
„Хонконг, КНР“. Хонконг също участва в някои международни събития чрез
включването на свой делегат в групата от представители на Китай.

Всеки район е представен от районно събрание, което дава съвети на
правителството на Хонконг по въпроси от местно значение, касаещи обществени
учреждения, програми за развитието на района, културни мероприятия и защита на
околната среда. За координация на действията на районните власти и информиране
на населението за плановете и действията на правителството отговаря отделът за
вътрешни работи. Той осъществява връзката с населението по места чрез органите
на съответните райони.

В административния район Хонконг де факто има няколко града и селища. Те нямат
официален административен статус и са части на някой от районите. Историческите
граници на Виктория, Коулун и Нови Коулун са уточнени в законите, но нямат
юридически и административни пълномощия, както в миналото.

Изцяло износно ориентирана. Голям търговско-промишлен и финансов център от
световно значение. Развиват се вносно-експортните, реекспортните, офшорните
операции, транспортно-търговските услуги. През Хонконг преминават 50% от
китайския износ. Голямо развитие имат високотехнологичните отрасли – научни
изследвания и технологични разработки, дизайн и проектиране, създаване на нови
модели, материали и компоненти, прецизни инструменти и детайли, електроника и
бижутерни изделия. Действа валутна борса (с дневен оборот от 90 милиарда долара)
и Хонконгска фондова борса (6300 финансови компании).

Продължавайки политиката на британската администрация, правителството на Хонконг
отдава приоритет в управлението на икономиката на свободните пазари и частния
сектор. От 1980 г. правителството играе пасивна роля в рамките на официалната
политика за позитивна ненамеса. Хонконг често се дава в качеството на образцов
пример за капитализма laissez-faire, изпълняван на практика. От момента на
появата на индекса за икономическа свобода през 1995 г., Хонконг ежегодно заема
в него първото място в течение на 13 години. Той също така заема първото място в
доклада „Икономическа свобода в света“.

През 1990-те години броят на населението на Хонконг започва бързо да расте. Към
края на 2010 г. то е над 7 млн. души. Около 95% от жителите на Хонконг са
етнически китайци, като по-голямата част от тях са кантонци. Срещат се и такива
китайски етнически групи като хака и чаоджоу. Кантонският диалект е разновидност
на китайския език, разпространен в съседната китайска провинция Гуандун, и е
основният език в Хонконг. Официални езици на територията са китайският (без
указване на конкретна разновидност) и английският. Съгласно данните от
преброяването на населението от 1996 г., 3,1% от жителите на Хонконг посочват
английския език като език за ежедневно общуване, а 34,9% го посочват като втори
език. Двуезични надписи на китайски и английски се срещат навсякъде в Хонконг.
След предаването на суверенитета през 1997 г. се увеличава притокът на имигранти
от континентален Китай. Нивото на използване на путунхуа – официалното наречие
на континентален Китай, също се повищава. Интеграцията с континенталната
икономика води до нуждата от хора, владеещи путунхуа.

Останалите 5% са некитайски етнически групи, които, въпреки своята малобройност,
формират значими общности. Южноазиатското население на Хонконг се състои от
индийци, пакистанци и неголям брой непалци. Виетнамските бежанци от войната във
Виетнам също стават постоянни жители на територията. Около 140 хиляди филипинци
работят в Хонконг като домашни помощници. Такива има и от Индонезия, като
техният брой постоянно расте. В търговския и финансов сектор на Хонконг работят
много европейци, американци, австралийци, канадци, японци и корейци.

Хонконг е едно от най-големите пристанища в света. Международното летище е на
4-то място в света по превоз на пътници (27 млн. д. год.) Чек Лап Кок действа от
1998 г. и е с годишна пропускателна способност до 35 млн. пътници и 3 млн.тона
товари в началния етап.

Университетът на Хонконг е най-старото учебно заведение от трета степен в
района – традиционно основан по британски модел, макар че през последните години
придобива някои черти от американската система. Втори по време на основаване е
Китайския университет на Хонконг, който повтаря американския модел, но с
британската система на колежи. Хонконгският университет за наука и техника също
е основан по американския модел за висше образование. В Хонконг има девет
държавни университета, както и няколко частни. Един от най-известните е
университетът Линан в района Тюнмун. Той е единственият университет в района, в
който има обучение по седемте свободни изкуства.

Държавните учебни заведения на Хонконг са под контрола на Отдела за образование
на правителството на Специалния автономен район Хонконг. В системата влизат
незадължителните тригодишни детски градини, след които следва задължителните
шестгодишно начално обучение и тригодишна първа степен на средно обучение. След
това е незадължителното двугодишно средно образование от втора степен,
завършващо с получаването на образователния изпитен сертификат на Хонконг.

Водещите образователни учреждения на Хонконг могат да се разделят на три
категории: държавни, субсидирани и частни учреждения. Най-малобройната е първата
категория, най-много са учебните заведения, които се субсидират, получавайки
помощ от правителството и грантове от благотворителни организации, най-често с
религиозна насоченост. Като правило, това са християнски и католически
организации, но сред тях могат да бъдат будистки, даоистки, ислямски и
конфуциански организации. В същото време частните образователни учреждения
нерядко се управляват от християнски организации. Извън тази система има
учреждения в рамките на система на преки субсидии и частни международни училища.



https://bg.wikipedia.org/wiki/%D0%9F%D1%80%D0%B0%D0%B1%D1%8A%D0%BB%D0%B3%D0%B0%D1%80%D0%B8

Пръбългарите са група полуномадски племена, които се появяват за пръв път в
историята в Източна Европа през късната античност. Приема се, че част от тях
става една от основните племенни групи, участвала в етногенезиса на съвременните
българи, както и в този на днешните волжки татари и чуваши. Прочути като отлични
конни войни, според някои изследователи техният произход може да бъде проследен
до Централна Азия.

Съвременните изследвания показват, че евразийските степни племенни съюзи са били
твърде разнородни, като днес учените предпочитат етногенетичните теории пред
тези за конкретен етнически произход на отделните племена. Смята се, че
прабългарският племенен съюз също не е бил еднороден, а се образува през II-VI
век от спойката на разнородни етно-лингвистични елементи – ирански, угърски,
тюркски и други, повечето произхождащи от Централна Азия,, като социалният елит
вероятно е с тюркски корени. Сведенията за езика на прабългарите са оскъдни, но
повечето лингвисти го причисляват към групата на тюркските огурски езици.

През 480г. те са наети от Византийската империя да се бият срещу остроготите.
Привлечени от богатствата на Византия някои прабългарски племена, най вече
кутригурите, непрекъснато нападат дунавските провинции на империята в следващите
десетилетия. Около 560г. се появяват аварите които побеждават едно от
прабългарските племена, останалите са поставени във васална зависимост за около
20 години от Западнотюркският хаганат. Обединени под управлението на Кубрат
прабългарите създават в Понтийско-Каспийската степ държава известна на Византия
като Стара Велика България. След смъртта на Кубрат държавата му се разпада под
ударите на хазарите.

В резултат на тези събития неговите петима синове поемат в различни посоки.
Най-големият от тях, Батбаян остава в степите северно от Азовско море и е
подчинен от Хазарския каганат. Петият от синовете, Алцек мигрира в Италия, а
четвъртият – Кубер, се присъединява към аварите в Панония. Котраг, вторият син
на Кубрат, мигрира към средното течение на река Волга, където основава Волжка
България която просъществува до 13, век когато е покорена от монголската Златна
орда. Третият син, Аспарух мигрира към устието на р.Дунав и завзема Малка
Скития, откривайки за прабългарите път към Долна Мизия, където те създават
Първата българска държава, която съществува до 11 век, когогато е завладяна от
Византия.

Прабългарите са наричани от ранносредновековните византийски, латински и
арменски летописци с различни имена като: българи, кутригури, утигури, скити,
мизи, хуни и др. Формата „прабългари“, както и алтернативните „протобългари“,
„първобългари“, „древни българи“ и „хуно-българи“, се използват в съвременната
историография за да се разграничи ранносредновековният народ от формиралия се
по-късно съвременен етнос на българите.

За произхода на името „българи“ има множество различни хипотези, една от тях го
свързва с тюркския корен bulga- „смесвам“, "разбърквам", тоест смесен народ. На
същата основа възниква и предположението, че „булгар“ означава „бунтовник,
метежник, размирник“. Според друго обяснение „булгар“ може да произлиза от
булга, наименованието на разпространен в Средна Азия и Сибир подвид на белките,
който е възможно да е бил тотемно животно на прабългарите. Привърженици на
хипотезата за ирански произход на прабългарите (вижте по-долу) свързват името с
думи от осетински (бългерон – „човек, който живее в покрайнината“) или пущунски
(булгар – „човек, обитаващ отвъд планината“). Други хипотези, като цяло
отхвърляни в наши дни, извеждат името от митичен прародител, наименованието на
реките Волга и Буг и други.

С произхода на прабългарите се занимава прабългаристиката. Понеже той е неясен,
съществуват множество теории и хипотези за него. Редица учени ги смятат за
тюркски племена които се появяват в Понтийско-Каспийската степ през 4-ти век,
където се смесват с хуните. Според иранската хипотеза, прабългарите са ирански
плена от западните райони на Средна Азия – Памир и Хиндукуш, вероятно увлечени
от миграцията на хуните. Друга теза застъпва смесеното им формиране като народ.
Същевременно всяко от първите две схващание включва и участието като влияния,
асимилиране и т.н. на население определяно за доминиращо от другата теза.
Всъщност разликата между тях не е само в спора дали прабългарите са основно
арийци или тюрки, а кое е първичното.

Най-ранният европейски източник, споменаващ прабългарите е т.нар „Анонимен
римски хронограф“ – списък изброяващ племена и народи, написан на латински през
354 г. от неизвестен летописец. Българите според него населявали земите около
Каспийско, Азовско и Черно море, стигайки на юг до предпланините на Кавказ.
Според някои съвременни български изследователи, данни за по-ранно присъствие на
прабългарите в Европа (2 век сл. Хр.) се съдържат в някои латински версии на
географски карти на Птолемей, където те са показани (под етнонима ‘Буленсии’)
като обитаващи територията край северозападния бряг на Черно море източно от
река Аксиакус (Южен Буг), но тези тълкувания са спорни.

Мовсес Хоренаци, арменски историк от 5 век, съобщава, че при управлението на
арменския цар Вагаршак българи преминават Кавказ и се заселват в североизточната
част на днешна Турция. Това сведение предизвиква противоречиви коментари, тъй
като Вагаршак управлява в средата на 2 век пр.н.е. Докато някои автори отричат
достоверността на съобщението, други, основавайки се главно на него, приемат, че
прабългарската племенна група се формира северно от Кавказ, преди пристигането
на хуните. Някои автори обясняват противоречието с грешка в текста, като
приемат, че правилното име на царя е Аршак III (управлявал през 392 – 396 г.) и
свързват съобщението с известния поход на хуните в Армения през 395 – 397 г.

Ранни сведения за присъствие на прабългарите в Тракия в 5 век дава по-късен
текст на Йоан Антиохийски. Според него остготите нападат Империята и през 479 г.
император Зенон за пръв път се съюзява с прабългарите намиращи се тук за помощ
срещу готите. Друг европейски източник, отнасящ се до прабългарите (Βούλγαροι,
Bulgari), е хрониката на Енодий Падуански (починал 521 г.). Той, както и
Касиодор, говори за победа на остготския крал Теодорих Велики в Срем срещу
прабългари, воюващи в съюз с Византийската империя около 485 г. През следващите
сто години византийските автори (Прокопий Кесарийски, Агатий, Менандър) не
използват името българи. Вместо това на мястото на бъдещата Велика България се
появяват кутригури и утигури, вероятно два клона на прабългарите. Споменавания
на прабългарите се появяват отново в края на 6 век, когато е образувана Велика
България. Във византийските текстове наименованията прабългари, кутригури и
утигури се използват като заменяеми с хуни. Според тях прабългарите са идентични
или поне са част от хуните.

От 90-те години на 20 век се появяват редица български публикации, излагащи
алтернативни хипотези за произхода на прабългарите. Според една от тях те са
иранско племе, подчинено от хуните в Централна Азия и придвижило се заедно с тях
на запад. Доказателства за тази теория са нови тълкувания на прабългарския
календар, несъответствия на археологическите находки с по-старите исторически
теории; спорни твърдения за семантични (смислови) и лингвистични съответствия
между съвременният български език и иранските езици; както и антропологични
анализи. В древния индийския епос Махабхарата, в над сто пасажа е регистрирано
името „балхики“, което означава жители на античния град Балх. Това според
икономиста Петър Добрев е санскритското наименование на древните българи, които
обитавали Бактрия. Тази хипотеза няма сериозни подръжници извън страната, а
среща сериозен отпор и в България. Бактрийският език е известен от надписи
източноирански език и особеностите му го показват като различен от
прабългарския.

Прабългарите верятно са принадлежали към тюрко-алтийската езикова общност. През
I-II в. те се придвижват към Източна Европа и се установяват в земите на север
от Кавказ. Там те влизат в контакт с местните сермато-алански племена от ирански
произход, чиято култура и обществена уредба оказава известно влияние върху
прабългарите. Поради оскъдността на писмени сведения за битът и социалния живот
на прабългарите, те могат да бъдат характеризирани главно въз основа на
резултатите от археологическите разкопки на техните местоживелища.
Прабългарските селища са изграждани обикновено в степните и лесо-степните
пространства край бреговете на реките. По-голяма част от тях били неукрепени,
известен брой били оградени с ров и вал, а други представлявали дървени
укрепления. Като всички номадски народи прибългарите живеели в юрти. Основен
техен поминък било скотовъдството. Конското месо и кобилешкото мляко били
употребявани за основна храна. Практикували също лов и риболов. Основни занаяти
били: ковачество, дърводелство, кожарство, грънчарство и др. Основна единица в
прабългарското общество била семейната община, която притежава общи пасбища,
станове и обща собственост върху стадата. По-висше звено на социалната им
организация било племето. Прабългарската религия била тенгризма. Тя се
характеризирала със сливането на многжество вярвания и култове. Наред с култа
към Тангра сред прабългарите е бил разпространен и тотемизма. Главно тотемно
животно бил вълка. Широко разпространение сред прабългарите имал и шаманизма. Те
почитали в култ и небесните светила - слънцето и месечината. За върховен жрец
бил смятан ханът. Прабългарите практикуват обичай свързан с изкуствена
деформация на черепа. Сред причините за това е желанието да се обособи отделно
племе или определен род от другите хора. Това е често и проявление на
своеобразни естетически представи. Те погребват мъртвите си чрез трупополагане с
ориентация север-юг. В гроба били поставяни храни и вещи, а понякога оръжието и
коня на покойника. Използвали календарна система, взаимствана от китайците и
основана на 12 годишен лунен зодиакален цикъл.

Прабългарите през 5-6 век са разделени на две големи групи – кутригури, западно
от река Дон, и утигури, източно от нея. Според някои сведения първоначално те
живеят заедно и се разделят през първата половина на 5 век. Първите по-надеждни
сведения за българите южно от Дунав са от 479 г., когато император Зенон се
съюзява с кутригурите и те воюват в съюз с Източната Римска империя срещу
остготите на Теодорих Велики под командването на Воденския управител Сабиниан.

От 493 нататък кутригурите водят многократни войни срещу Империята, като
достигат до Илирия, Тесалия и Константинопол. Те участват и в походите на
разбунтувалия се пълководец Виталиан (514 – 515 и 518 – 520). Контактите между
Империята и кутригурите са разнопосочни – през 528 владетелят Грод приема
християнството и се опитва да го наложи на сънародниците си, но без успех.
Войните продължават до 540, когато настъпва известно затишие.

През 551 кутригурите отново нападат териториите на Империята. Византийците се
споразумяват с владетеля на утигурите Сандилх, който напада незащитената
територия на кутригурите и им нанася тежко поражение, а част от победените
кутригури се заселват в Тракия. През 558 кутригурският владетел Заберган
предприема нов поход към Константинопол, но се оттегля срещу паричен откуп.

Около 558 северно от Каспийско море се появяват бягащите от тюрките авари
(псевдо авари) предвождани от Кандик, на които в началото на 60-те години се
подчиняват утигурите. Няколко години по-късно в региона пристигат войските на
тюркския военачалник Истеми. Не по-късно от 568 той подчиняват утигурите и
аварите с някои утигури бягат при кутригурите. След смъртта на Заберган аварите
се налагат и над кутригурите. Баян I се обявява за каган на авари и българи.
Голяма част от кутригурите се преселват заедно с аварите към Панония. Останалите
утигури остават в рамките на Тюркския хаганат, но през 576 в него започва
гражданска война и няколко години по-късно утигурските племена възстановяват
независимостта си.

Останалите в Приазовието прабългари са покорени през 567 – 568 г. от Тюркския
хаганат. В борбата за отхвърляне на тюркското надмощие особено активен е Гостун
от рода Ерми. Тюркският натиск обединява прабългарските племена от земите край
Азовско и Каспийско море. Начело с вожда на оногундурите – Кубрат (Курт) от рода
Дуло, през 632 г. те се освобождават от тюрките и с отделилите се от аварите
кутригури създават голям военно-племенен съюз. Византийските хронисти наричат
това политическо обединение Стара Велика България. За кратко време тази България
укрепва и влиза в орбитата на византийската политика в Северното Черноморие.
Кубрат изпраща пратеници в двора на император Ираклий. Императорът дава на
прабългарския владетел титлата патриций и му изпраща скъпи дарове.

Точните граници на Велика България трудно могат да бъдат установени. Съпоставени
с археологическите проучвания се очертават следните граници: от река Днепър на
запад до река Кубан на изток и от извора на река Донец до Азовско и Черно море
на юг.

Кубрат умира около 660 – 665 г., като завещава на своите синове да не се
разделят, за да „не робуват на друг народ". След него в продължение на три
години управлява най-големият му син – Безмер, когото византийските хронисти
наричат Батбаян или Баян.

Хазарите притискат Велика България още при управлението на Кубрат. След смъртта
му синовете му не спазват бащиния завет и се разделят. Най-големият – Батбаян,
се подчинява на хазарите и започва да им плаща данък. Част от тези т.н. „черни
българи“ се оттеглят във високите части на Кавказ и формират оцелелият и до днес
Балкарски народ обитаващ подножието на най-високия връх в Европа – Елбрус.
Вторият син на Кубрат – Котраг, потегля на североизток и се заселва по средното
течение на р. Волга. Тук поставя началото на т.нар. Волжко-Камска България. Тази
България съществува до 30-те години на XIII в., когато е разгромена от
татаро-монголското нашествие, а по-късно, през 16-ти век завладяна от Иван IV
Грозни, ( Велик княз Московски и т.н.), след което той започва да се титулува
Цар Болгарский, титул запазен от руските царе до 1917 година.

Третият син – Аспарух през 70-те години на VII в. се заселва в т.нар. Онгъл
(Оглос, Онглос) – земите около делтата на Дунава в днешна Румъния и днешна
Бесарабия.

Прабългарите в Панония в средата на VI век са под властта на Аварския хаганат.
След смъртта на Баян I, през 631 г. избухва междуособица за аварския престол
между аварски и прабългарски кандидат, в която прабългарския претърпява
поражение. Част от панонските прабългари, водени от Алцек се заселва в земите на
баварците, подвластни по това време на франкския крал Дагоберт I, който по-късно
нарежда те да бъдат избити. Оцеляват само около 300 души, които се заселват в
Равенския екзархат в Северна Италия.

Около 80-те години на VII век остатъкът от панонските прабългари, начело с
Кубер, въстават срещу аварите. На страната на прабългарите застават и част от
пленниците, взети от аварите във войните с Византия. Вероятно затова Кубер и
подвластните му племена се насочват на юг, към земите на Македония, в близост до
днешния град Битоля. Кубер установява мирни отношения с Византия и се премества
в околностите на Солун. Някои историци допускат, че заселването на куберовите
прабългари в Македония води до създаването на военно-племенен съюз с местните
славянски племена, насочен срещу византийците.

Около 670 г. Аспарух преминава река Дунав с орда от около 30,000 – 50,000
прабългари. Вероятно част от хората му остават северно от реката, като щит срещу
хазарите. През 680 г прабългарите водят война с Византия, около делтата на р.
Дунав. Предводителят на прабългарите Аспарух извоюва победа над император
Константин IV, тогавашният глава на Византийската империя. След победата
Империята сключва договор с Аспарух. Според този Договор прабългарите получават
статут на федерати в по-голямата част от територията между Стара планина и р.
Дунав заедно със населяващите я славянски племена и останалите там византийци.
Не е изключено договорът да е включвал както други подобни договори и клауза за
годишен „трибут“ – данък или субсидия от Империята за федерата, своеобразен
откуп на мира между тях и лоялността му да брани границата от други
нашественици. Различните учени дават различно тълкувание на тези факти и
повечето определят договора с Византия от 681 г. като момент на създаване на
Дунавска България.

По време на управлението на Крум (802-14) България се разраства на юг,
населвайки територията на днешна София през 811 г. и днешен Одрин през 813 г..
Крум побеждава император Никифор I в битката при Върбишкия проход и според
преданието прави от черепа му обкована чаша. Достига до портите на
Константинопол, но не успява да го завладее поради това, че умира. Крум въвежда
много строги закони.

Княз Борис-Михаил (852 – 889) приема християнството за официална религия. Бунтът
на някои боляри е смазан жестоко. Детронира и ослепява първородния си син княз
Владимир Расате (889 – 893), заради опита му да върне езичеството. Княз Борис I
предприема този ход, за да обедини жителите на страната си които по онова време
имат коренно различни религии. На българите е разрешено да имат собствен
архиепископ. Борис приема учениците на Кирил и Методий в България. Така
новосъздадената азбука (глаголица) от братята Кирил и Методий идва в българските
земи около 886 г.. В началото на 9 век се разработва нова азбука, наречена
кирилица, на основата на гръцката писменост и глаголицата.

По-късно Симеон I, синът на княз Борис I, приема титлата Цар на българите и
василевс (император) на българи и гърци. Времето на Симеон I е наречено Златен
век на българската книжнина. Сам получил образованието си в Константинопол
изгражда множество книжовни центрове из цяла България. Симеон I се превръща в
сериозна заплаха за Византийската империя като след множество военни успехи си
поставя за цел превземането на Константинопол. Приема се, че по времето на цар
Петър (927 – 969) се претопяват и последните остатъци от прабългарите, като се
образува един нов народ с българско самосъзнание, говорещ общ славянски език.
През 997 г. умира във византийски плен цар Роман, последният владетел от
прабългарската Крумова династия.

Естеството на отношенията между прабългарите и заварените в териториите на
Балканите народи е предмет на множество спекулации. На първо място, по това
време Балканите не са били населявани само от славянски племена. Тук живеели
потомци на готи, келти, римски и гръцки колонисти и други предславянски народи.
В градските центрове обитавали остатъци от византийско население, съставено
предимно от романизирани, елинизирани и християнизирани местни траки и илири.
След заселването на славяните из целия Балкански полуостров, етническият облик
на тези земи започва да се променя. Част от местното население е асимилирано от
тях, докато друга част, главно романизирано население, се преселва в
труднодостъпните планини, а трета част, предимно елинизирано население, се
изселва на юг. Трябва да се подчертае, че ролята на завареното византийско,
неславянско население при формиране на новата държава и до днес се подценява.

На територията на Мизия живеели севераните, славянско племе. На запад от
севераните, в земите на днешна Централна Северна България и Северозападна
България живеели множество други славяни, останали в историята с названието
седем славянски племена. Техните имена не са запазени. Славяни живеели и в
Тракия и Македония. Не би могло да се говори за съюз между българи и славяни на
равноправна основа, каквато е официалната историческа теза много години. Нито
при аварите, нито при хазарите, нито при хуните преди това, нито при варягите
след това не е налице такова равноправие в отношенията им с другите народи от
техните държави. Най-вероятното е, че срещу подчинението им и плащането на
данъци българският владетел е позволил вътрешното самоуправление на завареното
население, като го защитавал от външни нападения. Първоначално славяните не са
били включвани в българската армия, а самоуправлението им най-вероятно е отнето
при административната реформа на Крум. Има множество сведения за опити на
засилване на властта на българите върху славяните и за масови преселения на
славяни във Византия. Най-значимите са отбелязани именно в средата на 8 век и
при управлението на Омуртаг.

Славяните в Долна Мизия са по-многобройни от прабългарите, които се заселват
основно в Малка Скития. От друга страна, както местното ромейско население, така
и славяните непрекъснато увеличават дела си с приобщаването на нови византийски
територии към България, като Горна Мизия, Македония и Тракия. Също така
междуособиците между прабългарите вероятно редуцират и без това ограничения им
брой. Това довежда до постепенното им претопяване в периода 7-10 век. До края на
10-ти век от останките от прабългари, славяните и завареното население се
формират българите. Техният език се класифицира като южнославянски, а не като
тюркски, какъвто се предполага, че е бил езикът на прабългарите. Следва да се
отбележи, че при българите днес се срещат предимно европейски антропологичните
типове като средиземноморски, алпийски, динарски и нордически, но доста рядко се
откриват монголоидни белези, за разлика от прабългарите, в чиито останки, макар
и класифицирани главно като на европеиди, има по-често находки с проявени,
източноазиатски морфологични белези.



https://bg.wikipedia.org/wiki/%D0%A4%D0%B8%D0%BB%D0%B8%D0%BF%D0%B8%D0%BD%D0%B8

Република Филипини (на филипински: Republika ng Pilipinas, на английски: The
Republic of the Philippines) е страна в Югоизточна Азия, на 1 210 km от брега на
Континентална Азия. Филипините се състоят от 7 107 острова, около 700 от които
са населени. Най-големите острови са Лусон, Минданао, Палаван и Миндоро.
Страната е бивша испанска колония, което предопределя да е една от двете
католически държави в Азия, наред с Източен Тимор. Населението на страната е
около 100 милиона души.

Столицата на Филипините е Манила. В метрополиса на Манила живеят над 11 милиона
души, което го прави един от 20-те най-големи метрополиса в света. Страната е
президентска република, получила независимост от САЩ през 1946 г.

Името на страната идва от испанския пътешественик Руй Лопес де Вилялобос, който
кръщава островите Самар и Лейте „Филипинските острови“ (Las Islas Filipinas) на
името на испанския крал Филип II през 1543 г. През различни периоди архипелагът
е известен под различни имена като Испански източни Индии, Нова Кастилия (Nueva
Castilla) и острови на Св. Лазар (Islas de San Lazaro). Накрая, името Филипини
започва да се използва за целия архипелаг. Площта им е 322 823 km², от които 320
854 km² суша и 1 969 km² водна площ.

Филипинският архипелаг е бил населен още през палеолитната ера. Най-ранните
човешки кости, открити на Филипините, са датирани отпреди 20 хил. години, но
някои учени предполагат, че на островите е живял хомо сапиенс още преди 50
хиляди години. Ниски чернокожи хора, наречени негритос, предци на днешните итас
или филипинци-аборигени, идват от Средна Азия преди 30 хиляди години. Около 2
хил. години пр. Хр. хора, говорещи австронезийски, идват от Тайван и южен Китай
с плавателни съдове или по съществуващи тогава земни мостове. Китайски търговци
започват да посещават островите през VIII век. През XIV век мюсюлмански
мисионери от Малайзия донасят исляма на Филипините. Част от южните острови са
включени в султанат.

Португалският мореплавател Фернандо Магелан, плавайки под знамето на Испания,
достига Филипините през 1521 г. Той е посрещнат добре от повечето местни
вождове, но те го въвличат в битка с друго местно племе, начело на което е днес
считаният за национален герой на Филипините Лапу-Лапу. Няма сигурни данни как
това е станало, но при битката на остров Мактан местното племе побеждава
испанците и Магелан е убит. Въпреки това новината за новите земи е занесена в
Испания. На 27 април 1565 г. испанският конкистадор Мигел Лопес Легаспи, заедно
с още 500 въоръжени войници, установява първото испанско селище на остров Себу.
Католически мисионери, придружавани от войници, започват да обикалят островите в
търсене на хора и успяват да покръстят мнозинството от местните жители.
Построени са множество църкви и укрепления. Градът Манила, днешната столица на
Филипините, е основан от Легаспи през 1571 г. Скоро се установява регулярна
морска линия между Манила и Акапулко, известна като Манилския галеон.

По време на Седемгодишната война островите са окупирани от британски войски, но
договорът от Париж 1763 г. възстановява управлението на Испания и британците
напускат през 1764 г.

Филипините са управлявани от Мексико (тогава Нова Испания) до отварянето на
Суецкия канал и провъзгласяване на независимостта на Мексико в началото на 19
век. От края на 16 век между Манила и Акапулко (Мексико) започва да се развива
процъфтяваща корабна търговия.

Отварянето на Суецкия канал през 1869 г. намалява значително времето за пътуване
до Европа и много филипинци от горната класа получават образованието си там.
Появяват се искания отначално за по-адекватно представителство в испанския
парламент, а по-късно – и за независимост. Появява се тайно общество, поставящо
си за цел да отхвърли испанската власт. Разкриването на това общество от
испанците води до Филипинската революция (1896 – 1898). Много представители на
филипинската интелигенция по това време са обвинени в конспирация и организиране
на революцията и са екзекутирани без съд. Революцията свършва с примирие, а
революционерите са изпратени в изгнание в Хонконг.

През 1898 г. започва Испано-американска война, след която САЩ получава
суверенитет над Филипините.

Филипините са република, в която президентът е държавен глава,
министър-председател, и върховен военнокомандващ. Президентът се избира пряко от
населението за срок от 6 години. Двукамарният конгрес включва сенат (членовете
на който се избират на национално ниво) и камара на представителите (членовете
на която се избират по райони). 24 сенатора се избират за срок от 6 години, като
половината се сменят на всеки 3 години. 250 представителя от камарата на
представителите се избират за тригодишен срок.

Страната е в диспут с Тайван, Китай, Виетнам и Малайзия за богатите на нефт и
природен газ острови Спратли, намиращи се в Южнокитайско море и с Малайзия за
Сабах – втората по големина провинция на Малайзия, разположена в северната част
на остров Борнео – бивша територия на султаната Сулу, чийто наследник са
Филипините.

Филипините съставят архипелаг от 7 107 острова с обща земна площ от около
300 000 km2. Архипелагът лежи североизточно от остров Борнео и южно от Тайван
между 116° 40' и 126° 34' източна дължина и 4° 40' и 21° 10' северна ширина. На
изток е Филипинско море, на запад – Южнокитайско море, а на юг – морето
Сулавеси. най-близката островна държава на изток е Палау. На юг е Индонезия.

Повечето планински острови са били покрити в миналото от тропически дъждовни
гори и са вулканични по произход. Най-високата точка е връх Апо на остров
Минданао – 2 954 m. Много от вулканите са активни. Страната се намира в пояса на
тайфуните на западния Тихи океан и около 19 тайфуна преминават през нея всяка
година. Филипините също така лежат на тихоокеанския огнен обръч, поради което
изпитват чести сеизмични трусове и вулканична активност. Около 20 земетресения
на ден са регистрирани на Филипините, въпреки че повечето са твърде слаби, за да
бъдат усетени.

Икономиката на Филипините е все още предимно селскостопанска, въпреки че леката
промишленост бележи ръст. Филипините са 118-ти от 178 държави по БВП. Някога
най-богатата в Азия след Япония, филипинската икономика се свива в началото на
1980-те като резултат от намалено търсене на филипинската продукция. Опитите да
се подобри икономиката са затруднявани от големите дългове (вътрешният дълг е
77% от БВП).

Филипините са 12-тата страна в света по население. Мнозинството от жителите са
християни-католици. Почти 2/3 живеят на остров Лусон.



https://bg.wikipedia.org/wiki/%D0%A1%D0%98%D0%9A

СИК е българска престъпна група, занимаваща се с трафик на наркотици, финансови
измами, кражби на коли, контрабанда, изнудване, рекет и проституция, използвайки
прикритието на официален бизнес в сектора на застраховането и производството на
алкохолни напитки. От друга страна, СИК България е частна, инвестиционна фирма,
която инвестира, предимно, в застрахователния и охранителен сектор. Създадена и
управлявана е от едни от първите български олигарси- Братя Маринови и Младен
Михалев.

Сред ръководителите на СИК са братята Красимир Маринов (Големия Маргин) и
Николай Маринов (Малкия Маргин), Румен Николов (Пашата), Младен Михалев (Маджо).

Имена, свързвани в медиите с групировката, гравитиращи към нея, или включени в
общ бизнес с отделни хора от нея са Поли Пантев, Иван Славков, Жени
Калканджиева, Бойко Борисов, Милчо Бонев-Бай Миле.

През 2007 г. вече покойният критик на групировката Георги Стоев издава 3 книги,
посветени на СИК. Според него в групировката участва генерал Любен Гоцев, бивш
министър на външните и вътрешните работи и член на БСП.

През 2002 г. враждите между сътрудниците на СИК вземат много жертви, две години
по-късно кървава престрелка в центъра на София завършва с шест трупа, единият от
които – този на сикаджията Милчо Бонев (Бай Миле). През лятото на 2009 г. е убит
бизнесменът Александър Занев, за който се знае че има връзки с политици от НДСВ.

Според източници от Министерството на вътрешните работи СИК контролира
контрабандата на акцизни стоки по море. През 1995 г. мафиотските групировки си
поделят пазара за проституция, заведенията на СИК в София са "Сладък грях" - на
"Спартак", "Дама Пика" - на Румен Николов-Пашата, "Бонита"; всеки клуб плаща
50-60 на сто от печалбата на структурата.



https://bg.wikipedia.org/wiki/%D0%92%D1%8A%D1%87%D0%B0_(%D1%8F%D0%B7%D0%BE%D0%B2%D0%B8%D1%80)

„Въча“ (от 5 април 1960 г. до 11 юни 1999 г. Антонивановци) е язовир в България.

Разположен е в Южна България, в района на Родопите, по поречието на река Въча,
на границата между Област Пловдив, област Смолян и област Пазарджик и е част от
каскадата Доспат-Въча. Той е най-големият язовир на реката и един от
най-големите в България въобще. Дълъг е около 18 км – от почивна станция
„Антонивановци“ до с. Михалково. Използва за напояване на Пловдивското поле.
Язовирът притежава най-високата язовирна стена в България – 144,5 м. В яз. Въча
има голям брой понтони. Някои от понтонните къщи се отдават под наем и лятото са
популярна цел за почиващи и туристи. Около тях може да се кара водно колело,
лодка или джет. Тук може да се види 360 градусова панорама недалеч от град
Кричим.

В язовир Въча вирее голямо разнообразие от риба – бял амур, платика, бяла риба,
бабушка, каракуда, кефал, костур, скобар, сом, уклей, слънчева риба, шаран,
червеноперка и щука. Поради това той е много известна дестинация за риболов.

Край бреговете на язовира има добри условия за туризъм. Създадени са почивни
станции и хотели. Покрай язовира минава пътят Кричим-Девин. Добра гледка към
местността се разкрива от връх Свети Илия.

Предишното име на язовира е Антон Иванов или Антонивановци. На брега от страната
на Пазарджишка област е издигнат мемориал в чест на четата.



https://bg.wikipedia.org/wiki/%D0%90%D1%80%D0%B8%D0%B0%D0%BD%D0%B0_%D0%93%D1%80%D0%B0%D0%BD%D0%B4%D0%B5

Ариана Гранде-Бутера (на английски: Ariana Grande-Butera) е американска актриса,
певица и автор на песни. Тя започва кариерата си през 2008 в мюзикъла 13 на
Бродуей. По-късно играе ролята на Кат Валънтайн в американския ситком
Викторично.

Издава три студийни албума. Първият от тях е озаглавен Yours Truly и излиза през
2013 година. Дебютира под номер 1 в американската класация за албуми на списание
Билборд, което прави Гранде една от само двете изпълнителки, които са приземили
дебютните си албуми под номер 1 това десетилетие. През 2014 певицата издава
втория си студиен албум, My Everything, който също успява да се класира на
първата позиция в Америка и още няколко други държави. Албумът съдържа няколко
хит сингъла, които правят Ариана една от най популярните певици през тази
година. През 2015 тя се впуска в първото си световно турне, за да промотира My
Everything и участва като гост звезда в американския сериал на Fox – Scream
Queens. По-късно същата година певицата издава нов сингъл, озаглавен Focus, и
втория си коледен EP албум, наречен Christmas & Chill. Третият ѝ студиен албум
Dangerous Woman излиза през 2016 година и достига номер 1 позицията в класациите
на 12 държави, някои от които са Великобритания, Австралия, Италия, Бразилия и
други. Dangerous Woman е първият номер 1 албум на Гранде във Великобритания.

Отличията на певицата включват 3 американски музикални награди, 1 MTV VMA
награда, 3 MTV EMA награди и 4 Грами номинации. Всички от трите ѝ студийни
албуми са наградени с платинен сертификат от американската асоциация на
звукозаписната индустрия. През 2016 списание Time обявяват Гранде за една от
100-те най-влиятелни личности в света с техия годишен списък Time 100. Певицата
е и една от най-следваните знаменитости в социалните мрежи, притежавайки вторият
най-следван Instagram акаунт.

Ариана Гранде е родена в Бока Ратон, Флорида. Майка ѝ, Джоан Гранде, е главен
изпълнителен директор на телефонна и алармна система на компанията Hose-McCann
Communications. Баща ѝ, Едуард Бутера, е собственик на фирма за графичен дизайн
в Бока Ратон. Името на Ариана е вдъхновено от принцеса Ориана от Felix the Cat
(1959). Гранде е с италиански произход и заяви, че е „наполовина сицилианка,
наполовина абруцка“. Ариана има полу-брат, Франки Гранде, който е актьор,
танцьор и продуцент и е десет години по-възрастен от нея. Майката на Гранде се
премства с баща ѝ от Ню Йорк във Флорида, когато е била бременна с Ариана.
Гранде заяви, че родителите ѝ се разделят, когато е била на 8 или 9 години.

Като дете, Ариана играе в детския театър, като първата ѝ роля е Ани. По време на
това тя участва и в мюзикълите The Wizard of Oz и Beauty and the Beast. На
8-годишна възраст тя участва в различни оркестри на круизен кораб и прави
музикалния си телевизионен дебют като пее The Star-Spangled Banner за Флорида
Пантерс. Тя присъства на Pine Crest School и North Broward Preparatory School.

От 13-годишна възраст тя работи сериозно за постигането на музикалната си
кариера, въпреки че все още е концентрирана върху театъра. Когато за първи път
пристига в Лос Анджелис, за да се срещне с управителите ѝ, тя има желание да
запише R&B албум, когато е на 14: „Звучах като: „Искам да направя R&B албум!“.
Те казаха: „Ами, това е адска цел! Кой ще си купи R&B албум на 14-годишно
момиче?!“.“. През 2008, Гранде има поддържаща роля на мажоретката Шарлот в
мюзикъла „13“ на Бродуей, за която печели National Youth Theatre Association
Award. Когато Ариана се присъединява към мюзикъла, напуска гимназията, но
продължава да се подготвя. Училището изпраща материали за нея, за да може да се
подготвя у дома. Гранде пее няколко пъти на New York City Jazz Club Birdland.

На 10-годишна възраст Ариана е съ-основател на младежката певческа група с цел
благотворителност. През 2009 представя и препродава музика и танци за
благотворителност заедно с брат си Франки. След като гледа Blackfish, тя
призовава феновете си да спрат подкрепата си към SeaWorld и става веган.

Тя е включена в кампания на списание „17“ през март 2013 заедно с Бриджит
Мендлър и Кат Греъм, за да спрат онлайн тормоза. През септември 2014 участва в
благотворителност на Stand Up to Cancer, представяйки заглавната песен на своя
втори студиен албум My Everything в чест на дядо си, който е починал от рак през
юли 2014. Гранде е приела няколко кучета за домашни любимци и насърчава
приемането на бездомен домашен любимец.

Ариана предприема действия в подкрепа на правата на LGBT общността. Тя изоставя
католицизма заради Кабала, вярвайки, че църквата има непоносимост към
хомосексуалистите, като подкрепя брат си, който също е гей. През май 2015 Майли
Сайръс и Ариана представят кавър на Don't Dream It's Over в помощ на бездомни
LGBT младежи. През юни 2015 тя е част от събитието Dance On the Pier,
представяйки „едно от най-добрите изпълнения на събитието за всички времена“.

Започва кариерата си през 2008 г. в бродуейския мюзикъл „13“, преди да получи
ролята на Кат Валънтайн във „Викторично“ по Nickelodeon през 2009. След три
сезона, Гранде участва в Sam & Cat, спин-оф, който приключва през 2014. Тя се
появява и в различни театрални, телевизионни и филмови роли и озвучава
анимационни герои в телевизията.

Музикалната кариера на Гранде започва със саундтрака на Victorious (2011). Тя
подписва договор с Republic Records и издава дебютния си соло албум, Yours Truly
(2013), който дебютира под номер 1 в американската класация за албуми на
Билборд. Водещият сингъл на албума, The Way, става хит в топ десятката на
Билборд класацията Hot 100, като критиците сравняват вокалите ѝ с тези на Марая
Кери.

Вторият ѝ студиен албум, My Everything (2014), също достига номер 1 в САЩ.
Албумът съдържа синглите Problem, Break Free, Bang Bang, Love Me Harder и One
Last Time. С тях тя прекарва 34 последователи седмици в челната десятка на
Billboard Hot 100 и има няколко от десетте най-продавани сингъла през 2014. През
2015, тя промотира My Everything в Северна Америка и Европа с турне, наречено
The Honeymoon Tour.

През 2016 певицата издава своя трети студиен албум, озаглавен Dangerous Woman.
Това е първият ѝ албум, който не достига номер едно на американската класация на
списание Billboard. От албума са издадени четири сънгъла: Dangerous Woman, Into
You, Side To Side и Everyday.

Ариана е на прослушване за телевизионното шоу на Nickelodeon – Викторично в Ню
Йорк. В този сериал, тя играе ролята на Кат Валънтайн, съученичка и приятелка на
главната героиня Тори Вега (Виктория Джъстис). Ариана трябва да боядиса косата
си в червено за ролята, тъй като изпълнителният продуцент не иска всички героини
да бъдат брюнетки и смята, че червената коса е функция, с която публиката
по-лесно ще приеме ролята на Кат. Шоуто започва снимки през 2009, а премиерата е
на 27 март, 2010, като има втората по големина публика за серии на живо в
историята на Nickelodeon с 5,7 милиона зрители. Ролята помага на Гранде да
получи названието тийн идол, но тя е по-заинтересована от музикалната си
кариера, като посочва, че актьорството е „забавно, но музиката винаги е била на
първо място при мен“. Нейната героиня е сравнена с „представлението на Британи
Мърфи като злополучната Тай в Clueless“ и е описана като „много чувствителна и
лесно разклатима“, но „сладка, като цяло“. Премиерата на втори сезон е на 2
април, 2011, с 6,2 милиона зрители, превръщайки се в най-високо оценения епизод
на Victorious. През 2010, Ариана играе ролята на Мириам в мюзикъла Cuba Libre,
който е написан и продуциран от Desmond Child.

След първия сезон на Викторично, Гранде иска да се съсредоточи върху музикалната
си кариера и започва да работи върху дебютния си албум през август, 2010. За да
засили своя вокален диапазон, Ариана започва работа с вокалния педагог Ерик
Ветро. Тя прави първата си музикална изява с песента Give It Up за саундтрака на
Викторично. Докато се снима в сериала, Гранде правя няколко записа на нея
самата, докато пее кавъри на песни на Адел, Уитни Хюстън и Марая Кери и ги качва
в YouTube. Един приятел на Монте Липман, CEO на Republic Records, се натъква на
един от клиповете на Ариана. Впечатлен от вокалните ѝ; умения, той изпраща
линкове на Липман, който подписва договор с Гранде. Тя издава първия си сингъл,
Put Your Hearts Up, през декември, 2011. По-късно, Ариана отрича песента да е
„bubblegum pop song“, като казва, че тя не е заинтересувана от записването на
подобен жанр музика. През 2011, Ариана озвучава принцеса Диаспро в анимационния
сериал Winx Club.

Вторият саундтрак на Викторично е издаден на 5 юни, 2012. След три сезона,
Викторично не бива продължен. Премиерата на финалния сезон е през септември,
2012, а финалът е излъчен през февруари, 2013. Междувременно, Nickelodeon
създава и спин-оф на iCarly и Викторично с участието на Джанет Маккърди и Ариана
Гранде. Комедията, озаглавена Sam & Cat, разглежда Гранде и Маккърди като
съквартирантки, които сформират бизнес за гледане на деца след училище, докато
двете се завърнаха в ролите си на Кат Валънтайн от Викторично и Сам Пъкет от
iCarly. Пилотният епизод е излъчен на 8 юни, 2013, а шоуто е избрано веднага от
мрежата. Следващия месец, Nickelodeon удвои първоначално поръчаните двадесет
епизода на първи сезон на Sam & Cat, като направи сезон с четиридесет епизода.
Въпреки успеха си, сериалът е спрян поради нарастващата музикална кариера на
Гранде и задкулисните разногласия. Финалният епизод е излъчен на 17 юли, 2014.
Третият и последен саундтрак на Викторично е издаден на 6 ноември, 2012.
Музикалното видео към първия сингъл, „L.A. Boyz“, се изпълнява от Ариана Гранде
и Виктория Джъстис. През декември, 2012, Ариана си сътрудничи с версията на
„Popular Song“, дует с британският певец и автор на песни Мика. Гранде участва
като Снежанка в празничния сезон на пантомимна продукция, наречена A Snow White
Christmas, с Шарлийн Тилтън и Найл Патрик Харис в театъра в Пасадена.

Гранде записва дебютния си албум, Yours Truly, за период от три години. Тя
завършва албума, първоначално озаглавен Daydreamin, през юни, 2013; албумът бива
издаден на 30 август, 2013. Ариана е автор на няколко песни от албума. През
септември 2013, той дебютира под номер 1 в класацията Billboard 200 с 138,000
продадени копия през първата седмица, правейки Гранде първата изпълнителка, след
Кеша, която има дебютен албум на върха на класацията и петнадесетата певица като
цяло. Yours Truly дебютира в топ десет в няколко други страни, вбключвайки
Австралия под номер 6, Англия под номер 7, Ирландия под номер 6 и Холандия под
номер 5. Той също дебютира в топ 40 на албумите в Нова Зеландия под номер 11.
Към април, 2014, албумът е продал повече от 500 000 копия в САЩ, правейки го
първият златен албум на певицата.

Водещият сингъл, The Way, с участието на рапъра Мак Милър, дебютира под номер 10
на класацията Billboard Hot 100, достигайки номер 9 за две седмици и прекарвайки
26 седмици в нея. Към Гранде е предявен иск от Minder Music за копиране на
линията „What we gotta do right here is go back, back in time“ от песента
„Troglodyte (Cave Man)“ на The Jimmy Castor Bunch от 1972. След издаването на
албума, списание Billboard класира Гранде под номер 4 в списъка на „Най-горещите
непълнолетни изпълнители през 2013“, годишна класация на най-популярните
музиканти на възраст под 21 години. Вторият сингъл, Baby I, дебютира под номер
21 в US Billboard Hot 100, което го прави втория топ 40 хит на певицата. Песента
дебютира под номер 6 в класацията Billboard Hot Digital Songs, правейки Гранде
единствената изпълнителка, която има две песни в челната десятка на Hot Digital
Songs през 2013. Третият сингъл, Right There, с участието на рапъра Big Sean,
дебютира под номер 84 в Billboard Hot 100.

Ариана играе ролята на Аманда Бенсън във филма на Nickelodeon, Swindle, адапция
на детската книга със същото заглавие. Премиерата бива през август. Същия месец,
тя издава дует, озаглавен „Almost Is Never Enough“, с Нейтън Сайкс. Ариана се
присъединява и в турнето Believe на Джъстин Бийбър и започва собственото си
турне. На американските музикални награди през 2013, печели наградата за дебют
на годината и бива най-споменатият артист в Twitter същата вечер. През 2013, тя
издава своето коледно EP Christmas Kisses, което се състои от четири песни.
Christmas Kisses получава овации за своя „R&B spin“ на коледната класика.

Към януари, 2014, Гранде е започнала да работи върху втория си студиен албум
заедно с певеца и автор на песни Раян Тедър и звукозаписните продуценти Бени
Бланко и Макс Мартин. Ариана е автор на няколко песни от албума. През януари, тя
печели наградата Favorite Breakout Artist на People's Choice Awards 2014. През
март, 2014, Ариана пее в Белият дом. Следващия месец, президентът Барак Обама и
първата дама Мишел Обама канят Гранде да пее там отново по случай събитието
Easter Egg Roll, заедно с Big Sean. Нейният дует с R&B певеца Крис Браун, „Don't
Be Gone Too Long“, бива насрочен за издаване на 24 март, но по-късно бива
отложен заради правни проблеми на Браун. Ариана получава наградата „Breakthrough
Artist of the Year“ от Music Business Association. Наградата признава
постиженията на Гранде през цялата 2013, включвайки нейния номер 1 дебют в
Billboard 200 с първия ѝ албум и първия си сингъл в челната десятка в Hot 100.

Ариана издава втория си студиен албум, My Everything, на 25 август, 2014, като
списание Rolling Stone пише: „С My Everything 21-годишната звезда на Nickelodeon
порасна. Тя е уверена, интелигентна, нахално поп изявена, включвайки „bubblegum“
вокали с EDM брейк бийт.“ Албумът продава впечатляващи 169 000 копия и дебютира
на върха на Billboard 200, превръщайки се в нейния втори номер 1 албум в САЩ.
Премиерата на водещия сингъл, Problem, с участието на австралийската рапърка Иги
Азалия, е на 27 април, 2014, на Radio Disney Music Awards. Песента дебютира под
номер 3 (в крайна сметка се изкачва до номер 2) в Billboard Hot 100 и под номер
1 в UK Singles Chart, ставайки първия сингъл на Гранде, който е номер 1 в
Англия. Това прави песента първата, която се е качила на номер 1 въз основа на
продажби и слушания в Spotify. Сингълът е отбелязан с най-високия дебют някога
при сътрудничество на две солови изпълнителки. Вторият сингъл, Break Free, с
участието на немския продуцент и музикант Зед, достигна номер 4 в класацията
Billboard Hot 100 и номер 1 в Hot Dance/Electronic Songs. Тя изпълнява песента
по време на откриването на MTV Video Music Awards през 2014. Гранде печели
наградата Best Pop Video за песента си Problem. Ариана участва като гост вокал в
Bang Bang заедно с Джеси Джей и Ники Минаж. Песента достигна номер 3 в САЩ и е
третата песен на певицата в класацията Hot 100 през същата седмица. Сингълът
достигна номер 1 във Великобритания. Ариана се присъединява към Адел като
единствената изпълнителка с три топ десет попадения едновременно като водещ
артист. Billboard отбелязва, че албумът не е „kid-friendly“ като по-ранните ѝ
усилия и заявява: „Тя издаде повече песни в репертоара си, докато държеше
най-голямото си оръжие – забележителен гласов диапазон като стабилен фундамент.
My Everything е малко по-сплотен проект от Yours Truly, въпреки че най-добрите
моменти на албума затъмниха дебюта на Гранде през 2013. Песните Problem и Break
Free напомнят изключително танцови мелодии, а One Last Time и Why Try притежават
безупречни мелодии, които обикновено са запазени за най-големите световни поп
диви. Последната част от албума е сътрудничество с други изпълнители и е малко
нехайна.“.

На 27 септември, 2014, Гранде е музикален изпълнител на 40-та премиера на
Saturday Night Live, с домакин Крис Прат. Три дни по-късно, третият сингъл от
албума My Everything, Love Me Harder, а участието на канадския звукозаписен
артист The Weeknd, дебютира в Billboard Hot 100 (достигайки връхната си точка от
номер 7 няколко седмици по-късно). На 17 ноември, 2014, Ариана участва в песента
на Major Lazer – All My Love, която е издадена като четвъртата песен от
саундтрака към филма The Hunger Games: Mockingjay – Part 1. На 24 ноември, 2014,
Гранде издава коледна песен, озаглавена Santa Tell Me.

В началото на 2015, Ариана се впуска в първото си световно турне „The Honeymoon
Tour“ в Северна Америка, Европа и спира във Филипините през август. След ранния
успех на турнето биват добавени още 40 дати към списъка. Рецензенти на турнето
хвалят гласовите възможности на певицата и способността ѝ да придаде емоция на
песните, но мислят, че би трябвало концертите да имат по-малък брой: „Някои
разумни редакции щяха да издигнат вечерта от изненадваща до удовлетворяваща и
дори шокиращо добра. Гранде е толкова заета да забива на сцената, че тя пропуска
да изтъкне едно нещо – отделянето ѝ от връстниците ѝ.“. Турнето печели $14
милиона при първите 25 изяви, продавайки 290,699 билета.

През 2016 Гранде е също и е гост-звезда в Scream Queens, с участието на Ема
Робъртс, Джейми Лий Къртис и Лиа Мишел]. През септември 2015 Ариана издава
първия си аромат „Ari“. Тя участва в комедията Зулендър 2, с участието на Бен
Стилър и Оуен Уилсън и в епизод на Knock Knock Live.

На 29 май 2015 започва да разкрива текста на „Intro“ – песен от нейния трети
студиен албум чрез туитър. Тя потвърждава, че заглавието на албума ще е
„Moonlight“. Записва заглавната песен с Виктория Монет и подписва публикуването
на албума в сделка с Universal Music Publishing Group. По време на появата ѝ в
The Tonight Show Starring Jimmy Fallon, Ариана обява, че водещият сингъл на
албума ще се казва Focus и ще бъде издаден на 30 октомври.

На възраст от десет години Ариана съосновава младата пееща група „Kids Who Care“
от Южна Флорида, която представя за благотворителни прояви за набиране на
средства, като са събрали над $500,000 само за благотворителност през 2007. През
лятото на 2009, като член на благотворителната организация Broadway в Южна
Африка, Гранде представя и преподава музика и танци на децата от Гугулету, Южна
Африка заедно с брат си Франки. Ариана си партнира с Kleenex за своята кампания
„Shield Sneeze Swish“. След като гледа документалния филм Blackfish, тя призова
феновете да спрат подкрепата си към SeaWorld и става веган.

Гранде е включена в списание Seventeen в публичната кампания „Delete Digital
Drama“ през март, 2013, за да сложи край на онлайн тормоза заедно с Бриджит
Мендлър и Кат Греъм. През септември, 2014, Ариана участва в благотворителната
телевизионна програма Stand Up to Cancer, представяйки заглавния трак на My
Everything в почит на нейния дядо, който е починал от рак през юли. Гранде,
която е приела няколко спасени кучета като домашни любимци, насърчава приемането
на домашни любимци и плаща таксите за приемането на 35 спасени кучета във връзка
с концерта на Мадисън Скуер Гардън в Ню Йорк и American Airlines Arena в Маями
през 2015.

Някои от наградите на Гранде са Нов артист на годината на Американските
музикални награди през 2013, Breakthrough artist of the year от Music business
association, Най-доброто поп видео на Видео музикалните натради на MTV през
2014, Най-добра песен на Европейските награди на MTV през 2014 и две номинации
за награди Грами за Най-добър поп вокален албум и Най-доброто групово поп
изпълнение. През 2016 година печели „Артист на годината“ на Американските
музикални награди.



https://bg.wikipedia.org/wiki/%D0%A0%D0%BE%D0%B4%D0%BD%D0%B8%D0%BD%D1%81%D0%BA%D0%B8_%D0%B2%D1%80%D1%8A%D0%B7%D0%BA%D0%B8

Роднинските връзки (роднинство) са отношенията между хората, основани върху
произхода на едно лице от друго (пряко роднинство) или на различни лица от общ
родител (непряко роднинство), както и върху брачни семейни отношения. Хората,
свързани помежду си с роднински връзки, се наричат роднини.

Коляно се нарича връзката (кръвна или по сватовство) между поколения, като между
съседните поколения се нарича „връзка от 1-во коляно“. Пример за кръвна връзка
от 4-то коляно (до което включително в България не е разрешен граждански брак) е
следната верига от връзки:

На български не съществува обща дума за родителите на родителите. Затова
събирателно те се наричат баба и дядо.



https://bg.wikipedia.org/wiki/%D0%9C%D0%BE%D0%BD%D0%B0%D0%BA%D0%BE

Княжество Монако̀ (на френски: Principauté de Monaco; окситански: Principat de
Mónegue; италиански: Principato di Monaco), популярно и като само Монако̀, е
конституционна монархия и град-държава в Западна Европа разположено на френската
ривиера между Средиземно море и Франция. То е една от петте европейски
микродържави и втората най-малка страна в света. Монако е най-гъсто населената
държава на Земята с население от 32 410 души, живеещи на площ от 1,95 кв.км.

С площ от 1,95 km² Княжество Монако е втората най-малка независима страна след
Ватикана. То е разположено на т.нар. Лазурен бряг на Средиземно море, на 18 км
източно от Ница. От трите си страни е обградено от Франция, а останалата от
Средиземно море. Най-високата точка на страната е 163 м при южния склон на връх
„Ангел“ висок 1 109 м, намиращ се във Франция. Страната не разполага с никакви
природни ресурси.

Монако е разделено на четири части: Монако-Град – старата част на града,
разположена на скалист нос, който се разпростира навътре в Средиземно море; Ла
Кондамин – територията около пристанището; Монте Карло – основната жилищна и
курортна област; и Фонтвиеле – наскоро застроена площ до морето.

Територията на Монако след 1000 г. пр.н.е. е финикийска колония, а по-късно
става гръцка. През 1 век влиза в състава на Римската империя. През 1191 година
генуезците установяват контрол върху територията. През 1297 фамилията Грималди
поема управлението на Монако. В края на 14 и началото на 15 век генуезците
обсаждат Монако и го завземат заедно с Рокбрюн, но Грималди успяват да задържат
Мантон. През 1407 Рение II успява да върне Рокбрюн под контрола на княжеството,
а по-късно и самото Монако. Грималди поддържат съюзнически отношения с Франция с
изключение на периода между 1524 и 1621 година, когато Монако е в ръцете на
Испания. През 1532 започва управлението на Етиен Грималди, който управлява като
регент на малолетния Хоноре I. Етиен използва всяка възможност да увеличи
автономията на Монако, но след смъртта му княжеският двор започва да страда от
интриги и вътрешни конфликти. През 1793 година революционният режим отхвърля
съюзничеството и анексира княжеството. То остава част от Франция до падането на
Наполеон Бонапарт, когато Грималди се връщат на власт. Виенският конгрес през
1815 прави Монако протекторат на Сардиния.

През 1861 година Монако е призната за независима държава според
Френско-монегаския договор. Според договора княжеството също предава Мантон и
Рокбрюн на Франция. Двете градчета, които от 1848 отказват да плащат данък на
Грималди, са един от основните източници на приходи за фамилията. С договора
Монако губи 94% от територията и 84% от селскостопанските си площи. Загубите
принуждават фамилията да търси нови източници на средства. За целта през 1863
година е основано казиното в Монте Карло, което се настанява в сегашната си
сграда през 1879. През 1865 Монако влиза в митнически съюз с Франция. През 1918
е сключен още един договор между двете страни, според който, в случай на
изчезване на фамилията Грималди, Монако ще остане автономна страна под
протекцията на Франция.

През 1936 княз Луи II се среща с германския финансов министър Ялмар Шахт, и
двете страни сключват финансови споразумения в полза на немските банки. Чрез
Монако и Швейцария, Третият Райх отслабва ефектите от ембаргото на Съюзниците.
Княжеството се стреми да остане неутрално, но през ноември 1942 е окупирано от
Италия за няколко месеца. На следващата година италианските войски са заменени
от германски, но присъствието им е достатъчно дискретно, за да може князът да
поддържа образ на неутралитет. В тази необичайна ситуация е било възможно по
улиците на Монако да бъдат забелязани едновременно германски, британски и
американски офицери. През 1944 престолонаследникът Рение III постъпва във
френската армия и се бие за свободата на Франция.

Рение идва на власт малко преди смъртта на баща си, през май 1949. Седем години
по-късно той се жени за американската актриса Грейс Кели, от която има три
деца – Каролин, Албер и Стефани. Грейс загива в автомобилна катастрофа през
1982. През 1997 фамилията Грималди чества 700 години от началото на управлението
си, а две години по-късно Рение отбелязва 50 години на трона. След смъртта му
през 2005 година, управлението поема княз Албер II.

Страната е разположена на Лазурния бряг и затова е един от основните
туристически центрове в света. Основните държавни приходи идват от туризма и
свързаните с него отрасли на стопанството. Монако разполага със съвременна
индустриална база за производство на екологично чисти производства – хранителна
и лека промишленост.

Електротехническа, радиоелектронна, химическа, фармацевтична, шивашка,
хранително-вкусова, полиграфическа (серии пощенски марки) промишленост,
сувенири, търговско-финансова дейност. Игрални домове в Монте Карло, туризъм,
океанографски музей, подводен резерват "Ларвото" (50 ha). 1,7 km жп линии, 50 km
шосета. Главно пристанище: Монако.



https://bg.wikipedia.org/wiki/%D0%91%D0%BE%D1%80%D0%B8%D1%81_I

Св. княз Борис I Михаил (срещан и като Богор, Богорис; на гръцки: Βόωρίς;
Βόγορίς; * 1-та половина на IX век; † 2 май 907) е български владетел, който
налага християнството и въвежда славянската писменост в България. Той управлява
от 852 до 889 г. и отново за кратко през 893 г., когато детронира първородния си
син Владимир Расате и възкачва на престола другия си син Симеон.

Някои езиковеди и историци (Бешевлиев, Р. Рашев) считат, че името произлиза от
тюрко-алтайското „барс“ – тотем на етническата група барсили. Други, като акад.
Димитър Дечев, свързват Борис със славянската или българска „брань“ или „боря
се“.

Според старо предание, синът на Пресиан – Борис, приел властта над Българската
държава през 852 г. на р. Брегалница, Македония, по времето на Брегалнишката
мисия на Константин-Кирил Философ. Предполага се, че Борис заема престола до 889
г., свидетелство за което е документирано българско пратеничество в двора на
крал Лудвиг II Немски в Майнц, Източнофранското кралство.

В политическото противопоставяне между Константинопол и Рим и техните църковни
метрополии в частност, Борис успява умело да лавира и с дипломация преодолява
хегемонията на съседите си. След официалния акт на покръстването си Борис приема
християнското име Михаил. В исторически изследвания е наричан Борис-Михаил, по
името на византийския император, за което Фотий пише:

Преки свидетелства за титлата, използвана от Борис, са негови печати и надписът,
намерен край село Балши, Албания. В тях той е наречен „архонт на България“,
превеждана обикновено като „владетел“. Канонизиран е като светец скоро след
смъртта му. Българската църква в наши дни го почита под името Свети Цар Михаил
Борис, макар че приживе той никога не е носил царско достойнство. Показателна за
дълбоката почит към княза-покръстител сред неговите съвременници е приписката на
Тудор Доксов (племенник на Борис I) от 907 г.:

В „Списъка на българските архиепископи“, съставен от архиепископа на Охрид Йоан
Комнин в средата на 12-ти век, Борис наречен „василевс на българите“ (на гръцки:
Βορισου βασιλεως Βουλγαρων). Така този по-късен византийски автор пренася върху
Борис царската титла, която възприел за пръв път неговият син Симеон.

Въпреки че в нито един автентичен старобългарски извор не е засвидетелствана за
нито един български владетел титлата „княз“ или „хан“, а Васил Златарски
констатира, че още Йосиф Генезий и Теофан Продължител титулуват Омуртаг на
Българите владетел (на гръцки: Μορτάγων ό των Βουγάρων βασιλεύς), в съвременната
историография Борис е наричан с различни титли, по аналогия на много по-късни
руски и др. текстове. Повечето автори приемат, че той променя титлата си при
приемането на християнството. Според тях, преди покръстването той използва
титлата хан или кан, а след това – княз.

В началото на Борисовото управление българите влизат в серия безуспешни военни
конфликти с Източнофранското кралство, Византия и Хърватия. Византийският
император Константин Багренородни пише накратко за един неуспешен поход на Борис
в съседното Сръбско княжество, при който престолонаследникът Владимир заедно с
12 велики боили попада в плен. Тогава, от скръб по сина си, Борис се вижда
принуден да сключи мир. Борис губи всички войни които води.

През 862 – 863 г. Борис I сключва военен съюз с крал Лудвиг II Немски и
преговаря с него за приемане на християнството в България от Римокатолическата
църква. За да разруши съюза, Византия в коалиция с Великоморавия и Хърватия
започва през 863 г. война срещу България. За Борис I тази война е неуспешна и
това разклаща значително влиянието на българите в среднодунавските земи.

В отговор на молбите на Ростислав през есента на 863 г. Византия нахлува отново
в българските земи. Там не срещат сериозен отпор, тъй като българските войски са
заетите на запад на моравската граница. Започват преговори и впоследствие е
сключен мирен договор между България и Византия. Борис I се задължава да
разтрогне съюза си с немския крал Лудвиг и заедно с народа си да приеме
източноправославното християнство от Цариградската патриаршия.

Българският владетел приема християнството тайно, за да избегне засилването на
съпротивата сред някои прослойки на народа. Според напълно унищожената и не
подлежаща на разчитане част на надписа от албанското село Балши (бившият голям
български средновековен град Главиница) близо до град Берат (бившият голям
български средновековен град Бѣлградъ/Бѣлиградъ). Въз основа на същия надпис
Тадеуш Василевски и Моско Москов считат, че покръстването се е извършило през
866 г. Към запазения текст „…ари…орис, преименуваният Михаил заедно с дадения му
от Бога народ в лето 6374“ (на гръцки: …αρι…ορης ο μετοτομασθεις Μιχαηλ συν τω
εκ θ[εο]υ δεδομενω αυτω εθνει ετους ςτο), Васил Златарски добавя предполагаемия
унищожен текст „Покръсти се от Бога архонтът на България Б…“ (на гръцки:
Εβαπτισθη ο εκ θ[εo]υ αρχων Βουλγαριας Β…) и приема, че годината на
покръстването е 865, която била „лето етх бехти“ от приписката на Тудор Доксов.
Михаил Ласкарис отхвърля допълването на Балшинския надпис от Златарски като
неправилно и посочва, че той не може да бъде свързван с акта на покръстването.
Андре Ваян изказва несъгласие с интерпретацията на „лето етх бехти“ от
Златарски, считайки, че този израз няма нищо общо с цикловия календар, използван
от българите. Контестациите на Ласкарис и Ваян са приети от Петър Петров, който
също счита, че този надпис не се отнася за покръстването, а е за отбелязване на
границата, като приема годината 864 г. – теза и на Голубинский, Соколов,
Лавровский, М. Ласкарис, А. Ваян, Петър Мутафчиев, Васил Гюзелев – превърнала се
напоследък в официално приемана версия, въпреки някои възражения на Иван
Снегаров и Димитър Ангелов. Българският владетел приема името на своя 24 годишен
„духовен отец“ – византийския император Михаил III Пияницата. Приемането на
християнството води и до законодателни промени.

Непосредствено след покръстването избухва бунт в средите на няколко недоволни
български провинциални (от комитатите) боляри. Техните основни опасения са от
засилващото се византийско влияние. Бертинските летописи описват как Борис с
малцината си верни успява, не просто да се спаси, а да потуши бунта и плени
противника. Князът наказва със смърт организаторите и техните близки – общо 52
рода. Според някои изследователи се касае само за „52-ма наказани със смърт“.
Същото четем и в Бертинските летописи: "... Обаче царят наказал със смърт [само]
петдесет и двама от болярите, които най-много бунтували народа против него, а на
останалия народ позволил да си отиде навредим...".

Отказът на Византия и на Константинополската патриаршия да признае самостоятелна
българска църква принуждава Борис I да търси сближаване с папата в Рим.
Български пратеници занасят списък със 115 въпроса до папата и са посрещнати с
голяма радост. Отговорите на папа Николай I – 105 на брой, съставени от
Анастасий Библиотекар са прости и ясни. Основният въпрос на българския владетел
е относно ръкополагането на главата на българската църква за патриарх. В
България са изпратени кардинал Формоза Портуенски, епископ Павел Популонски и
свещеници. Борис спира своя избор за архиепископ на България върху кардинал
Формоза Портуенски, бъдещ папа в периода 891 – 896 г.

През 867 г. български пратеници пристигат в Рим с молба папата да назначи
Формоза. Папа Николай I отказва. На 13 ноември 867 г. Николай I умира и новият
папа Адриан II още по-решително се противопоставя на назначаването на кардинал
Формоза за глава на Българската църква. В България са изпратени други двама
епископи – Гримуалд Полимартийски и Доминик Тривенски. Папата предлага на Борис
да избере архиепископ на България между тях и Павел Популонски. Борис отправя
ултимативно искане за български архиепископ да бъде ръкоположен дякон Марин или
някой от кардиналите на папата. Въпросът е не толкова до съответната личност, а
до това кой ще определи главата на българската църква. И това искане на Борис е
отхвърлено. Този отказ се оказва съдбоносен за българо-римските отношения. Борис
отново започва преговори с Константинопол.

На Четвъртия Константинополски събор (869 – 870 г.), на извънредно заседание,
състояло се след закриването на събора на 4 март 870 г., българският църковен
въпрос е решен чрез компромис – учредява се български църковен диоцез, начело на
който е поставен гръкът Георги, с титла „митрополит на Дръстър“ (дн. Силистра)
(870-ок. 886 г.), със седалище в Плиска, директно подчинен на
Константинополската патриаршия. Папските пратеници получават голям подкуп и са
изпратени обратно в Рим. Българската църква има седем митрополии и е устроена по
византийски модел, като са възприети духовните санове хартофилакс, синкел,
екзарх. Единствено църковникът е сан с български произход.

През 879 г. на патриаршеския престол в Константинопол сяда за втори път патриарх
Фотий и свиква нов църковен събор. На 24 декември 879 г. Фотиевият събор
постановява, че Константинополската патриаршия повече няма да ръкополага в
България дори да бъде отправена подобна молба. На практика това означава, че
Българската църква става автокефална (самостоятелна). Начело на българската
църква застава Йосиф I, архиепископ и първи български патриарх, който провежда
прославянската политика на Борис и по-късно на Симеон.

По същото време княз Борис приема радушно учениците на Кирил и Методий – Наум,
Ангеларий и Климент, изпращайки Климент Охридски като епископ в Охрид със
задачата да създаде книжовна школа в областта Кутмичевица. През 893 г. Климент е
заменен в Охрид от Наум. Борис, както и Симеон, следят за насаждането на
славянския църковен елемент и в Охрид. С тяхната поддръжка българските епископи
в Македония разпространяват там славянската писменост без спънки от страна на
официалните гръцки предстоятели.

След продължително 36-годишно управление, през 889 г. Борис се отказва
доброволно от престола и се оттегля в манастир. Той има четирима сина:
Владимир-Расате, Гавраил, Симеон и Яков и дъщеря Княгиня Анна Българска, също
монахиня. За свой наследник Борис посочва първородния си син Владимир-Расате.

Неумелата антивизантийска политика на Владимир-Расате, съпроводена с опит за
възстановяване на езичеството принуждава княз Борис I да напусне манастира и да
предприеме решителни мерки. Той сваля Владимир-Расате от престола, ослепява го и
го хвърля в тъмница. Непосредствено след това свиква народен събор, на който
оповестява че поставя Симеон на престола и преместването на столицата от Плиска
във Велики Преслав.



https://bg.wikipedia.org/wiki/%D0%A6%D0%B5%D1%86%D0%B0_%D0%92%D0%B5%D0%BB%D0%B8%D1%87%D0%BA%D0%BE%D0%B2%D0%B8%D1%87-%D0%A0%D0%B0%D0%B6%D0%BD%D0%B0%D1%82%D0%BE%D0%B2%D0%B8%D1%87

Свѐтлана Ражна̀тович, родена Величкович (на сръбски: Светлана Ражнатовић,
рођена Величковић), по-известна само като Цеца, е сръбска фолк, етно, попфолк,
турбофолк певица. Наричана е богинята, кралицата, детето чудо на сръбската
музика, майка на нацията, Цеца Национале и т.н. На 27 юли 2006 г. в Република
Македония получава титлата Най-голяма звезда на Балканите за всички времена.

Тя е смятана от мнозина за най-голямата сръбска музикална звезда пред
популярните певци Аца Лукас, Сека Алексич, Йелена Карлеуша, изпреварва и
някогашните звезди като Индира Радич, дори и Лепа Брена – Кралицата на музиката
на бивша Югославия.

Светлана Величкович е родена на 14 юни 1973 г. в Житораджа, село в Южна Сърбия.
На 19 февруари 1995 г. се омъжва за Желко Ражнатович-Аркан. От брака ѝ с него се
раждат синът им Велко (през 1996 г.) и дъщеря им Анастасия (през 1998 г.).

През 2003 г. е арестувана в операция „Сабя“, заподозряна в укриване на членове
на престъпния Земунски клан, отговорен за убийството на сръбския
министър-председател Зоран Джинджич. Прекарва 121 дни в ареста, но след това е
освободена, без да е доказана вината ѝ.

Още от 9-годишна възраст Светлана пее пред публиката. На 13-годишна възраст,
когато е на почивка с родителите си на черногорското крайбрежие, изпълнението ѝ
се наблюдава от Мирко Кодич, тогава известен акордеонист, който ѝ помага да
запише първия си албум. Светлана издава първия си албум Цветак зановетак през
1988 г., и за разлика от останалите певци – Светлана печели тийнейджърската
публика с песента „Цветак зановетак“, с която добива голяма популярност. С тази
песен печели фестивала в Илиджа. Албумът Цветак зановетак е издадена от ПГП РТБ.

На следващата година певицата издава втория си албум, който се казва Лудо срце.
Популярни песни от албума са Буди дечко мој, Забранићу срцу да те воли, както и
Лепотан (тази песен Цеца и до днес пее на концертите си).

През 1990 г. излиза третият албум на Цеца То Мики. От него хитове стават
Ципелице (още една тийнейджърска песен), Другарице, проклетнице, също и Пустите
ме да га видим (и тази песен Цеца и до днес пее на изявите си).

През 1990 г. албумите на Цеца са продадени в над 350 000 бройки. През 1991 г.
пълнолетието си отбелязва с албума Бабарога с хитовете Бабарога, Волим те,
Бивши, Хеј вршњаци. През 1991 г. взима участие във филма Нечиста кръв в ролята
на Костанца. След албума Бабарога Цеца записва албума Шано душо (през 1991 г.
записан само за архива на ПГП РТБ (днес ПГП РТС). Албумът не се издава, но в
интернет портала YouTube могат да се чуят песните Мој Драгане и Димитријо, сине
Митре. През 1992 г. Цеца записва дуетна песен с Драган Коич – Кеба – У сну љубим
медна уста.

През 1993 г. Цеца започва да работи с Александър Радулович – Фута и Марина
Туцакович. Записва албума Шта је то у твојим венама, познат също и като
Кукавица. Цеца прави концерт пред 12 000 души в Ташмайдан. Песента Кукавица се
превръща в тотален хит на Балканите и до днес.

Годината е 1994-та, издава се албумът Ја још спавам у твојој мајици с хитовете
Ја још спавам у твојој мајици, Волела сам те, Ваздух који дишем, Куда иду
остављене девојке. През същата година Цеца записва дуетната песен с Желко Шашич
Ко на грани јабука. Издава албума Фатална љубав и следват хитовете Београд, Иди
док си млад, Фатална љубав. През същата година Светлана прави феноменален
концерт в зала „Пионир“. През 1996 г. издава албума Емотивна луда с хитовете Кад
би био рањен, Рођен са грешком, Мртво море, Доктор, Неодољив-неумољив.

През 1997 г. Цеца Ражнатович издава албума Маскарада. От него се зараждат
хитовете Маскарада, Неваљала, Вретено, Наговори. През 1999 г. заради
бомбардировките от НАТО над Сърбия Цеца отлага издаването на албума Цеца 2000
със слогана „Нова жена за нови миленијум“ (Нова жена за новото хилядолетие) за
края на годината. От този албум хитове стават песните Вотка са утехом, Црвено,
Доказ, Опроштајна вечера. В този албум Цеца записва дуетни песни с Аца Лукас
(Црни снег) и група „Луна“ (Другарице).

На 15 януари 2000 г. в атентат е убит мъжът ѝ Желко Ражнатович – Аркан. Цеца
прекратява промоцията на албума си и се зарича повече да не пее, също така
забранява нейни клипове да бъдат излъчвани по телевизията. Връща се на
музикалната сцена през октомври 2001 г. с албума Деценија с хитовете Забрањени
град, 39.2, Драгане мој, Брука, Деценија, Тачно је. Песнта 39.2 записва с
техноритми. Дълги години Светлана Ражнатович е председател на фонда „Трето
дете“.

На 15 юни 2002 г. прави концерт пред 80 000 души в Белград на стадиона на ФК
Цървена звезда „Маракана“, с този концерт поставя рекорд за Балканите за концерт
с най-многобройна публика. Две години е председателка на фондация „Три деца“.

През 2003 г. е заподозряна в укриване на членове на престъпния Земунски клан,
отговорен за убийството на сръбския министър-председател Зоран Джинджич.
Прекарва 121 дни в ареста, но след това е освободена, без да е доказана нейна
вина.

През 2004 г. излиза албумът Горе од љубави с хитовете от него Горе од љубави,
Трула вишња, Пази с киме спаваш, Прљаво, Пепељара, План Б. През 2005 г. Цеца
прави London Mix, първия ѝ ремикс албум, с ремикс на песни от предходните ѝ два
албума - Деценија и Горе од љубави. Албумът се продава в тираж от 100 000
екземпляра. За просрещането на Православната Нова година, 13 януари 2006 г.,
Цеца пее на площада в Ниш пред 80 000 души.

През месец май 2006 г. започва кампанията за концерт на Ушће, състоящ се на 17
юни 2006 г. На същия концерт е промоцията на албума Идеално лоша. На 17 юни 2006
г. на „Ушче“ в Белград прави най-големия концерт на Балканите (като подобрява
своя рекорд от 2002 г., и от друга стара го подобрява този рекорд през 2013 г. с
концерта „Ушче 2“, чиято публика е над 150 000). Публиката е 150 000, тогава
промотира и новия си албум Идеално лоша с хитовете Пиле, Кожа памти, Лепи громе
мој, Идеално лоша, Манта, манта. В края на 2006 г., на 18 декември, издава пакет
DVD и CD Live от концерта на Ушче – Цеца Ушће Београд. На 14 септември 2006 г.
Цеца изнася тричасов концерт на Национален стадион „Васил Левски“, чиято публика
наброява 8 000 души. Турнето „Гром“ е с продължителност от 2006 г. до 2009 г.

В началото на 2009 г. Цеца отваря свое звукозаписно студио – „Ceca Music“. През
2010 г. певицата има многобройни концертни изяви, като най-голямата е в Прилеп в
Република Македония пред 130 000 души. До края на 2010 г. албумите на Цеца са
14.

През 2011 г. записва албума Љубав живи, пуснат в продажба от 17 юни. От него се
появяват хитовете Расуло, Штета за мене, Играчка самоће, Све што имам и немам,
Љубав живи. През февруари 2012 г. започва турнето си под надслов „Љубав живи“,
което продължава до 2013 г. Междувременно през юни 2012 г. издава албума Ц-клуб,
който съдържа две нови песни (Загрљај и Пробуди ме кад буде готово), а
останалите са микспесни от предходния ѝ албум.

Цеца прави своя втори концерт на „Ушче“ в Белград на 28 юни 2013 г. на Видовден.
На концерта публиката е повече от 150 000 (както и около 10 000 души извън
огражденията), като с тази цифра отново поставя рекорд за най-многоброен концерт
на Балканите. На концерта представя най-новия си албум Позив. Хитовете от албума
са Позив, Да раскинем са њом, Име и презиме, Турбулентно, Добро сам прошла, 5
минута.

През 2014 г. Цеца е част от журито на новото музикално предаване за таланти
„Пинкове Звезде“ заедно с Марина Туцакович, Мирослав Илич, Бора Джорджевич и
Харис Джинович.

Около 70 000 души заедно със Светлана Цеца Ражнатович посрещат православната
2015 г. на Площада на свободата в Нови Сад. Въпреки многобройните забрани и
петиции спектакълът се състои. Цеца изпълнява както новите хитове, така и
старите си хитове. Изненадите за вечерта са старите песни като Шта је то у
твојим венама, Нећу да будем ко машина, Попиј ме као лек.

На 19 юни 2016 г., в профила си във Фейсбук, Цеца обяви името на новия си албум
- „Аутограм“, както и списък с песните, които съдържа. Албумът излезе на 25 юни
2016 г.

Четвъртото европейско турне на певицата носи името Аутограм, чието официално
откриване е на 16 юли 2016 г. в Пловдив, България. Към юли 2016 г., в турнето са
включени три български града - Пловдив, Велико Търново и София, съответно на 16
юли, 3 септември 2016 г. и 17 март 2017 г.



https://bg.wikipedia.org/wiki/%D0%A4%D0%B8%D0%BD%D0%B0%D0%BD%D1%81%D0%BE%D0%B2_%D0%BA%D0%BE%D0%BD%D1%82%D1%80%D0%BE%D0%BB

Етимологично понятието „контрол“ произлиза от френската дума „controle“, която
буквално означава проверка. По същество обаче понятието проверка не се покрива
със съдържанието на контрола. Обикновено под проверка се разбира проверяване на
нещо, което е част от цялото. Чрез нея се придобива представа за моментното
състояние на явленията и процесите. За разлика от проверката, контролът е
проверяване на нещо завършено и цяло, с всичките му съставни части. По време и
обхват той има неограничено действие.

Контролът, като понятие се използва в икономическата наука, математиката,
инженерните науки, медицината и други области на познанието. Предмет на
настоящата статия е контролът като функция на управление на икономическите
системи.

- „Определяне на стратегията, планиране реализацията на стратегията,
организация, мотивация и контрол“.

Общото за всички класификации е, че един от елементите винаги е контролът.
Неговото предназначение се представя като „всички действия на мениджъра, с
помощта на които той се опитва да осигури съответствието на действителните
резултати на планираните“. Контролът не въздейства само върху получените
резултати като обратна управленска връзка, а се разглежда като процес.

За контрола на икономическите системи е подходящо да се използва понятието
икономически контрол. Но контролът участва основно в управлението на
икономическите системи. Затова на него повече съответства наименованието
управленски контрол. Въпреки това в практиката е прието понятието финансов
контрол. Това е така, защото най-често се проверяват финансовото управление и
финансовите показатели на предприятията чрез техните счетоводни системи.

1. Норма на поведение. Това е решение за параметрите, в които трябва да се
развива системата. При нейната оценка контролната функция се насочва към
установяване на реалността на избраната норма и възможностите за количествени и
качествени измервания.

2. Определяне (прогнозиране) на очакваното състояние. Целта при този елемент е
да се определят евентуалните отклонения от нормата на поведение. Това позволява
да се вземат превантивни мерки за „ограждане“ на поведението в рамките на
допустимите отклонения.

3. Измерване на фактическото състояние. При него се получава представа за
крайния резултат. Определят се количествените и стойностните характеристики.

4. Съпоставка на фактическото състояние с нормата на поведение. Той позволява да
се установят отклоненията от утвърдената норма. Той предполага не само
техническо пресмятане, но и анализ на факторите довели до тези резултати.

5. Регулиране на поведението. Чрез него се обобщават установените отклонения от
нормите и определянето на средства и способи за изменения във времето и
пространството. Отсъствието на коригираща програма лишава контрола от
ефективност.

Освен като функция на управлението контролът се разглежда и като обществено
отношение. Той се проявява като въздействие върху поведението на личността или
върху група от личности. Това намира израз в изискванията за спазване на
общоприети норми на поведение.

Най-често в практиката обектите на контрола се отъждествяват с предприятията,
върху които е насочена контролната дейност. Въпреки това по-правилно е да се
твърди, че икономическите системи са обект на контрола.

Предмет на контрола са качествата на икономическите системи. Те представляват
съвкупност от свойства, определящи възможността да се получат определени
резултати. Проф. Динев разглежда следните качества на икономическите системи:

1. Надеждност. Това е годността на системата да осъществява целите и задачите
при определени условия;

2. Точност. Това качество показва възможността да се осъществяват поставените
цели. Характеризира се чрез показател, който определя връзката между нормата и
полученият краен резултат.

3. Пропускателна способност. Представлява възможността да се получи даден
резултат при предварително определени параметри. Измерва се като отношение на
получения на изхода резултат към зададеното на входа състояние.

4. Други обобщаващи качества като интегративна способност (качество, което
характеризира възможността на системата за гъвкава промяна към новите условия),
акумулираща способност (възможността на системата да концентрира ресурси за
постигането на определените цели), параметрично постоянство (устойчиво развитие
на системата) и други.

Освен качествата на системите, причините, които водят до отклонения от нормата
на поведение също са предмет на контрола. Те са грешки и измами. Грешката е
„неправилност в действията и мислите, отклонения от нормата за поведение повече
от допустимото“. Измамата е също отклонение от нормата за поведение, но за
разлика от грешката, тя е умишлено деяние, извършено с користна цел.

Принципите на контрола се разглеждат основно в литературата по одит. Те се
дефинират като етични принципи на поведение на одитора. Тяхната класификация се
отнася и за теорията на контрола, защото могат да се отнесат и за другите негови
форми. В етичния кодекс на професионалните счетоводители се разглеждат
почтеност, обективност, професионална компетентност, конфиденциалност и
професионално поведение.

1. Почтеността изисква контролиращият орган да не се свързва с изявления, които
съдържат съществено погрешна, подвеждаща, неразумно дадена информация, като и
пропускане или прикриване на такава.

2. Обективността налага изводите да не се влияят от предубедеността и
предразсъдъците, да няма конфликт на интереси и неоправдано влияние.

3. Професионалната компетентност предполага контролиращият орган да притежава
професионални знания и умения и да ги поддържа.

4. Конфиденциалността означа да не се оповестяват тайните на контролираните
обекти и да не се използва придобитата информация за лична полза.

5. Професионалното поведение задължава да се спазват законите и професионалните
стандарти и да се избягват действия, които биха могли да дискредитират
професията.

Освен представените принципи, които се отнасят предимно за одита, са направени
опити и за класификация на общите принципи на контрола. Проф. Динев обобщава
следните принципи на контрола: независимост (изводите да са резултат само от
контролните процедури), законосъобразност и целесъобразност (протичане на
контрола в съответствие както с нормативите, така и икономично, ефикасно и
ефективно), всеобхватност (прилагане на контрола за всички дейности),
целенасоченост (установяване на критичните точки и контролно въздействие преди
настъпване на отклоненията), перманентност (обхващане на процесите без
прекъсване), системност (изследване на контролираните обекти, като системи),
превантивност (въздействие върху условията, които пораждат отклоненията),
прогностичност (въздействие върху очакваните промени в условията на околната
среда, които пораждат отклоненията), адекватност (съответствие между контрола и
организацията, в която той се упражнява), професионализъм и компетентност
(притежаване на професионални умения от контролните органи), конфиденциалност
(запазване тайните на проверявания обект).

Специфичните методи на контрола включват проверка на документи, инвентаризация,
справка, анкета, писмени обяснения, експертиза и други.

Проверката на документи представлява изследване на отразената по определен ред
информация. Тя включва формална, фактическа и насрещна проверка. Формална
проверка има за предмет установяване спазването на нормите за тяхното съставяне
и движение. Проверява се присъствието на задължителните реквизити, сроковете за
съставяне, изчисленията, изброяването на фактите и т.н. Фактическа проверка се
нарича още проверка по същество. Тя се насочва към законосъобразността и
целесъобразността на отразените в документите стопански операции. Насрещната
проверка се прилага при съмнения относно достоверността на данните. При нея се
сравняват документите в издателя и получателя.

Инвентаризацията се изразява в количествено измерване на фактическото състояние
на активите и тяхното сравняване с отразеното по документи. Измерването се
извършва от материалноотговорните лица под непосредствения контрол на
проверяващите. Фактически установените количества се описват в Инвентарни описи,
които имат характер на доказателствено средство. Те се сравняват с
осчетоводените в счетоводството, въз основа на което се изготвя Сравнителна
ведомост. При установени различия се допуска признаване на естествени фири,
които се определят въз основа на нормативен акт и компенсиране на липси и
излишъци. Компенсирането става само когато има причинно-следствена връзка между
липсите и излишъците.

Справката е метод за изследване на едната страна на едно или няколко явления. Тя
се използва, когато се изучават явления и процеси, за които липсва специална
информация. Изготвя въз основа на първични носители. За да може справката да се
използва за целите на контрола трябва да отговоря на определени изисквания.
Такива са посочване на целта на справката, периода за който се отнася,
количествената и стойностната характеристика, източниците на данни и други .

Анкетата е метод за изясняване на всички страни на една или няколко явления,
които са сравнително малки по обем. За провеждане на анкета се съставя анкетен
лист (въпросник). Чрез въпросите, включени в анкетата се извършва цялостно
изучаване на контролираните обекти.

С писмените обяснения се цели доизясняване на определени факти и мотивите за
определен резултат. Чрез тях се разкрива личното отношение към собствени
действия и към действията на други лица. Установяват се причинно-следствените
връзки. В теорията на одита се разглеждат запитването и потвърждението, които
имат общи черти с писмените обяснения. Те представляват търсене и получаване на
информация както от вътрешни, така и от външни лица. Използват се при одитиране
на вземания, задължения, банкови кредити и други.

Експертизата е метод за изясняване на проблеми, които не са в компетентността на
контролните органи. Тя се извършва от висококвалифицирани специалисти в
съответната област. Важно е да се отбележи, че контролният орган не е длъжен да
приеме решението на експерта.

В общите методи на контрола се включват всички методи от други науки, които
намират приложение в контрола. Най-много се използват методите за анализ, вкл. и
статистически анализ. Такива са сравненията, методът на детайлизация, анализът
на коефициенти, тестовете на разумност, методът на верижното заместване,
регресионният анализ и други.

В литературата по контрол съществуват различни критерии за неговата
класификация. Най-разпространената е според принадлежността на контролните
органи. По този критерий те биват вътрешни и външни. Вътрешен е контролът, при
който субектът и обектът са в непосредствена близост или са в една и съща
система. Външен е контролът, при който субектът и обектът на контрола са в
различни системи. Той се характеризира с отдалеченост на обекта и субекта.

В зависимост от специфичните особености на обекта и методите, които се използват
се разграничават документален и материален (фактически) контрол. Документален е
контролът върху счетоводната документация и счетоводните записвания. Материален
е контролът върху фактическото състояние. При него се търсят разликите между
налични количества и отразените в документите.

В зависимост от спецификата на контролните функции се срещат финансов
(счетоводен) и управленски (административен) контрол. Счетоводният контрол се
упражнява върху надеждността на финансовите отчети и опазването на активите.
Управленският контрол е върху спазването на нормите на организацията. При него
се проверява за целесъобразност: икономичност, ефективност и ефикасност. Тези
показатели са от изключително значение за контрола. Икономичността представлява
придобиването с най-малки разходи за ресурси, използвани за дейността при
спазване н изискванията за качество. Ефективността се определя като степента на
постигане на целите при съпоставяне на действителните и очакваните резултати.
Ефикасност означава постигането на максимални резултати от използваните ресурси
при осъществяване на дейността.

Формата е начинът на организиране на контролната дейност. Съществуват основни и
конкретни форми на контрола. Критерий за определяне на основните форми е
времето. По този признак се разграничават предварителен, текущ и последващ
контрол.

Предварителният контрол се проявява при подготовка на процесите, при създаване
на условията за постигане на целите. Той има значение главно за предотвратяване
на негативните явления. При него има най-голяма степен на превантивност. Формите
за упражняването на предварителния контрол са предупреждение (чрез създаване на
контролни органи), проверка на бюджети, предприемане на инициативи за изменение
на нормите и т.н.

Текущият контрол се осъществява едновременно с протичащата дейност. Той се
характеризира с пълнота, изчерпателност, постоянност и оперативност. При него се
проверява цялата дейност. Целта е да се спре отрицателното развитие на процесите
в контролираната система. В този смисъл той също има превантивни функции.
Характеристиките на текущия контрол дават основание да се твърди, че той е
присъщ за вътрешния управленски контрол.

Последващият контрол е контролът след събитието, когато процесите са завършени и
резултатите са получени. Той се характеризира с констативност и периодичност.
Въпреки това при него също има превантивност. Той действа предупредително по
отношение на бъдещи отклонения от нормите.

Проверката е както самостоятелна форма на контрола така и част от другите
конкретни форми. Чрез нея се констатират факти, които имат отношение към
спазването на нормата. В резултат на извършената проверка се установява
съответствие или отклонение от нормата на поведение. Тя се извършва след
получаване на резултатите. В този смисъл представлява последващ контрол.

Инспекцията и надзорът се използват като синоними. Понятието инспекция произлиза
от латинската дума „inspektio“, което в превод означава надзор, преглед,
ревизия. Надзорът е външен контрол. При него контролиращият орган е извън
системата. Той няма управленски функции. Проверката цели да се установят
спазването на законите, а не целесъобразността на стопанските операции.

Понятието ревизия произлиза от латинската дума „revisio“, която буквално
означава повторен преглед. В средата на ХХ век. Проф. Добрев определя ревизията
като „всяко критично отношение върху извършената работа, от какъвто и да е
характер, в смисъл на едно пълно или частично преповторение на същата работа“ .
В съвременната литература по контрол тя най-често се представя като изчерпателно
изследване с цел установяване спазването на нормата. Тя се насочва към миналата
дейност. Основава се предимно на документален контрол, но включва и
инвентаризация.

Одит произлиза от думата „audio“, която буквално означава слушам. Той се свързва
с периода от средновековието до индустриалната революция, в който счетоводните
отчети били изслушвани публично. По време на индустриална революция създаването
на големи предприятия е довело до отделянето на собствеността на капитала от
неговото управление и до необходимостта от защита на интересите на собствениците
от измами и грешки. Именно тогава се появява и организираният одит. През 1844 г.
във Великобритания, а след това и в други държави, се приемат първите закони,
които уреждат одита на предприятията.

Одитът възниква във финансова-счетоводната дейност. Дълго време този термин се
използвал само за изразяване на мнение за финансовите отчети на предприятията.
Но вече са широко разпространени и одитът на изпълнението и съответствието.
Одитът на изпълнението е известен още като операционен (управленски) одит и се
отнася за оценка на икономичността, ефективността и ефикасността. Одитът за
съответствие е насочен към „оценката на договори и договорни отношения,
данъчните ангажименти, кредитните отношения на фирмата, кадровата политика на
фирмата, в т.ч. и управлението на човешките ресурси, т.е. всички действия,
свързани с норми и правила, които влияят на крайния резултат в проверявания
обект“.

Освен видовете и формите на контрола интерес представляват и подходите за избор
на обектите за проверка. Проверката, независимо от формата на контрола, може да
бъде изчерпателна и репрезантативна, според това, дали контролно въздействие се
насочва върху всички или само определени контролируеми признаци. Независимо дали
се упражнява контрол върху цялата дейност или върху извадка, заключението се
отнася за цялата система.

Финансовият контрол е важен елемент в системата на управление на предприятията.
Всяко управление включва и функцията контрол върху изпълнението на задачите.
По-големите предприятия имат самостоятелни отдели за вътрешен контрол и вътрешен
одит. Предприятията с определена организационна форма или тези, които надвишават
изискванията, определени по нормативен акт, като нетни приходи от продажби,
балансова стойност на активите и други, са длъжни да одитират финансовите си
отчети.

Вътрешният контрол е процес, създаден да осигурява разумна степен на сигурност
относно постигането на целите икономичност, ефективност и ефикасност, надеждност
на финансовото отчитане и съответствието с приложимите законови разпоредби.

Вътрешният одит има за цел да следи контролните процедури. Той оценява вътрешния
контрол и докладва на ръководството за отклоненията от установените норми и
правила на поведение.

Одитът на финансовите отчети представлява изразяване на мнение за достоверността
във всички съществени аспекти на финансовите отчети на предприятията. С
изразеното мнение се повишава доверието в представената информация за
финансовото и имущественото състояние на предприятието. Одитът на финансовите
отчети се осъществява от дипломирани експерт-счетоводители, които са
регистрирани одитори на Института на дипломираните експерт-счетоводители (ИДЕС)
в Република България.

Особено важно значение финансовият контрол има в системата на държавното
управление. Той включва данъчен (или данъчно-осигурителен) контрол, митнически
контрол, държавна финансова инспекция, вътрешен контрол и одит в публичния
сектор

Данъчно-осигурителният контрол е функция на държавното управление. Чрез него се
акумулират данъците и осигурителните вноски. Институцията, която ги установява и
събира е Националната агенция за приходите (НАП) към Министерството на
финансите. Органите на НАП извършват данъчни проверки и ревизии по
Данъчно-осигурителния процесуален кодекс. НАП събира данъците по Закона за данък
върху добавената стойност, Закона за корпоративното подоходно облагане, Закона
за данъците върху доходите на физическите и Закона за данък върху
застрахователните премии. Осигурителните вноски, за които органите на НАП
осъществяват контрол, са по Кодекса за социално осигуряване, Закона за здравното
осигуряване и Закона за гарантиране на вземанията на работниците и служителите
при несъстоятелност на работодателя и Закона за бюджета на държавното обществено
осигуряване за съответната година. Данъците по Закона за акцизите и данъчните
складове и данъкът върху добавената стойност при внос на стоки се събират от
Агенция Митници към Министерството на финансите. Данъците по Закона за местните
данъци и такси се събират от дирекцията за местни данъци и такси към съответната
община.

Митническият контрол се осъществява върху внасянето, изнасянето и транзитирането
на стоки и събирането на митни сборове. Той се осъществява от Агенция Митници
към Министерството на финансите.

Държавната финансова инспекция има за цел да защитава публичните финансови
интереси. Тя се осъществява от Агенция за държавна финансова инспекция към
Министерството на финансите.

Вътрешният контрол в публичния сектор се осъществява от ръководителите на
предприятията, които се разпореждат с публични средства. Нормативният акт, който
го регулира е Законът за финансовото управление и контрол в публичния сектор.

Вътрешният одит в публичния сектор се определя като независима и обективна
дейност за предоставяне на увереност и консултиране, предназначена да носи полза
и подобрява дейността на организацията. Той се осъществява въз основа на Закона
за вътрешния одит в публичния сектор.

Външен одит в публичния сектор се осъществява от Сметната палата. Неговата цел е
да допринася за доброто управление на бюджетните и другите публични средства,
както и да предоставя на Народното събрание надеждна информация за разходването
на средствата, съгласно принципите за законосъобразност, ефективност, ефикасност
и икономичност и за достоверно счетоводно отчитане. Външния одит в публичния
сектор е нормативно регламентиран със Закона за Сметната палата.

Освен в предприятията и държавното управление, финансовият контрол намира широко
приложение във финансовия сектор. Той включва надзора на банките, финансовия
надзор (надзора на застрахователните и осигурителните предприятия и дружествата
с инвестиционна цел), контрола върху изплащането на осигурителни и
здравно-осигурителни обезщетения.

Банковият надзор се осъществява от Българската народна банка, която функционира
съгласно Закона за Българската народна банка. Финансовият надзор на
осигурителните, застрахователните и инвестиционните дружества се осъществява от
Комисията за финансов надзор. Тя е специализиран държавен орган съгласно Закона
за Комисията за финансов надзор. Друг орган за контрол в Република България е
Националният осигурителен институт (НОИ). Той функционира съгласно Кодекса за
социално осигуряване и осъществява контрол върху изплащането на осигурителните
обезщетения. Контролът върху изплащането на здравно-осигурителните обезщетения
се извършва от Националната здравно-осигурителна каса (НЗОК), съгласно Закона за
здравното осигуряване.

Теоретичните основи на финансовия контрол в Република България са разработени от
проф. д-р на ик. науки Михаил Динев – преподавател към катедра Финансов контрол
при Университета за национално и световно стопанство.



https://bg.wikipedia.org/wiki/%D0%A2%D0%B5%D0%BD%D0%B5%D1%81%D0%B8_%D0%A3%D0%B8%D0%BB%D1%8F%D0%BC%D1%81

Томас Ланиър Уилямс III (на английски: Thomas Lanier Williams III), Томас Ланиер
Уилямс ІІІ (26 март 1911 – 25 февруари 1983) е американски писател, работил като
драматург в американския театър. Писал е разкази, романи, поезия, есета,
сценарии и мемоари. Професионалната му кариера започва към средата на 30-те
години на ХХ век и продължава до смъртта му. Много от пиесите му се приемат за
класики на американската сцена.

Награждаван е от New York Drama Critics` Circle. Tony Award за най-добра пиеса –
The Rose Tattoo и Pulitzer Prize for drama за „Трамвай Желание“ и „Котка върху
горещ ламаринен покрив“. През 1980 е награден с Президентския Медал на свободата
от президента Джими Картър и сега е признат като един от най-успешните
сценаристи на англо-говорящия театър.

Тенеси Уилямс има английски, уелски и хегенотски произход. Роден е в Колумбия,
Мисисипи, като второ дете. Баща му е бил пътуващ търговец на обувки, който е
пиел много и е отсъствал от дома. Майката е била прототип на южняшка красавица
(млада жена от гордите прослойки на стария запад). Поведението ѝ било
снобарско, невротично и истерично. Ранното му детство е преминало в дом на
енорийски свещеник в Кларксдейл.

Пренатоварен, нещастен и загубил успех с писането, до 24-та си годишнина
преживява нервен срив и напуска работата си. Спомените от този период и
конкретен колега стават част от персонажа Стенли Ковалски в „Трамвай Желание”.
До средата на 30-те години задълбочаващият се алкохолизъм и агресивен характер
на баща му (част от ухото му била отхапана в бой по повод игра на покер)
подтикват майка му към раздялата, въпреки че все пак така и не се развеждат.

Към края на 30-те години, борейки се да реализира работата си, младият драматург
се издържал чрез поредица от слугински професии (включително и особено провална
работа, полагайки грижи в птицеферма извън Лос Анджелис). През 1939 г., с
помощта на агента си, Одри Ууд, е награден с 1,000 $ от Фондацията Рокфелер за
пиесата му „Война на Ангели”, която е представена в Бостън пред 1940, но е зле
приета.

Използвайки остатъка от парите, през 1939 г. Уилямс се мести в Ню Орлиънс, за да
пише за Works Progress Administration, федерално финансирана програма, започната
от президента Франклин Д. Рузвелт. Програмата е създадена, за да върне хората
обратно на работа и помага на много актьори, музиканти и писатели да оцелеят по
време на Голямата депресия.

През зимата на 1944-1945 г. „Стъклената менажерия” е успешно поставена в Чикаго,
жънейки положителни рецензии. Местят я в Ню Йорк, където веднага става огромен
хит, докато се поставя на Бродуей. Историята е за млад мъж, Том, сакатата му
сестра Лора и обсебващата им майка Аманда, която се опитва да събере дъщеря си с
госта им. Невъзможно е да се пропусне връзката между семейството на драматурга и
пиесата. Елия Казан (който режисира много от големите успехи на Уилямс) казва за
него: „Всичко от живота му е в пиесите му и всичко от пиесите му е в живота
му.”. „Стъклената менажерия” печели New York Drama Critics` Circle Award за
най-добра пиеса за сезона.

Уилямс остава близък със сестра си Роуз, която е диагностицирана с шизофрения
като млада и е поставена на лечение, след което ѝ е направена лоботомия. Той я
посещава в лечебниците, където тя прекарва по-голямата част от зрелия си живот и
се грижи за нея. Унищожителните ефекти на болестта на Роуз може би допринасят за
неговия алколизъм и зависимостта му към различни комбинации от амфетамини и
барбитурати.

Уилямс прекарва пролетта и лятото на 1948 г. в Рим, в компанията на италиански
тийнейджър, на когото осигурява финансова подкрепа в продължение на няколко
години (ситуация, която поставя семето за първия роман на Уилямс “The Roman
Spring of Mrs. Stone”). Когато се връща в Ню Йорк същата пролет той се запознава
и влюбва във Франк Филип Мерло, актьор със сицилиански произход, който е служил
на американската военноморска флота във Втората световна война.



https://bg.wikipedia.org/wiki/%D0%9D%D1%8E_%D0%99%D0%BE%D1%80%D0%BA

Ню Йорк (на английски официално: The City of New York, по-често срещано
разговорно New York City) е американски метрополис, разположен в щата Ню Йорк. С
площ близо 1215 km², той е един от най-големите градове в света и осмият по
гъстота на населението от 8 мил. души.

Метрополисът се намира в центъра на един от най-гъсто населените градски
агломерации в света – Голям Ню Йорк. Като силно глобален град Ню Йорк, упражнява
значително влияние върху търговията, финансите, медиите, изкуството, модата,
научните изследвания, технологиите, образованието и забавлението. Дом на
главната квартира на ООН, градът е важен център на международната дипломация и е
описан като културната и финансова столица на света.

Разположен на едно от най-големите естествени пристанища, Ню Йорк се състои от
пет района, всеки от който е окръг на щата Ню Йорк. Районите Бруклин, Бронкс,
Манхатън, Куинс и Статън Айлънд са консолидирани в един и същ град през 1898 г.
В Ню Йорк се говорят 800 различни езика, което го прави едно от най-лингвистично
разнообразните места в света. Преброяването на населението в САЩ от 2013
потвърждава, че метрополният регион е най-голямата метрополна статистическа
зона, наброяваща окло 19,9 милиона души, а също така и част от най-гъсто
населената Комбинирана статистическа зона в страната – около 23,4 милиона души.

Корените на Ню Йорк започват от неговото основаване през 1624, като търговски
пункт на колонисти от нидерландската република. В 1626 е кръстен Нов Амстердам.
Градът и околностите му попадат под английски контрол през 1664 и е преименуван
Ню Йорк, след като кралят на Англия Чарлз II предоставя земите на брат си,
херцога на Йорк. Ню Йорк е столица на Съединените щати от 1785 до 1790. Той е
бил най-големият град в страната от 1790. Статуята на свободата поздравява
милиони имигранти, когато те пристигат в Америка с кораб в края на XIX и
началото на XX век. Тя е световно признат символ на Съединените щати и тяхната
демокрация.

Много места и забележителности от Ню Йорк са предварително известни на около
55-те милиона посетители, пристигащи годишно. Няколко източника класират
метрополиса като най-фотографирания град в света. Площад Таймс Скуеър, наричан
„Кръстопътят на света“, е ярко осветеният център на района на Бродуейските
театри, едно от най-натоварените пешеходни кръстовища, и център на
развлекателната индустрия в света. Имената на много от мостовете, небостъргачите
и парковете на Ню Йорк са световноизвестни. Финансовият район на града, около
Уол Стрийт в Долен Манхатън, е водещият световен финансов център и дом на
Нюйоркската фондова борса, която е най-голямата борса в света по общата пазарна
капитализация на представените на нея компании. Пазарът на недвижими имоти в
Манхатън, е сред най-скъпите. Китайският квартал Чайнатаун в Манхатън има
най-високата концентрация на китайци в Западното полукълбо, заедно с още няколко
китайски квартали в различни точки на метрополиса. С денонощен режим на работа,
Нюйоркското метро е една от най-обширните метро системи, с 468 станции в
експлоатация. Многобройни колежи и университети са разположени в Ню Йорк,
включително Колумбийският, Нюйоркският, и Рокфелеровият университети, класирани
сред първите 35 в света.

По-голямата част от Ню Йорк е разположена върху архипелаг от острови по
Източното крайбрежие на Северна Америка, най-големите от които са Манхатън,
Статън Айлънд и Лонг Айлънд. Те оформят отлично пристанище, което е и
първоначалната причина за основаването на града и допринася за неговото
разрастване като транспортен и търговски център. Река Хъдсън, която се влива
като приливен естуар в Нюйоркския залив, отделя Лонг Айлънд и Манхатън от
разположения на континента Ню Джърси. Заливът е свързан с Атлантическия океан
чрез пролива Статън Айлънд и Бруклин в югозападния край на Лонг Айлънд. Протокът
Ийст Ривър отделя Лонг Айлънд от Манхатън и Бронкс, основната част от Ню Йорк,
разположена на континента, която от своя страна е отделена от Манхатън с протока
Харлем Ривър.

Територията на град Ню Йорк е 1214 km², от които 789 km² са суша. Най-високата
точка е Тод Хил на Статън Айлънд с надморска височина 125 m. Разположението на
града върху острови води до постоянен недостиг на земя и до характерната за него
гъста и висока застройка. Голяма част от терена в Ню Йорк е изкуствено
променена, като много от хълмовете са изравнени и от морето са отвоювани нови
площи. Този процес е най-интензивен в Южен Манхатън.

Климатът на Ню Йорк е субтропичен океански. Лятото е горещо и влажно със средни
максимални температури 26 – 29 °C, като в отделни дни температурите могат да
надхвърлят 38 °C. Зимата е студена, като преобладаващите ветрове от континента
намаляват омекотяващото времето влияние на океана. Въпреки това температурите са
по-високи, отколкото във вътрешността, със средна минимална стойност за
най-студения месец януари около 0 °C и най-ниски стойности в отделни дни до -12
°C. През пролетта и есента времето е много променливо, но обикновено е меко и с
ниска влажност. Годишното количество на валежите е 1260 mm, относително
равномерно разпределено през сезоните. Ураганите и тропическите бури са редки,
но не и невъзможни.

В предколониалния период площта на днешен Ню Йорк е била населявана от различни
групи на местното население алгонкини, включително лийнъпи и тяхната родина,
известна като Lenapehoking, чиято територия обхващала бъдещите Стейтън Айлънд,
западната част на Лонг Айлънд (земята, която по-късно ще се превърне в Бруклин и
Куинс), Манхатън и долната долина на Хъдсън, включително и Бронкс.

През 1524 година Джовани да Верацано, флорентински изследовател в служба на
френската корона, става първият европеец, достигнал мястото на днешния град Ню
Йорк, като акостира своя кораб La Dauphine на нюйоркското пристанище. Той
обявява територията за владение на Франция и я нарича Нувел Ангулем, по името на
френския град Ангулем.

В испанска експедиция, водена от капитан Естеван Гомес, португалци, плаващи под
короната на император Карл V, пристигнат в пристанището на Ню Йорк януари 1525.
Техният плавателен съд каравела „La Anunciada“, която е специално построената за
морски проучвания, картографира устието на река Хъдсън, нарича от португалците
Рио де Сан Антонио. Тежък лед ги спира от по-нататъшно проучване, и те се
завръщат в Испания през август. Първата научна картата на света, показваща целия
източен бряг на Северна Америка, известна като Падрон Реал от 1527 г., е била
изготвена от експедиция на Гомес, а североизтока е именуван Тиера де Естебан
Гомес в чест на капитана.

През 1609 г. английският изследовател Хенри Хъдсън преоткрива региона с кораба
си Половин луна (на нидерландски: Halve Maen), когато плава в търсене на
северозападен морски път до Ориента за своя работодател нидерландската
източноиндийска компания. Хъдсън продължава да плава нагоре по това, което той
самия нарича Северна река, позната също и като Mauritis River, а днес известна с
името си Хъдсън, до мястото на днешната столица на щата Ню Йорк Олбани, с
убеждението, че реката може да представлява океански пролив. Когато реката се
стеснява и става невъзможна за плаване, той осъзнава, че водите не водят към
по-голям басейн и връща кораба обратно надолу по реката. Хъдсън прави
десетдневно проучване на района и предявява правото на своя работодател върху
него. През 1614 зоната между Кейп Код и залива на Делауеър е обявена за
територия на Нидерландия и наречена Nieuw-Nederland (Нова Нидерландия).

Първият не-кореняк американец, обитавал мястото, което в крайна сметка ще се
превърне в Ню Йорк, бил доминиканският търговец Хуан Родригес (транслитериран на
холандски както Jan Rodrigues). Роден в Санто Доминго с португалски и африкански
произход, той пристигна в Манхатън през зимата на 1613 – 1614, като представител
на холандците, ловуващ за животински кожи, които разменя с местното население.
Булевард Бродуей в участъка от 159-та до 218-ма улица е кръстен Juan Rodriguez
Way в негова чест.

Европейското заселване в района започва с основаването през 1614 г. на
нидерландска колония за търговия с кожи в южната част на Манхатън, която
по-късно е наречена Нови Амстердам. През 1626 г. управителят на Нова Нидерландия
Петер Минуит закупува остров Манхатън от племето ленапи за 60 гулдена (равни на
около 1000 американски долара от 2006 година). Според отхвърлена днес легенда,
Манхатън е закупен срещу стъклени мъниста на стойност 24 долара.

През 1664 година Нови Амстердам е завладян от Англия и получава сегашното си име
в чест на херцога на Йорк, бъдещият крал Джеймс II. Въпреки че Втората
англо-нидерландска война завършва година по-късно с успех за нидерландците, те
оставят Нови Амстердам на Англия в замяна на стратегически важния остров Рьон в
Малайския архипелаг. По същото време междуособни войни и епидемиите, пренесени
от европейците, силно намаляват броя на живеещите в района ленапи. Към 1700
година от тях са останали едва около 200 души. През 1702 година градът губи 10%
от жителите си при вълна от жълта треска, като до края на века там протичат поне
седем тежки епидемии на тази болест.

По време на британското управление значението на Ню Йорк като търговско
пристанище постоянно нараства. През 1735 година в града се провежда съдебно дело
срещу Джон Питър Зенгър, ключово за установяването на свободата на печата в
британска Северна Америка. През 1754 година с харта на крал Джордж II е основан
Кингс Колидж, днес Колумбийски университет. Ню Йорк е и сред средищата на
политическите вълнения в британските колонии, предшествали Американската
революция, като от средата на 1760-те години организацията Синове на свободата
влиза в непрекъснати сблъсъци с местния британски гарнизон.

След американската революция Ню Йорк служи за столица за кратко. През следващия
19-ти век градът се разширява значително след вълни от имигранти. Тогава е
планирана и правоъгълната мрежа от улици и авенюта, а през 50-те години на века
се заражда идеята за първия по рода си на континента Сентрал Парк, който става
един от символите на града. От 1886 милионите търсещи нов живот са посрещани и
от Статуята на свободата. До началото на 20-ти век постепенно управите на
общината Ню Йорк се обединяват с части от съседните Уестчестър (Бронкс), Кингс
(Бруклин), Куинс и Ричмънд (Стейтън Айлънд). През 1883 е завършен Бруклинският
мост, свързващ Манхатън с тогава самостоятелния град Бруклин.

През първата четвърт на 20 век Ню Йорк се превръща в световен търговски и
индустриален център и задминава Лондон по население. След Голямата депресия в Ню
Йорк са построени едни от най-високите небостъргачи в света като Емпайър Стейт
Билдинг, които и досега са архитектурни шедьоври. От 1951 Ню Йорк е и седалище
на Организацията на обединените нации. 1960-те и 1970-те години са тежък период,
в който градът губи финансовата си стабилност и става център на ширеща се
престъпност. През 1980-те, Уолстрийт се възражда и градът отново печели водеща
позиция в световната икономика. 1990-те водят до бум на пришълци не само от
света, но и от други части на САЩ. Цените на недвижимото имущество скачат
неимоверно, престъпността е овладяна и градът става един от най-безопасните сред
големите градове в САЩ. На 11 септември 2001, градът става жертва на
терористичен акт, при който близо 3000 души загиват при ударите над Световния
търговски център. Настоящето десетилетие очаква нова вълна на строителство,
която ще промени облика на Ню Йорк начело с Фрийдъм Тауър, която ще заеме
мястото на разрушените кули близнаци.

Остров Манхатън е най-активната част на Ню Йорк и бива наричан „градът“,
„ситито“ (the City), докато останалите райони са външните градчета (the Outer
Boroughs). Въпреки това трудно е всеки от петте района да се опише специфично,
тъй като те се разделят на стотици по-малки квартали, всеки със свой характер.
Манхатън е бизнес-центърът и е най-силно урбанизиран, най-гъсто населен и там са
повечето небостъргачи. Бронкс е единственият, който се намира на континента, а
не на остров. Той претендира да е родното място на хип-хоп културата. Бруклин и
Куинс се намират на Лонг Айлънд и са съответно с най-малко население и площ.
Стейтън Айлънд е сравнително изолиран от останалите части и най-видимо напомнящ
предградие.

Макар и подвластен на щата Ню Йорк, градът има значителна автономност в
изпълнителната и законодателната власт. Изпълнителната власт се оглавява от
кмета, избиран с преки избори. Той назначава свои заместници които управляват
главните служби и са му директно отговорни. Законодателната власт е в градската
управа която се състои от 51 члена, избирани на 4 години, всеки представящ
участък с около 157 000 жители. Като повечето законодателни органи, тя се
разделя на отделни комисии, занимаващи се с различни функции. Законопроектите
приети с просто мнозинство, подлежат на одобрение от кмета, а за преодоляване на
вето са необходими 2/3. Има единен Граждански съд за целия град и отделен
Криминален съд за всяка от петте общини.

По оценки за 2011 година населението на Ню Йорк е 22 214 083 жители. Неговата
гъстота е над 10 482 души/km², което го прави най-гъсто населеният град в САЩ
(вторият по гъстота е Сан Франциско). Разпределението по раси е около 45% бели,
27% афроамериканци, 10% азиатци и други. Хората с испански/латино произход са
една четвърт. Разнообразието е естествено като се има предвид, че над 1/3 от
жителите на града са чужденци по рождение (най-много от Латинска Америка,
следват Азия и Европа). От етническите групи най-силно представени са
пуерториканци, италианци, ирландци, доминиканци и китайци. Освен това, Ню Йорк е
дом на най-голямата еврейска общност в САЩ, наброяваща близо милион. Средната
възраст е 34 години, по около 1/3 са в групите до 24, 25 – 44 и над 45 години.
На 100 жени се падат около 90 мъже. Безработицата е малко над 3%.

От 1991 насам в Ню Йорк се наблюдава постоянна тенденция към спад на
престъпността и в момента той е най-безопасният голям град в САЩ. Индексът за
2004 е 2802 на 100 000 в сравнение с примерно Лос Анджелис – 4376, Детройт –
7903. Много от кварталите, считани за опасни в миналото, в момента са в разцвет.
Все пак градът носи славата си и с криминална дейност. Организираната
престъпност се свързва с града отдавна, но Петте фамилии на Мафията са
по-известни с процесите срещу тях отколкото с активността си.

Исторически градът се развива благодарение на едно от най-добрите естествени
пристанища. Важността му се увеличава с откриването на канала Ери свързващ
Големите езера с река Хъдсън и по този начин с Атлантика. Старите пристанищни
съоръжения са при порта Саут Стрийт в Манхатън, но днес основната дейност се
извършва в терминала на Нюарк в Ню Джърси. Въпреки промените в точната
дестинация, търговията винаги е била двигател на икономиката на Ню Йорк.
Производството добива значение в средата на 19-ти век с идването на
индустриализацията и железницата. До края на миналия век, то постепенно намалява
поради растящите цени на гъстонаселената земя. Някой от кварталите на града
претърпяват коренни трансформации от индустриални към жилищни зони.

В момента Ню Йорк е световен финансов център базиран основно в Мидтаун
(Централен Манхатън) и в района около Уолстрийт в долната част на Манхатън. Не
само стоковите борси, но и много корпорации разполагат главните си щабове в Ню
Йорк. Броят на компаниите сред най-богатите 500 в САЩ установени в града е
най-голям в сравнение с където и да било другаде (Алтрия Груп, Тайм Уорнър, AIG,
Пфайзър, Бристол-Майерс Скуиб, Сони Мюзик и мн.др.). Градът е и най-важният
американски издателски и масмедиен център. Медисън авеню е символ на рекламната
индустрия, а Седмо авеню е център на модата. В Ню Йорк се намират и
най-значимите театрални и музикални сцени. Туризмът също е от огромно значение
за града. Приблизителният брутен продукт на метрополиса е от порядъка на 500
милиарда долара и надминава този на държави като Полша.

Туризмът е значителна индустрия за града, забележителностите които привличат
милиони са разнообразни. Сред най-емблематичните обекти са Емпайър Стейт
Билдинг, Таймс Скуеър, Статуята на свободата, Уолстрийт, централата на ООН,
катедралата Свети Патрик, Природонаучният музей, Бруклинския мост. В Ню Йорк се
разполагат многобройни паркове и спортни площадки, като най-известният сред тях
е Сентрал Парк, който заема централно място в отдиха както на нюйоркчани, така и
на туристи. Бреговата линия може да се похвали с 20 km плажове и музей върху
самолетоносач от Втората световна война. Пазаруването също е цел на много
посетители като Пето авеню е най-луксозната артерия. Най-големият универсален
магазин Мейси'с посреща по-умерено насочените. В южната част на Манхатън
квартали като Гринуич Вилидж, Сохо, Челси са специализирани всеки в отделни
направления като музика и книги, бутикови стоки, предмети на изкуството. Много
ежегодни събития събират намиращите се в града – парад по случая Деня на
благодарността, новогодишни тържества, фойерверки на 4 юли. След терористичните
атаки над Световния търговски център градът губи много от туристите си, но
няколко години по-късно те се завръщат като се увеличава броят на американците
сред тях. Разбира се Манхатън е най-привлекателният район, но и останалите имат
какво да предложат. Кони Айлънд в Бруклин е развлекателен център с плаж и
увеселителни паркове, зоопаркът в Бронкс е от световен мащаб, а в Куинс се
намира мястото на Световното изложение от 1964 със земното кълбо паметник на
началото на космическата ера. Гледката от безплатния ферибот до Стейтън Айлънд
също не е за изпускане.

Професионалният спорт е с голямата популярност сред нюйоркчани. За разлика от
по-голямата част на САЩ, в Ню Йорк бейзболът измества по популярност
традиционния американски футбол. Участието на местните отбори във финалната
серия на шампионата (скромно наречена „World Series“) се счита за събитие от
световна величина. Сериозно е съперничеството между Ню Йорк Янкис и Ню Йорк
Метс, но кръвният враг е Бостън Редсокс. В Медисън Скуеър Гардън пък може да се
види отбора от НБА Ню Йорк Никс. Футболът и хокеят също са сериозно представени.
Там играе футболния отбор Ню Йорк Ред Булс, който се съзтезава МЛС Понастоящем
планът за строеж на стадион в центъра на Манхатън е обект на сериозни
противоречия и може би фактор за неуспешната кандидатура на Ню Йорк за домакин
на Олимпийските игри през 2012.

Медиите също заемат важна част от живота в мегаполиса. Вестниците Уолстрийт
Джърнъл и Ню Йорк Таймс са с милионен тираж, но освен тях има и десетки други
ежедневници. Няколко от най-значителните телевизии са базирани в града, а
филмовата индустрия отстъпва само на Холивуд. Музиката също има традиции в
града, особено джазът и хип-хопът.

Ню Йорк има богата колекция от музеи, сред които най-значимите са Музеят на
изкуствата „Метрополитън“, Музеят на модерното изкуство (MoMA) и Музеят за
съвременно изкуство „Гугенхайм“. Природонаучният музей също е мащабен, има и
много по-малки специализирани музеи. Най-големите обществени библиотеки са
Нюйоркската обществена библиотека, Бруклинската обществена библиотека и
Районната обществена библиотека на Куинс.

Общественият транспорт е с широка употреба и се ползва от 60% от жителите,
включително и голяма част от работещата средна класа. По този начин „пешеходната
култура“ на нюйоркчани съществено се отличава от преобладаващата в САЩ употреба
на автомобили. Нюйоркското метро е с широко покритие и по обща дължина на
линиите е най-голямата в света. Броят на пътниците за 2004 е 2,4 милиарда, което
я нарежда на пето място в света. Метрото обслужва всички райони без Стейтън
Айлънд, който има собствена железница свързана с градската мрежа посредством
безплатния ферибот. Отделна мрежа пък свързва Манхатън с Ню Джърси от другата
страна на река Хъдсън. Освен това в града оперират и стотици автобусни линии.
Поради обширната система за масов превоз много нюйоркчани не притежават лични
автомобили (огромната цена на застраховките може би е друга причина), нито пък
свидетелства за правоуправление. Познатите жълти таксита също са често
използвани.

Връзките на града с останалия свят също са добре развити. Няколко големи
магистрали обслужват метрополния район. Железопътни линии по които ежедневно
пътуват работещи в града го свързват директно с Лонг Айлънд, други части от щата
Ню Йорк на север от града, както и Кънектикът. Разбира се, оперират и по далечни
линии. Четири големи летища са в района на Ню Йорк. JFK и Лагуардиа се намират
съответно в Ямайка и Флъшинг (квартали на Ню Йорк), а Нюарк и Тетерборо са в
едноименните градове на Ню Джърси. JFK обслужва предимно международния трафик,
Лагуардия националния. Нюарк се занимава и с двете, а Тетерборо е основното
летище за частни и товарни полети. JFK и Нюарк имат връзка с градската
транспортна мрежа посредством специален влак. През всяко от тях преминават по
над 30 милиона пътници годишно което ги нарежда сред 30-те най-натоварени.

Ню Йорк има 10 побратимени градове, като 9 от тях членуват в Международна
организация за побратимяване на градове (МОПГ) Секцията за дата показва коя
година някой град е бил побратимен с Ню Йорк.



https://bg.wikipedia.org/wiki/%D0%9A%D1%80%D1%83%D0%BC

Крум е средновековен български монарх, възкачил се на престола след Кардам. По
време на неговото управление България засилва позициите си на Балканския
полуостров и в Европа, благодарение на множество победи на бойното поле. Крум
започва да приобщава славяните към властта, прокарва първите общовалидни закони
в Първото българско царство и започва провеждането на административна реформа.

Няма преки свидетелства за използваната от Крум владетелска титла. Съвременните
му византийски източници го наричат архонт. По аналогия с неговите наследници
Омуртаг и Маламир в съвременната историография Крум обикновено е наричан
кан/хан.

Някои историци смятат, че Крум произхожда от Куберовия клон на рода Дуло и е нов
човек в Плиска, но тяхното мнение не е подкрепено от достигнал до нас
исторически извор.

Смята се за доказано, че управлението на Крум започва преди 800 г. Две години
след разгрома на Аварския хаганат в 803 от Карл Велики, Крум покорява остатъците
от някога могъщото варварско военно-племенно обединение в 803 – 805 и границата
с франките е установена на Дунав при българският град Пеща. За тази победа на
българите научаваме благодарение на кратко известие в лексикона „Суда“ от X век.
България и Франкската империя стават непосредствени съседи по Средния Дунав.
Новопридобитата Трансилвания, поради залежите на сребро и каменна сол и
успешната експлоатация на солниците, осигурява на българите важно международно
търговско положение.

През 807 г. византийският император Никифор I Геник започва поход срещу България
с цел да я покори. Походът стига само до Одрин, след което Никифор трябва да се
завърне в Константинопол поради слухове за готвен преврат в столицата. Това дава
възможност на Крум да поеме инициативата. През 808 г. той нахлува по поречието
на Струма и напада византийските военни части там. В резултат на това в хазната
постъпват заплатите на местните войници, възлизащи на 1100 литри злато. След
това след тежка обсада през 809 г. Крум завладява Сердика. Градът има важно
икономическо и стратегическо значение, защото през него минават много важни
търговски пътища за Константинопол, и защото от там може лесно да се атакува
Македония. В Константинопол разбират какви са намеренията на българския владетел
и предприемат ответни действия. Първо Никифор изпраща военни отряди, които да
възстановят властта му в града. Този опит се оказва неуспешен, тъй като
изпратените ромеи се разбунтували. Друга превантивна мярка е изселването на
славяните от Средна Струма в Мала Азия и настаняването на гръцко население в
тези земи. Целта е да се засили гръцкото влияние в района, за сметка на
славянското. Това решение също се оказва неуспешно, тъй като новото гръцко
население също се разбунтувало. Това кара константинополския владетел да
предприеме нови действия.

През 811 г. Никифор събира многобройна елитна войска край крепостта Маркели и
поема на нов поход срещу България. Уверен в успеха си, императорът води със себе
си сина си Ставракий и много ромейски аристократи. Крум разбира, че не може да
мери сили с такава армия и предлага мир, но Никифор отказва, „заслепен от
собственото си зломислие и от внушенията на своите съветници“ (Теофан). Това
кара владетелят да напусне Плиска, оставяйки около 12 000 души да защитават
столицата. Според „Анонимния ватикански разказ“ византийците преминават Стара
планина и след това превземат Плиска без особени проблеми. Всички хронисти
критикуват нехристиянското поведение на императора след победата. Той нарежда да
се ограби владетелската резиденция и да се опожарят складовете. Поголовно е
избивано и мирното население. След завладяването на резиденцията, Крум прави
второ предложение за мир, но Никифор отново отказва, тъй като смята, че е в
позицията на по-силния. Императорът дори замисля да премине с армията си през
цяла Мизия и тогава да се завърне в Константинопол. Крум, който е запазил
по-голямата част от войската си непокътната, нарежда да бъде свикано цялото
българо-славянско опълчение въоръжени всички способни да носят оръжие,
включително и жените, формирани са и няколко аварски отряда. Преградени близките
старопланински проходи Върбишки, Тревненски и пр. с дървени прегради и
укрепления, насипи и ровове, а на българите е наредено да чакат в засада.

Никифор усеща опасността и побързва да се отправи към Константинопол директно
през старопланинските проходи —Тревненски, Върбишки, и др. Византийците
разтеглят отрядите си на огромни разстояния. Все пак с главните сили императорът
решава да пренощува във Върбишкия проход. Призори на 26 юли войските на Крум
ограждат византийците. Когато императорът се събужда и разбира нерадостното си
положение, казва: „И крилати да станем, никой да не се надява, че ще избегнем
гибелта.“ Започва битка, в която българите засипват византийците с дъжд от
камъни и стрели. Императорът загива веднага. Част от обградените слизат от
конете си, за да преминат стената на ограждението, което им пречело да избегнат
смъртта. За тяхна изненада зад него има гибелен ров. Спасяват се малцина. Това е
вторият случай, когато византийски император е убит от „варвари“. Главата на
Никифор стои набодена на копие за известно време „за показ на идващите при Крум
племена и за наш позор“ (Теофан). След това, според легендата, е наредено от
главата да бъде направена чаша за владетеля, обкована със сребро. По този начин,
според прабългарските вярвания, той си присвоявал орендата (силата) на убития
враг.

Въпреки окончателната победа, българската войска има нужда от почивка и Крум не
предприема никакви други военни действия през 811 г.

Синът на Никифор – Ставракий, е тежко ранен в боевете във Върбишкия проход. След
завръщането си в Цариград той се възкачва на византийския престол, но е свален
от Михаил I Рангаве, а по-късно умира от раните си в манастир.

През 812 г. Крум започва военни настъпления в Тракия, които впоследствие стигат
до Струма. След завладяването на крепостта Дебелт (край Бургас) той започва
преселване на българско население по тези земи, което говори, че Крум смята тези
територии не за временна придобивка, а за постоянно владение на България. Поради
тази причина той бърза да изгради българска администрация в тези територии, за
което съдим от Хамбарлийския надпис. Тогава Крум изпраща в Константинопол
славянския първенец Драгомир, който прави още едно предложение за мир чрез
преподписване на договора от 716 г. който сключил Тервел с ромеите (договорът
включва ежегоден данък от Византия, плащане на мита и такси от търговците, както
и признаване на завладените територии). Това предложение се налага поради
изтощението както на страната, така и на армията. Нужно е българите да възвърнат
силите си, след което да проведат нова експанзия на югозапад. Михаил I Рангаве
отказва и Крум съгласно предварително поставения ултиматум превзема Месемврия,
където войниците му откриват 36 медни сифона за изстрелване на гръцки огън. До
този момент гръцкият огън е тайно оръжие на ромеите, с което те неведнъж
отблъскват чужди нападения. След Месемврия българите поемат към Константинопол.
Последната сериозна преграда пред българите е крепостта Версиникия (вж. Битка
при Версиникия), където е съсредоточена голяма ромейска армия. След
неколкодневно дебнене на 22 юни 813 г. Михаил Рангаве заповядва нападение.
Първоначално българите отстъпват, но в последвалия контраудар разгромяват
византийската армия. Превземането на крепостта бележи края на краткото
управление на Михаил I Рангаве (811 – 813), който въпреки че стига до столицата
е свален от престола от Лъв V Арменец. След победата при Версиникия Крум
продължава настъплението към Константинопол. По пътя повечето крепости, чули за
силата на българската армия, се предават без бой. Само Адрианопол оказва
съпротива. Обсадата на този град се ръководи от брата на Крум, който пък
продължава настъплението към византийската столица.

Пред стените на византийската столица владетелят извършва внушителни езически
жертвоприношения на хора и животни. Това прави голямо впечатление на жителите на
Константинопол и дори е описано от Теофан Изповедник и в Скриптор инцертус
(анонимна византийска кратка хроника, описваща събитията от периода 811 – 820
г.). Освен това Крум нарежда да се изкопае ров с вал от Влахерните до Златната
врата. Така столицата е обградена откъм сушата. Тези действия на българския
владетел са по-скоро демонстрация на сила, отколкото сериозни намерения за
превземане на града. Целта е да бъдат принудени византийските управници да
сключат мир, с който да признаят завоеванията на българите. Новият император
започва мирни преговори, с тайната идея по време на преговорите Крум да бъде
убит. В изискванията за среща между двата лагера е това, двете страни да са
малобройни и невъоръжени. Поради тази причина заедно с Крум присъстват кавкана и
зет му Константин Пацик (който най-вероятно бил използван за преводач). За
разлика от тях Лъв V Арменец не присъства лично. Още в началото на срещата
българският владетел забелязва знаците, които ромеите правят на чакащите в
засада войници и бързо избягва. За съжаление кавканът е убит, а Константин Пацик
пленен.

Този грандиозен план на българския владетел не се осъществява. На 13 април 814
г. Крум умира, най-вероятно от кръвоизлив и инсулт, след като му е било
приготвено да вечеря с месо от мечка. В „Скриптор инцертус“ се говори, че е
„заклан от невидима ръка“, а в славянския превод на Менологията на Василий II се
казва, че Крум е наказан заради извършените жестокости.

Освен даровит военачалник, Крум е и талантлив държавник. Той създава първите
писани закони. Според една легенда той разпитал аварски военнопленници какво
довело до разпадането и унищожението на тяхната държава и създал своите закони
въз основа на техните отговори. Сведения за Крумовите закони се срещат във
византийската енциклопедия „Свидас“ от 10 век-книга, изготвена от Требоний VI
век., съдържаща епитимийни наказания, налагани през първи век от н.е. в
Рим.Трябва да се отбележи фактът, че за пръв път е направен опит да се въведе
единен правов ред в страната. Тези закони трябва да уеднаквят правата на
славяните и българите в държавата и да премахнат обичайно-правните норми по
места.

За краткото си управление Крум постига териториално разширение и укрепване на
държавата, каквито никой друг преди него не успял. Победите му в битките на
Балканите заздравяват позициите на България не само пред Византия, но и в цяла
Европа, издигайки страната като трета по сила на континента. Той продължава
обединението на славяните на полуострова, а след него основна цел на българските
владетели става завладяването на Константинопол.



https://bg.wikipedia.org/wiki/%D0%94%D0%BE%D0%BC%D0%B0%D1%82

Доматът (Solanum lycopersicum) е растение от семейство Картофови (Solanaceae).
Родина на домата са Централна и Южна Америка, от Мексико до Перу. Той е
многогодишно растение, отглеждано като едногодишно растение, обикновено
достигащо 1 – 3 m височина със слабо дървесно стъбло, което обикновено лази по
други растения. Листата са сложни, текоперести, дълги 10 – 25 cm, с 5 – 9
листенца, всяко от които е дълго до 8 cm, с назъбен ръб. Различават се два типа
листа: обикновен тип и картофен тип. Стъблото и листата са мъхести. Цветовете са
с диаметър 1 – 2 cm, жълти на цвят, с 5 заострени венчелистчета. Събрани са в
класовидно съцветие по 3 – 12. Плодът е съестен, ярко оцветен (обикновено червен
от пигмента ликопен) месест семков плод с диаметър 1 – 2 cm при дивите растения
и обикновено много по-голям при културните. Плодът е сочна двугнездна или
многогнездна ягода с различна форма или големина. Теглото може да достигне от
1 – 2 гр до 500 и повече при едроплодните домати.



https://bg.wikipedia.org/wiki/%D0%92%D0%BE%D0%B4%D0%B0

Водата е химично съединение, което при стайна температура представлява прозрачна
течност без мирис и цвят. Покрива около 71% от повърхността на планетата Земя и
е съсредоточена главно в океаните и другите големи водни басейни – 97% е солена
морска вода, 2,4% се съдържа в ледниците, а 0,6% в реките и езерата. Твърдото
агрегатно състояние на водата се нарича лед, а газообразното – водни пари.
Химичната ѝ формула е H2O. Поради естествения воден кръговрат водата от
океаните и моретата се изпарява и след това се връща на земята под формата на
валежи.

Водата играе съществена роля за поддържане живота на Земята. В последните
десетилетия поради всеобщото замърсяване нарастват призивите за опазване на
чистотата на водата. Въпреки подобряването и улесняването на достъпа до чиста
питейна вода някои учени предполагат, че до 2025 година повече от половината от
населението в света ще бъде предразположено към заболявания поради недостига на
вода – положение, станало известно като водна криза.

Водата играе важна роля в световната икономика благодарение на способността си
да разтваря множество химични съединения, възможността да се използва като
охладител в промишлеността и удобството, което предоставя като среда за
транспорт. Около 70% от прясната вода намира приложение в земеделието. Друго
важно приложение на водата е за производство на електроенергия, чрез
водноелектрически централи ВЕЦ. Науката хидроенергетика се занимава с
особеностите на строителството, свързани с производството на електроенергия от
вода.

Водата е химично съединение на 2 атома водород и 1 атом кислород, съединени с
ковалентна химична връзка.

Водата е едно от малкото вещества, които се намират свободно в природата в три
агрегатни състояния. Може да се среща под много и разнообразни форми – водна
пара, облаци, ледници, айсберги, малки ручеи и други. Основно се разделя на
сладка и солена. Хората и животните инстинктивно разпознават сладката вода от
солената, която не е годна за употреба.

Пространството, в което е разположена водата, се нарича хидросфера. Обемът,
който заема, е около 1 360 000 000 km³. От него:

Количеството на водата на планетата Земя е едно и също, но не и концентрацията ѝ
в различните части на атмосферата и хидросферата, между тях има постоянен преход
на вода, който се описва като кръговрат на водата.

Кръговратът на водата (известен още като хидрологичен цикъл) описва обмена на
вода между атмосферата и различните части на хидросферата.

Времето за престой на водата е средното време, което водната молекула прекарва в
даден воден басейн. Това е мярка за средната възраст на водата в басейна.
Подпочвените води могат да престоят хиляди години под земята, преди да я
напуснат. За разлика от нея водата в почвата се изпарява сравнително бързо
заради тънкия слой, в който се съдържа, и преминава в атмосферата, където се
задържа сравнително кратко.

Сладката вода е едва около 2,5% от цялата вода в хидросферата, но голяма част от
нея е съсредоточена в ледниците. Използва се в земеделието, индустрията и
домакинствата.

Основната част от достъпната сладка вода е съсредоточена в езера, реки, язовири
и подпочвени води. Голяма част от подпочвените води обаче не се използва.

Открита е вода в междузвездни облаци в нашата галактика. Смята се, че същото
може да е налице и в други галактики, защото водата е съединение от водород и
кислород, които са сред най-разпространените елементи във вселената.
Междузвездните облаци кондензират в мъглявини и слънчеви системи, като нашата.

Водата на земята е изпълнена с живот. Според теорията за еволюцията ранните
форми на живот са се зародили в нея. Милиони години той бил разпространен
единствено в древния Световен океан, преди да излязат на сушата първите
животински и растителни видове. Почти всички риби живеят изцяло във водата,
огромна част от безгръбначните животни също. Други животни като земноводните
прекарват живота си както на суша, така и във вода. Много от тях могат да живеят
продължително време без вода, но винаги начинът им на размножаване пряко зависи
от наличието на вода. Много от сухоземните бозайници вторично са преминали към
живот във водата. Те дават началото на морските бозайници, част от които изцяло
живеят в нея. Подобно е положението и с много от птичите видове. Най-ярък пример
за това са всички видове пингвини.

Съществуват и организми, които са важно звено в хранителната верига. Това е
планктонът, благодарение на който биомасата на животинския свят в Световния
океан и свързаните с него организми се увеличава многократно.

За осъществяването на естествената обмяна на веществата водните животни, подобно
на сухоземните, се нуждаят от кислород. Той се намира в разтворено състояние във
водата и това налага той да се извлича от нея при дишане посредством специален
дихателен орган, наречен хриле. Водните бозайници като китовете, делфините,
тюлените и видрите притежават бял дроб. Той обаче не може да извлича разтворения
във водата кислород и вдишването, което биха направили, би довело до тяхното
удавяне. Поради тази причина те се нуждаят през определен период да излизат на
повърхността, където да издишат и вдишат богат на кислород въздух.

В миналото основна причина, поради която различните народи са определяли къде да
се заселят, е било наличието на водни ресурси или водни пътища. Месопотамия,
която още е наричана люлка на цивилизациите, е била разположена между две големи
реки – Тигър и Ефрат. Древните египтяни избрали поречието на река Нил и зависели
изцяло от нея. Реките Яндзъ и Хуанхъ благоприятствали развитието на човешката
цивилизация на изток.

Много метрополиси, като Ротердам, Лондон, Хамбург, Монреал, Ню Йорк, Чикаго,
Шанхай, Хонконг, Сингапур, Мумбай и много други, дължат своето развитие главно
на факта, че са големи пристанища и съответно през тях минава голям оборот от
товарни кораби. Световният океан е причина той винаги да бъде загадка за човека
и да го подтиква към опознаване. Благодарение на него е станало възможно да
възникнат и Великите географски открития.

На места като Северна Африка и Близкия изток, където водата е недостатъчна,
достъпът до прясна вода за пиене е главен фактор в човешкото развитие.

Водните източници са и причина за възникването на редица неприятности от здравно
естество. Това са благоприятни места за размножаването на редица видове
насекоми, особено комари. Те представляват вектори на редица опасни за хората
вирусни и паразитни заболявания. Един от най-пресните примери е развитието на
епидемия от Западнонилска треска в Северна Америка.

В човешкото тяло има около 70 – 75% вода. Понякога количеството може леко да се
различава. Въпреки това се наблюдават следните зависимости :

Всички жизнени процеси в човешкото тяло са свързани с вода. Водата разтваря
хранителните вещества, извежда отпадните продукти. Тя осигурява обмяната на
веществата и е среда, в която протичат всички биохимични процеси.

При високи температури чрез потните жлези се отделя повече вода през кожата,
отколкото чрез бъбреците и червата.

Годната за пиене вода наричаме питейна вода; тази, която не може да се използва
като питейна вода, може да се преработи чрез специални филтри или чрез
дестилация. Дестилацията се прилага главно при вода за новородените, където
болестотворните организми представляват сериозен проблем.

„Загряването на водата до 65 °C убива повечето бактерии, вируси и паразити. Този
процес се нарича пастьоризация и както е известно се използва за обработката на
млякото.“.

Освен с дестилация и пастьоризация водата може да се пречисти и по други начини
 :

Филтрите с обратна осмоза отстраняват опасните бактерии, но и минералите, а те
са нужни на организма. Същото важи и за дестилираната вода. Друг недостатък е,
че поглъща от въздуха въглероден диоксид, което повишава киселинността ѝ. Д-р
Ерик Гаухман от Германия счита, че преварената вода губи своята микроструктура и
действа върху нашия организъм фактически като чуждо тяло, подбуждайки
патологичното увеличение на червените и белите кръвни телца. В развитите страни
около 90% от всичката използвана вода отива непречистена в местните реки и
потоци. Питейната вода, която се пречиства за битови нужди, все още се хлорира,
но през последните години бе потвърдено, че хлорирането на водата може да доведе
до нежелани последици, включително и рак. Друг възможен начин е озонирането, при
което вместо хлор се използва озон.

Водата е основна част от човешкия организъм и значението ѝ за него е огромна.
За да се намира в добро физическо състояние и ефективност, всеки индивид се
нуждае от около 2 литра вода на ден. При висока температура или висока физическа
дейност 2 литра могат да се окажат и недостатъчни за поддържане на нормална
физическа активност за повече от няколко дни или седмици.

Трябва да се отбележи, че много публикации определят нуждата от минимум 2 литра
вода на ден (известното правило за 8 чаши вода) като упорит, дълго време
насаждан и повтарян мит, непочиващ на научна основа .

Водата, отделената при нормалните жизнени процеси (потене, уриниране, дишане)
трябва да бъде възстановена, за да можете организмът да се намира в добро
физическо състояние.

Прекалено студеният климат също може да е толкова сух, колкото и най-сухата
пустиня. Причината се крие в това, че студеният въздух не може да поема много
влага.

Вятърът също е определящ фактор за дневната нужда от вода. Сухият вятър може
„изсмуче“ влагата от човешкото тяло направо през откритите участъци кожа.
Действително останки от мумифицирани животни и дори хора се намират често в
пустинните райони. Техните тела са напълно изсушени.

При загуба на около 2,5% от теглото за сметка на вода организмът губи 25% от
своята ефективност. За човек с тегло около 78 kg това са само малко повече от 2
литра. Колкото повече се обезводнява организмът, толкова кръвта му става
по-гъста и губи обем. Това кара сърцето да работи по-натоварено и
кръвообращението да бъде по-неефективно. При извънредни положения загубата на
физически сили може да се отрази неблагоприятно на психиката и това да е
гибелно.

Както вече беше споменато, различните атмосферни условия определят различна
нужда от вода на организма. Здравословното състояние също е определящ фактор,
както и храната която се приема. Много от храните, които съдържат в себе си
голямо количество течности, като плодове и други растителни продукти могат да
помогнат на човек да си набави необходимото количество вода. За разлика от тях
месото, сухите и солени храни трябва да бъдат избягвани, тъй като се нуждаят от
вода за преработването им, което пък от своя страна изисква вода.

Важността на водата определя нуждата и при походи, излети и подобни места, в
които водата липсва или не е с добро качество. За тази цел са създадени
пречистващи таблетки и полеви водни филтри.

В миналото хората са успели да впрегнат силата на течащата в реките вода чрез
водното колело и да я превърнат в полезна енергия. Над 2000 години водното
колело осигурява енергия, необходима за действието на много прости механизми. Те
са изоставени през 19 век, когато хората насочват предпочитанията си към парната
машина, за която използват въглища и дърва като гориво.

Днес обаче усъвършенстваните модели на водни колела са важен източник за
получаване на електрическа енергия във водноелектрическите централи (ВЕЦ и
ПАВЕЦ). За разлика от използваните в миналото начини за преобразуване на
енергия, сега водата се събира в големи язовири – огромни резервоари, в които
водата има голяма потенциална енергия. Когато водата се пусне да изтича, тя
създава мощна струя, която задвижва турбини, а те въртят генератори, които пък
от своя страна произвеждат електрическа енергия. Това обаче поражда
неудобството, че такива съоръжения могат да се строят само на места, където има
ресурси за това. За разлика от тях малките руслови ВЕЦ се изграждат в коритото
на реката, произвеждайки електроенергия без да се нуждаят от предварително
набавени водни обеми.

Предимствата на водата като източник на енергия е, че съответните
електроцентрали са екологично чисти, а ресурсите за производство не се губят
безвъзвратно.

Освен във водноелектрическите централи, водата се използва и в останалите видове
електроцентрали. Горивото отделя енергия, която нагрява съд с вода, от който
парата отива в турбина, която задвижва генератор и се преобразува в
електричество.

Водата също може да се използва като среда за корабоплаване, което е
най-евтиният начин за транспорт и основен за пренос на стоки на големи
разстояния в миналото.

През 1988 списание Nature (Нейчър) публикува статия на Жак Бенвенист, в която
той заявява, че е потвърдил опитно хипотезата за паметта на водата, предлагана
от много хомеопати преди това. След издаването на статията се пораждат голям
брой обществени спорове, след което опитите са повторени, този път неуспешно.
Учените обясняват първоначалните успешни опити с липсата на експериментална
честност в опитите на Бенвенист и напомнят за краткия живот на водородните
връзки между молекулите на водата, които според Бенвенист са причината за
паметта ѝ. За това си „откритие“ през 1998 г. Жак Бенвенист е удостоен с
антинобелова награда, а лабораторията му е закрита от френския Национален център
за научни изследвания (CNRS). Бенвенист обаче продължава с други публикации [3],
в които обвинява противниците си в тенденциозност.

В началото на 21 век се предлага хипотезата, че краткият живот на водородните
връзки не е нужно да оказва влияние на предполагаемата памет на водата, тъй като
молекулите може да се групират в образувания, наречени клъстери, в които
водородните връзки постоянно се разпадат и се образуват нови. Тази хипотеза
предполага, че отделните връзки са нетрайни, но като цяло клъстерът може да
продължи да съществува за доста по-дълъг период от време. Тази хипотеза, обаче,
не е потвърдена с научни експерименти, а възможността по този начин да се
осигурява паметта на водата, е отхвърлена.

Научни опити доказват, че след хомеопатично разреждане водата „губи памет“ за
веществото, което е било разтворено в нея, за по-малко от 50 фемтосекунди (50
милиардни от милисекундата) Това не пречи на отделни нейни протагонисти да
издават манипулативна литература, като „Посланията на водата“ на японския
псевдоучен Масару Емото , чиято нелепост подкрепя твърденията за ненаучност и
недоказаност на хипотезата за паметта на водата.

В края на 2008 година известният скептик Джеймс Ранди припомня, че е обявена
награда от един милион долара за експеримент, показващ неестествени явления,
включително такъв, който доказва съществуването на памет на водата.

Лао Дзъ: „В целия свят няма нищо по-меко и по-податливо от водата, но тя
надделява над твърдото и здравото. Никой не може да я преодолее, въпреки че
всеки може да я победи. Податливото побеждава здравото. Мекото преодолява
твърдото. Всички знаят това, но никой не се осмелява да действа така.“

Владимир Вернадски: „Няма такова съединение, което би могло да се сравни с
водата по своето влияние върху основните геоложки процеси. Няма такова вещество,
минерал, полезно изкопаемо, живо тяло, в чийто състав да не е включена вода.“

Мартин Чаплин: „Водата е малка молекула, която има твърде специфични свойства.
Няма друга молекула, в която да откриете тези аномалии.



https://bg.wikipedia.org/wiki/%D0%91%D0%B5%D1%80%D0%BB%D0%B8%D0%BD

Берлѝн (на немски: Berlin [bɛɐ̯ˈliːn]) е столицата и една от 16-те провинции на
Германия. С население от 3 466 164 души (към 2014 г.) и площ от 892 km² Берлин е
най-населеният и най-голям по размери град в страната . Берлин е вторият по
населеност град в Европейския съюз (ЕС) след Лондон и осмата най-населена
градска агломерация в ЕС. Градът е разположен в североизточна Германия и е
сърцето на метрополния регион Берлин-Бранденбург, обхващащ население от почти
4,5 милиона души. Географски Берлин е разположен в Европейската равнина, а
климатът му е умереноконтинентален. Водните площи, горите, парковете и градините
съставляват около една трета от територията на столицата.

Берлин е споменат за първи път през 1251 г., а в исторически план е бил столица
на Кралство Прусия (1701 – 1918), Германската империя (1871 – 1918), Ваймарската
република (1919 – 1933) и Третия Райх (1933 – 1945). В края на Втората световна
война градът е разделен на две части: Източен Берлин, който е обявен за столица
на Германската демократична република и Западен Берлин, който е включен в
състава на Федерална република Германия със столица Бон. В периода 1961 – 1989
г. градът е разделен от Берлинската стена, която става символ на Студената
война. С Обединението на Германия през 1990 г. Берлин си възвръща статута на
столица на цяла Германия, а в града се помещават посолствата на 147 държави.

Берлин е световен град с културно, политическо, медийно и научно значение.
Икономиката му се базира предимно на сектора на услугите. Столицата е сред
най-популярните туристически дестинации в Европейския съюз. В града се помещават
множество престижни университети, изследователски центрове, паметници на
културата, музеи и спортни съоръжения. Берлин е притегателен център за хора на
изкуството от цял свят.

Берлин е домакин на Летните олимпийски игри 1936 и е градът, в който се провежда
финалът на Световното първенство по футбол 2006.

Берлин е разположен в Източна Германия, в предимно блатист район на около 70 km
западно от границата с Полша. Територията на германската столица е изцяло
заобиколена от федералната провинция Бранденбург. Градът е с площ от 892 km²,
като разстоянието между най-източната и най-западната му част е 45 km, а между
най-северна и най-южната – 38 km. Столичният метрополен регион
Берлин-Бранденбург е с обща площ от 5 730 km² и има население от 4 429 ,47 души.

Съвременният ландшафт на Берлин е оформен под въздействието на ледниците,
образували се по време на последната ледникова епоха. До 18 хилядолетие пр.н.е.
територията на германската столица е била покрита от ледена покривка със средна
дебелина от 100 m. Историческият център е разположен в най-тясната и най-ниска
точка от Варшавско-Берлинската ледена долина (Warschau-Berliner-Urstromtal),
която до 16 хилядолетие пр.н.е. е пресичала територията на сегашен Берлин в
посока югоизток-северозапад. По дължината на някогашната долина сега е
разположено коритото на река Шпрее. Северозападната част на Берлин е разположена
на платото Барним, а югозападните райони на града се намират на платото Телто.
Район Шпандау се намира едновременно в долината на Шпрее, така и на Нойенското
планинско плато.

Притоците на Шпрее са Панке, Даме, Вуле и Ерпе. В район Шпандау Шпрее се влива в
река Хафел, която пресича Западен Берлин в посока север–юг. Коритото на Хафел
представлява ледников канал, образувал множество малки езера по дължина си, сред
които най-съществени са Тегел и Голямо Ванзее. Участъци от притоците на Хафел
Тегел и Беке се намират на територията на Берлин.

С най-висока точка от 114,7 m хълмовете Мюгелберг в район Трепто-Кьопеник се
явяват най-високата част на Берлин. Достойна конкуренция на Мюгелберг е
изкуствено създаденият хълм Тойфелсберг в район Шарлотенбург-Вилмерсдорф, който
се извисява на 114,7 m над морското равнище. Последният е създаден от
Съюзническите войски, които след края на Втората световна война струпват на едно
място останки от разрушения Берлин. Най-ниската точка в Берлин са Халфенските
езера с надморска височина от 32 m.

Берлин е разположен в ширините с влажен континентален климат (Dfb по Кьопен).
Летата са топли, със сравнително високи температури 22 – 25 °C и с най-ниски
стойности от 12 – 14 °C. Зимите са студени, със средна максимална температура от
4 °C и средна минимална от -2 до 0 °C. Времето през есента и пролетта варира
между хладно и меко. Гъсто застроените части на Берлин създават собствен
микроклимат, благодарение на задържаната от сградите топлина. При
освобождаването си тя може да покачи температурата в града с 4 °C разлика в
сравнение с околните райони.

Към 31 декември 2014 г. населението на Берлин е 3 466 164 жители, което е повече
от населението на Хамбург и Мюнхен, взети заедно.  Агломерацията Голям Берлин
обхваща около 3,7 милиона човека, а столичният метрополен регион
Берлин-Бранденбург има население от над 4,4 милиона жители.

До средата на 17-ти век Берлин и околните земи са рядко населени, а
Тридесетгодишната война (1618 – 1648) допълнително намалява населението
наполовина. Едва когато Фридрих Вилхелм I, курфюрст на Бранденбург, поема
контрола над града от баща си Георг Вилхелм, населението на града драстично се
увеличава. Фридрих Вилхелм позволява на хиляди хугеноти от Франция да се заселят
в региона и така от едва 6 000 жители към 1648 г. Берлин нараства на 57 000 през
1709 г. Населението на града расте непрекъснато, което му позволява да бъде
обявен за гросщат (град с население над 100 000 жители) през 1740 г., а през
1875 г. жителите му надхвърлят един милион.

През 1900 г. населението на града наброява 1 889 000 жители, което го прави
най-големият германски град.

С приемането на Акта за Голям Берлин през 1920 г. в рамките на града са включени
голям брой независими градове и села, а населението става близо четири милиона
души. След няколко корекции в границите на Голям Берлин през 1942 г. броят на
жителите му стига своя пик с 4,5 милиона. По времето на Втората световна война
населението намалява съществено и оттогава насетне се движи в рамките на 3,1 –
3,5 милиона. След Обединението на Германия (1999) 1,7 милиона души напускат
столицата на Германия, но за сметка на това 1,8 милиона пристигат в нея, което
внася баланс в раздвижването на населението. През годините след Обединението
тенденцията за постоянно движение на масите се е запазила, като само през 2009
г. в Берлин са се заселили 143 852 души (56 028 чужденци), а същевременно
133 335 са напуснали столицата (59 083 са заминали в чужбина).

Към декември 2010 г. 457 806 от жителите на Берлин са чужденци (13,5% от
населението на града). В столицата живеят представителите на повече от 190
държави, но най-големите групи са от Турция (104 556), Полша (40 988), Сърбия
(19 230), Италия (15 842), Русия (15 332), Франция (13 262), Виетнам (13 199),
САЩ (12 733), Босна и Херцеговина (10 198), Великобритания (10 191), Хърватия
(10 104) и България (9 988). Около 394 000 германски граждани са с чужд
произход.

Немският е единствен официален език в Берлин, но в ежедневието се използва
местната му форма, която се нарича берлиниш или берлинериш. Берлинското наречие
спада към диалектната група Берлин-Бранденбург, която е част от
източно-централните немски говори. Берлиниш се разглежда по-скоро като метролект
(градски говор), отколкото като стандартна диалектна форма, защото реално
представлява смесица между различни немски диалектни говори, а не самостоятелно
развил се диалект. В метрополния регион се говори бранденбургиш, който е местна
разновидност на берлиниш. Благодарение на постоянния приток на хора от другите
части на Германия, в берлиниш са навлезли множество специфични думи и изрази,
които са разбираеми само за берлинчани. В исторически план притокът на хора от
други части на Европа, в частност Франция и Бенелюкс, е позволило в говора да
навлязат думи с френски и фламандски произход. В миналото на берлиниша се
гледало като на езика на простолюдието, докато образованите немци се стремели да
говорят единствено на книжовен немски, защото използването на диалектната форма
се считало за „вулгарно“ или „глупаво“. В ГДР негативното отношение към
берлинериша се променя до определена степен, което позволява навлизането му и
сред високообразованите среди. Поради тази причина берлинският диалект остава
особено популярен сред немците, живеещи в източната част на Берлин.

Големият брой чужденци в Берлин е причина и за разнообразието от чужди езици,
които се използват в ежедневието. Турският и руският са двата най-говорени
езика, следвани от полския, сръбския и кюрдския. Английският език е
най-изучаваният чужд език, а също така е майчин на около 25 хиляди души. В
Източен Берлин живеят мнозинството от имигранти от Централна и Източна Европа, а
в Западен – тези от Азия, Западна, Северна и Южна Европа и Америките.
Българският е родният език на всички етнически българи в Берлин, а мнозинството
български турци владеят и турски.

С повече от 60% от населението на града, неизповядващо нито една религия, Берлин
неслучайно е наричан „атеистската столица на Европа.“ Най-голямата деноминация в
града е тази на Евангелистката църква на Берлин, Бранденбург и Силезийска Горна
Лужица (църква в състава на Немската евангелска църква) с 19,4% последователи.
Римокатолическата църква е с 9,4% последователи сред берлинчани, а 2,7%
принадлежат към други християнски църкви. Мюсюлманите в Берлин са 8,8%, а
последователите на други религии възлизат на 1,1%. В града живеят около 12
хиляди юдаисти, като 80% от тях са преселници от СССР. Западно- и
средноевропейската епархия на Българската православна църква е със седалище в
Берлин.

В Берлин има над 600 църкви, 76 джамии, 11 синагоги и 5 будистки храма. В града
са разположени представителствата на десетки хуманистични, атеистични,
агностични и натуралистични организации.

През 2009 г. номиналният БВП на Берлин отбелязва ръст от 1,7%, докато ръстът за
страната е –3,5% и се равнява на 90,1 млрд. евро, или около 117 млрд. долара.
Икономиката на Берлин се доминира от сектора на услугите – около 80% от
компаниите извършват дейност в него. През септември 2011 г. безработицата
достига 15-годишно дъно – 12,7% при средно равнище на безработицата за Германия
6,6%.

Добиващите широка популярност фестивали, съвременната архитектура, авангардното
изкуство печелят международна репутация на Берлин. Бидейки главен туристически
център и дом на хора от над 150 нации, градът-столица е важна точка за хората,
които се интересуват от либерален начин на живот, бурно градско ежедневие и
свобода на словото и художественото изразяване. Немската столица официално е
призната за един от градовете с най-много музеи в света, като към момента общият
им брой възлиза на 173. Още през 1841 г. зоната между река Шпрее и Купферграбен
е обявена за „район, посветен на изкуството и антиките“, а понастоящем
кварталът, наричан от местните „Островът на музеите“, е част от международното
културно наследство на ЮНЕСКО. За многообразието от музеи и изложения в града
допринася и големият брой запазени и реставрирани сгради.

Най-известните по целия свят символи на Берлин са Бранденбургската врата,
Райхстагът и Монументът на победата. Друг символ на Берлин са мечките Бъди,
които впоследствие по всичките 5 континента се превръщат в понятие за
космополитен Берлин.

В Берлин има над 2,000 спортни клуба, в които членуват около 550 000 души. Към
2010 г. градът е дом на 145 футболни отбора, от които най-значими са
втородивизионните Херта БШК Берлин и 1. ФК Унион Берлин. Други големи спортни
отбори са Айсберен Берлин (хокей на лед), АЛБА Берлин (баскетбол), СКШ Берлин
(волейбол мъже), Кьопеникер СК (волейбол жени) и Васерфройнде Шпандау 04 (водна
топка).

Берлин е домакин на множество международни спортни събития, с което се е
утвърдил като един от големите спортни центрове в Европа. През 1936 г. градът е
домакин на XI-те Летни олимпийски игри. На 9 юли 2006 г. се провежда финалната
среща от Световното първенство по футбол, чийто домакин е Германия. Август 2009
г. в Берлин се провежда XII-то Световно първенство по лека атлетика. От 1974 г.
насам в немската столица всяка година се провежда престижният Берлински маратон.
Между 1998 и 2009 г. Берлин е част от градовете, в които се провеждат
състезанията от Златната лига на Международната асоциация на лекоатлетическите
федерации. Градът е домакин на Катар Телеком Джърман Оупън, който е
професионален тенис-турнир за жени, част от веригата на WTA Тур и се провежда от
1896 г. насам и така се нарежда сред най-старите турнири за жени, които все още
съществуват. От няколко години Световната федерация по волейбол провежда
първенство по плажен волейбол.

Като столица на Прусия Берлин е родно място на много от кралете на Прусия, както
и на известния пруски учен Александър фон Хумболт. Сред чуждестранните
посланици, пребивавали в града, са бъдещият австрийски канцлер Клеменс фон
Метерних и нобеловият лауреат Иво Андрич.

Висшите училища в Берлин са важни научни центрове. През различни периоди в тях
работят учени като Леонард Ойлер, Карл Вайерщрас, Алберт Айнщайн и Денис Габор.
Сред студентите са чешкият писател Карел Чапек и австрийският философ Лудвиг
Витгенщайн. В Берлин учат и много българи, между които бъдещите
министър-председатели Александър Цанков и Андрей Ляпчев, както и писателят Петко
Тодоров.



https://bg.wikipedia.org/wiki/%D0%A1%D0%B0%D0%BD%D0%B4%D0%B0%D0%BD%D1%81%D0%BA%D0%B8

Санда̀нски е град в Югозападна България. Траките основали селището с името
Медиус, по-късно римското селище на мястото на днешния град се е наричало
Дезудава, а през Средновековието българите го нарекли Свети Врач. В района на
Сандански се смята, че е роден и живял Спартак от тракийското племе меди.
Паметникът на Спартак е един от символите на града. Сандански се намира в Област
Благоевград и е административен център на Община Сандански, където попада и град
Мелник.

Градът се намира в Санданско-Петричката котловина, в подножието на Пирин.
Курортът отстои на почти еднакво разстояние от София и Солун и е важен център по
международния главен път Е 79. През града минава и железопътна линия по трасето
София – Кулата – Солун.

Разстоянието от града до Егейско море и неговите курорти е 126 километра. На 12
километра от Сандански се намира местността Рупите с храма „Света Петка“,
построен от петричката врачка Баба Ванга.

Близо до Сандански са разположени Мелник, най-малкият град в България и
Роженският манастир, както и живописното село Лешница, в което можете да
намерите красота и спокойствие извън големия град.

Сандански е разположен амфитеатрално върху крайните югозападни склонове на Пирин
планина по долното течение на река Санданска Бистрица. Географското му
разположение по средата между Кресненското и Рупелското дефилета е предпоставка
за изключително благоприятните му климатични особености.

Градът се намира на 240 – 300 метра надморска височина, е най-топлият български
град, като продължителността на слънчевото греене надминава 2 450 часа,
създавайки условия за целогодишни слънчево-въздушни процедури. Планинският бриз,
спускащ се от Пирин по поречието на река Бистрица, охлажда въздуха през летните
месеци.

Древният град лежи изцяло върху терена на съвременния град Сандански, като
намерените археологически обекти са от различни исторически периоди. Разцвет
градът е получил в периода IV-VI век. От това време са открити множество
обществени сгради и раннохристиянски базилики, включително раннохристиянски
епископски комплекс. Интерес представляват откритите мозаечни декоративни
килими, част от които са експонирани in situ в Археологическия музей на града.

През XIX век Свети Врач е пазарно средище със смесено население в Мелнишката
кааза на Серски санджак. В 1845 година руският славист Виктор Григорович на път
от Мелник за Рилския манастир минава през селището и пише в „Очерк путешествия
по Европейской Турции“:

В „Етнография на вилаетите Адрианопол, Монастир и Салоника“, издадена в
Константинопол в 1878 година и отразяваща статистиката на мъжкото население от
1873 Света Врач (Svéta Vratch) е посочено като село със 100 домакинства със 120
жители мюсюлмани и 135 жители българи. В статистиката са посочени и две слели се
по-късно със Свети Врач села – Ливадица на левия бряг на Бистрица с 6
домакинства и 25 жители българи и Смилево (Smilévo) с 9 домакинства и 35
българи.

Към 1900 година според статистиката на Васил Кънчов („Македония. Етнография и
статистика“) във Свети Врач живеят 1110 души, от които 600 българи-християни,
360 турци и 150 цигани. В Смилево живеят 150 българи-християни и 30 цигани, а в
Ливадица – 64 българи, 60 турци и 36 цигани.

Според статистиката на секретаря на Българската екзархия Димитър Мишев („La
Macédoine et sa Population Chrétienne“) в 1905 година християнското население на
Свети Врач се състои от 560 българи екзархисти и 12 цигани. В селото има 1
начално българско училище с 1 учител и 35 ученици.

При избухването на Балканската война през 1912 година единадесет души от Свети
Врач са доброволци в Македоно-одринското опълчение.

През 1913 година по време на Междусъюзническата война Свети Врач е завзет от
гръцката армия и 200 къщи са опожарени.

След 1919 година Свети Врач е фактически административен и политически център на
региона, макар, че до средата на 1925 година околията се нарича Мелнишка. В него
са повечето занаятчийски работилници и търговски магазини, които обслужват и
населението от цялата околия. На 18 юни 1929 година, 22 Обикновено Народно
събрание приема Закон за обявяване на село Свети Врач за град.

След 9 септември 1944 година минимум 61 души от града и околията са избити от
новата власт. Сред жертвите са кметът Атанас Лазаров, депутатът Атанас
Хаджипопов, дейците на ВМРО Зисо Попов, Костадин Джаров, Константин Кюров, Стоян
Манолов, Йосиф Пецев, Милан Постоларски и много други. През януари 1945 година
край гарата на Свети Врач е създаден първият комунистически концентрационен
лагер в страната, който е закрит два месеца по-късно.

От 26 септември 1949 г. градът носи името на българския революционер и войвода
Яне Сандански – деец на Вътрешната македоно-одринска революционна организация в
Серския революционен окръг.

В последните години градът започна да се развива много, като все повече фирми и
търговски обекти придобиват интерес да строят в Сандански. Има хипермаркет
„Kaufland“, разположен на южния край на Сандански на главния път Е-79, в центъра
на града и супермаркет „БИЛЛА“. Сандански имаше и супермаркет „Пени Маркет“ (на
английски: Penny Market), който обаче не е функциониращ от напускането на
веригата от България през септември-октомври 2015 г. От 2008-ма г. има открит
хипермаркет от веригата за техника „Зора“. Извън града в близост, има и
хипермаркет за бяла и черна техника от веригата „Техномаркет“. Сандански
разполага и с ресторант от известната верига за бързо хранене „Happy-Bar &
Grill“. Строят се множество нови жилищни кооперации със съвременна архитектура,
както и множество хотели и комплекси. През 2008-ма се пусна в експлоатация и
нова пречиствателна станция за питейната вода.

В града действат общо 4 църкви. Най-голямата това е църквата „Свети Георги“,
която е умалено копие на софийската катедрала „Александър Невски“. Най-старата
църква е църквата „Св. св. Козма и Дамян“, построена в 1861 година, която е
ремонтирана и е с възстановена високата камбанария. В града има още една
старостилна православна църква, намираща се в квартал „Спартак“. В близост до
санаториумите се намира и манастирчето „Св. св Козма и Дамян“ (1928), което се
намира на живописно място и там всяка година на първия четвъртък след Великден
се организира празникът на града. В близост до града се намира Роженският
манастир.

Музейното дело в град Сандански е започнато със създаването през 1936 на
археологическо дружество „Струма“, като е съставена и музейна сбирка, намираща
се по това време в днешното Първо основно училище в Сандански.

След започването от 1960 г. на системни археологически разкопки и направените
разкрития на раннохристиянски сгради и базилики в рамките на античния град,
намиращ се под съвременния град Сандански, се поставя нов етап в развитието на
археологията в града, а така също и в развитието на музейното дело, свързано със
запазването и съхраняването на богатото културно-историческо наследство. Основа
за изграждането на днешния Археологически музей на Сандански стават останките на
раннохристиянската „Базилика на епископ Йоан“.

Музеят е разположен „ин сито“, т.е. на място, върху базиликата и е един от
малкото в страната, изградени по този начин. Повод за откриването му е IV-тата
археологическа конференция в Благоевград през 1970 година. Археологическият
музей подсигурява извършването на археологическите проучвания в град Сандански и
общината. В периода 1960 – 1980 година са проучени последователно „Базилика на
епископ Йоан“, Раннохристиянски комплекс, Гимназиум, Раннохристиянски некропол,
терми и жилищни сгради, които попълват градоустройствената система на античния
град.

Археологическият музей разполага с богат архив и депо, където се съхраняват
находките, пълната документация и снимков материал, описващи разкритите обекти.
Музеят притежава богата колекция от надгробни плочи, монети, надписи, антични
съдове, предмети на бита и накити от различни исторически периоди. Един от
най-интересните обекти, разкрити в последните години, е Епископският комплекс,
намиращ се зад сградата на старото кметство, включващ Епископска базилика,
баптистерий, атрий с колонада, помещения и сгради, които продължават да се
проучват в момента. Екипът на музея активно участва в конференции и научни
сесии, където популяризира богатото антично наследство на Сандански и района.
Разработват се проекти с образователна и културна насоченост.

В Сандански се провежда фестивалът за авторска пиринска песен „Пирин фолк“. Той
събира туристи от цяла България и съседните страни.В града се провежда и
международният „Балкански младежки фестивал“ „BYF“

В края на главната и пешеходна ул. „Македония“ започва паркът на града. Това е
единственият парк в България с пясъчни алеи и заедно с Варненската „Морска
градина“ е най-големият градски парк в България. Има множество нови пейки, като
са оформени кътове за деца с люлки, пързалки и катерушки. В парка е разположен
летният театър, където всяка година се провежда фестивалът за авторска
македонска песен „Пирин фолк“, както и Балканският Младежки Фестивал „Младостта
на Балканите“. Там се намират и градският стадион „Спартак“, на който футболният
клуб от града – ПФК „Вихрен“ – Сандански, играе домакинските си срещи, както и
двата плажа с басейни в града. Над града се намира и бившата резиденция на Тодор
Живков, сега хотел „Свети Врач“. Около нея има огромен и красив парк, с
живописно езеро с лебеди. В парка на резиденцията също могат да се видят много
редки растителни видове. В Пирин планина, на около 12 км. от Сандански се намира
живописният водопад „Попина лъка“ с пад на водата над 15 м. В околностите на
града се намират и най-малкият български град Мелник, както и разположените до
него прочути „Мелнишки пирамиди“. От самият град, започва и красивата Пирин
планина, в която се намира и националният парк „Пирин“.

Популярно ястие за района са сарми в лозов лист. Сладкото от зелени и зрели
смокини също е допринесло за популяризиране на гр. Сандански и района около
него.



https://bg.wikipedia.org/wiki/%D0%91%D1%8F%D0%BB%D0%BE_%D0%BC%D0%BE%D1%80%D0%B5

Бяло море или Егейско море (изписване преди 1945 година Бѣло море, на гръцки:
Αιγαίο Πέλαγος, Егео Пелагос, на турски: Ege Denizi, Еге Денизи) е полузатворено
море, част от Средиземно море, разположено на мястото на суша, потънала в края
на плиоцена между Балканския полуостров, Мала Азия и остров Крит.

Свързано е с Мраморно море чрез протока Дарданели. Обща дължина – около 610
километра, ширина – до 300, а площта се равнява на 240 000 кв. км.

Бреговете на Бяло море са силно разчленени и са образували редица заливи,
полуострови и острови, както и малки вътрешни морета. Най-значимите полуострови,
вдаващи се в морето, са Атика, Магнисия, Халкидическият и Галиполският (на
Балканския полуостров); Чешме и Режадие (в Мала Азия). Арголическият,
Сароническият и Волоският залив са в областта на Средна Гърция, а Халкидическият
полуостров е заобиколен от Солунския и Орфанския залив, като неговите собствени
полуострови оформят още 2 дълбоки залива – Торонийския (Касандрийски) и
Светогорския залив (Сингитикос). По на изток е Сароският залив, а на
малоазийското крайбрежие са оформени Едремит, Измирски, Кушада, Мандалия и
Гьоква. Южната част на Бяло море, край Крит, е известна като Критско море, а
северната, между Халкидическия и Галиполския полуостров – като Бяло море.

Бяло море е характерно с множеството си острови. Изчисляват се на 1415, от които
само 20 не принадлежат на Гърция. Най-голям с площта си от 4165 кв. км е Евбея.
Други по-големи са Хиос, Лесбос, Тасос, Наксос, Родос, Самос. Островите формират
четири по-малки архипелага: Цикладски острови, Саронически острови, острови Южни
Споради (Додеканези), острови Северни Споради. Останалите острови се определят
като североегейски. Средната дълбочина на морето е 1200 м. По-дълбоки части са
дъното на Критско море в близост до остров Карпатос – 2591 м (най-голяма
дълбочина) и падината южно от Халкидическия полуостров с дълбочина до 1575 м.
Солеността на морската вода е до 38‰, приливите не надхвърлят метър. Главни
пристанища са Пирея, Солун, Измир. Между островите има множество морски и
фериботни връзки. През морето преминават всички морски линии за Русия, България
и другите страни от Черноморския регион.

За гръцкото име на морето – Егейско, още от древността има различни обяснения.
Според някои то идва от град Егей, а според други — от Егея, царица на
амазонките, която умира в морето. Трети пък са на мнение, че морето носи името
на цар Егей, бащата на Тезей, който се хвърля в морето, мислейки, че синът му е
загинал. Най-вероятно гръцкото име на морето идва от старогръцката дума: αἶγες –
aiges – ѣгес, сиреч вълни, вуги (големи, пенести вълни).

Тук се раждат две цивилизации: минойците от Крит и микенците от Пелопонес.
По-късно се появяват градовете-държави Атина, Спарта, както и много други, които
изграждат елинската цивилизация. Егейско море по-късно е владяно от Персия,
Древен Рим, Византия, Венеция, селджуците и Османската империя.

В модерната епоха България има излаз на Бяло море между 1912 и 1918 и отново
между 1941 и 1944 година, когато владее и 2 от егейските острови – Тасос и
Самотраки.



https://bg.wikipedia.org/wiki/%D0%A0%D0%B8%D0%BC

Рим (италиански и латински: Roma, Ро̀ма, на готски ̼̰͂̿ , латинска транскрипция
Ruma; на гръцки: Ρώμη) е столицата на Италия и област Лацио. Разположен е на
реките Тибър и Аниене. Бил е столица на Римската империя, най-могъщата, голяма и
най-дълго просъществувалата империя в класическата западна цивилизация.
Ватиканът, анклав в Рим, е суверенна държава, седалище на Римската католическа
църква и папата.

Рим е най-големият град в Италия и един от най-големите европейски градове с
площ от 1287 кв. км. Предградията му достигат до Тиренско море. В границите на
града населението е около 2,9 милиона жители; почти 3,8 милиона живеят в района
на Рим.

С брутния си вътрешен продукт от 97 милиарда евро (през 2005 г.) Рим дава 6,7%
от италианския БВП, който е най-големият от всички италиански градове.

Градът съществува от 2800 години, като е бил средище на Древен Рим, по-късно на
Папската област, Италианското кралство и Италианската република (съвременна
Италия). Рим е известен още като „la Città Eterna“ („Вечният град“), „l' Urbe“
(от латински Превъзходен град) или „Градът на Седемте хълма“.

Според археологическите данни съвременната територия на Рим е обитавана от хора
поне от 12 хилядолетие пр.н.е., но тези палеолитни и неолитни находки са малко и
фрагментирани от значително по-плътните по-късни археологически пластове.
Съгласно базирани на археологическите свидетелства хипотези, градът се формира
постепенно на основата на скотовъдски селища в горната част на хълма Палатин. В
същото време датираща от древността легенда разказва, че градът е основан на 21
април 753 година пр.н.е. от братята Ромул и Рем, отгледани от вълчица синове на
весталката Рея Силвия и бога Марс. Друга легенда извежда произхода на
основателите на Рим от Еней, герой, избягал от победената Троя след Троянската
война.

В Античността градската територия на Рим включва Седемте хълма по левия бряг на
река Тибър. Първоначално по шест от тях има селища на племената латини и сабини,
а седмият, Целий, е заселен с етруски. Около 6 век пр.н.е. низината между
хълмовете е превърната в общ пазарен площад – форум. На хълма Капитолий са
построени крепост и храм на Юпитер, и той става военен и религиозен център на
града.

Първоначалното селище се превръща в столица на Римското царство, в края на 6 век
пр.н.е. – на Римската република, а през 1 век пр.н.е. – на Римската империя.
Успехът на Римската държава се дължи на съчетание от военни завоевания,
търговска хегемония и избирателно асимилиране на съседните народи, най-вече на
италийци, етруски и гърци. През първите столетия от съществуването на Рим негов
основен съперник са етруските, а през 386 година пр.н.е. градът за кратко е
завзет от галите.

След тази криза Рим се стабилизира и през 3 век вече е доминираща сила на
Апенинския полуостров, след като подчинява сабините, етруските, самнитите и
повечето гръцки колонии във Велика Гърция. В последвалите Пунически войни Рим
успява да се наложи и над средиземноморската империя на Картаген, като за пръв
път установява контрол над отвъдморски владения – Сицилия, Сардиния и Корсика,
Испания.

От 2 век пр.н.е. населението на Рим започва бързо да нараства, тъй като в града
се заселват много италийски селяни, изтласкани от земите си от разрастващите се
едри поземлени владения, използващи робски труд. От началото на 2 век пр.н.е.
римляните се намесват в сложните отношения между елинистичните държави в
Източното Средиземноморие, а през 146 година пр.н.е. завладяват същинска Гърция.

В периода на своето най-голямо могъщество, между 1 век пр.н.е. и 1 век от н.е.,
Средиземно море се оказва вътрешно за Римската империя, като нейната територия
включва цялото му крайбрежие, както и значителна част от Западна Европа.
Императорите предприемат мащабни строежи в своята столица и Рим е осеян с
внушителни нови сгради, дворци, форуми и базилики. Градът запазва значението си,
въпреки стихийни бедствия като големия пожар през 64 година или унищожилата една
трета от населението му Антонинова чума през 165 – 180 година, и става първият
градски център в историята на човечеството, чието население надхвърля 1 милион
души.

През 3 век в Римската империя започват да се забелязват признаци на упадък. В
същото време самият град Рим започва да губи политическото си значение, като на
изток е създадена новата столица Константинопол, а в самата Италия императорите
изместват седалището си в Милано, а след това в Равена. Към 273 година
населението на Рим е намаляло до 500 хиляди души. През 410 година, за пръв път
от осем века, градът е превзет от чужда армия, тази на вестготи, последвани през
455 година от вандалите.

В края на 5 век Западната Римска империя е унищожена и Италия попада под
контрола на остготите, а след това на Източната империя. През този период Рим
силно запада, а населението му спада драстично до около 35 хиляди души,
превръщайки някога процъфтяващия мегаполис в отделни групи от обитавани сгради,
разпръснати сред обширни райони с развалини, дива растителност, лозя и малки
градини.

През този период на упадък и безредици нарастваща роля за града започва да играе
римският епископ, наричан папа. По традиция смятан за духовен наследник на
загиналите мъченически в Рим апостоли Петър и Павел, той се ползва с авторитет в
целия християнски свят и е смятан за пръв по ранг сред петимата патриарси.
Папите установяват политически контрол в Рим и в средата на 8 век го превръщат в
център на своята Папска държава.

От края на 6 век поне номинално Рим се намира под властта на Източната Римска
империя в рамките на нейния Равенски екзархат. През 751 година лангобардите
унищожават Екзархата, но Рим не е завладян от тях – през 756 година франкският
майордом Пипин Къси предава на папа Стефан II светската власт над Рим и
съседните области, с което е поставено началото на Папската държава. Връзките
между папския престол и наследниците на Пипин се запазват и през следващите
десетилетия, като през 800 година папа Лъв III обявява сина му Карл Велики за
наследник на Западната империя.

През 846 година арабите разграбват предградията на Рим, но не успяват да
преминат градските стени. През следващите няколко столетия, с нарастването на
централизацията и влиянието на Римокатолическата църква, Рим възвръща част от
някогашното си политическо значение. Градът е център на поклонничество за
християните от Западна Европа, както и в центъра на конфликтите между папата и
императорите на Свещената Римска империя за влияние в Италия. Той не губи
голямото си религиозно значение и през периода на Авиньонското папство (1309 –
1377), когато седалището на папата е преместено в Авиньон.

Благодарение на финансовите ресурси на Папския престол, през втората половина на
15 век Рим измества Флоренция като основен център на Италианския Ренесанс.
Папите се стремят тяхната столица да задмине величието на останалите италиански
градове и усилено строят нови екстравагантни църкви, мостове, площади и
обществени пространства. Сред тях са новата базилика „Свети Петър“, Сикстинската
капела, Понте Систо (първият мост, пресичащ Тибър, построен след края на
Античната епоха), площад „Навона“. Папите покровителстват и изкуствата,
привличайки в града водещи художници на епохата, като Микеланджело, Перуджино,
Рафаело, Гирландайо, Синьорели, Ботичели, Росели.

Разкошът и великолепието на папския двор през тази епоха предизвикват остри
критики срещу корупцията, непотизма и симонията в Римската църква, като стават
една от причините за Реформацията, но от друга страна превръщат Рим в център на
изкуството, поезията, музиката, литературата, образованието и културата. Градът
губи предимно религиозния си облик, превръщайки се в истинско ренесансово
средище с множество народни празненства, конни надбягвания, пиршества и дворцови
интриги. През 15 – 16 век Рим вече може да съперничи на останалите големи
европейски столици по своето богатство, великолепие и архитектура.

Ренесансът променя цялостно облика на Рим, като най-голям принос за това имат
папа Юлий II и неговите наследници Лъв X и Климент VII, управлявали от 1503 до
1534 година. През тези две десетилетия старата базилика „Свети Петър“, строена
още от император Константин I Велики, е разрушена и на нейно място започва
строежът на днешната църква, Браманте строи гробницата Темпието и планира
мащабно преустройство на Апостолическия дворец, Рафаело създава множество
картини, сред които фреските на Вила Фарнезина и Стаите на Рафаело, Микеланджело
започва фреските на Сикстинската капела и статуите от надгробния паметник на
папа Юлий. Рафаело е и един от първите застъпници на запазването на античните
руини в града.

Бляскавият период на ренесансово развитие на Рим е прекъснат през 1527 година,
когато за пръв път от хилядолетие градът е превзет и разграбен – този път от
войските на император Карл V. След започналия през 1545 година Трентски събор
Римокатолическата църква поставя началото на Контрареформацията, която си
поставя за цел утвърждаването на авторитета на Църквата сред широките кръгове от
населението. През втората половина на 16 век в Рим са построени нови паметници,
демонстриращи могъществото и величието на Църквата. Тази тенденция продължава и
през следващите десетилетия, превръщайки Рим в един от центровете на барока.

През 18 век влиянието на Римокатолическата църква в Европа е подкопано от
либералните идеи на Просвещението, а в края на столетието е заплашена и
политическата власт на папата в Рим. През февруари 1798 година с решаващото
участие на френската армия е обявена Римска република, която просъществува
година и половина. След това властта на Папската държава е възстановена, но през
1809 година тя е анексирана от Франция и Рим е обявен за свободен град на
Първата империя. Властта на папата е възстановена от Виенския конгрес през 1814
година.

През следващите години светската власт на папите е остро критикувана от
зараждащия се италиански национализъм. По време на революцията през 1849 година
с активното участие на Джузепе Мацини и Джузепе Гарибалди е обявена нова Римска
република, която отново съществува само за кратко.

След провала на революцията италианското национално движение се ориентира към
обединение на страната под властта на кралете на Пиемонт. При създаването на
Кралство Италия през 1861 година Рим е обявен за негова столица, въпреки че не
се намира под негов контрол. Папската държава издържа още няколко години,
опирайки се на подкрепата от Франция, но след началото на Френско-пруската война
през 1870 година италианските войски превземат града, а през следващата година
столицата е окончателно преместена от Флоренция в Рим.

Превръщането на Рим в столица на обединена Италия дава тласък на развитието на
града. Населението му нараства от 200 хиляди души през 1871 година до 600 хиляди
души в навечерието на Първата световна война и градът излиза извън своите
традиционни граници – Стената на Аврелиан.

След Първата световна война Рим е в центъра на събитията при Похода към Рим, в
резултат на който фашистите вземат властта в страната през 1922 година. В
междувоенния период бързото нарастване на населението продължава, което създава
значителни социални проблеми, и правителството прави опити да го ограничи, но
въпреки това в средата на 30-те жителите на града вече са над 1 милион.

По време на Втората световна война Рим понася по-малко поражения от другите
големи европейски градове, но все пак през лятото на 1943 година е бомбардиран
от авиацията на Великобритания и Съединените щати, при което загиват около 3
хиляди души. След това Рим е обявен за открит град и на два пъти е завземан
активни бойни действия. През август 1943 година градът е окупиран от германски
войски, които са изтласкани от съюзниците на 4 юни 1944 година.

В следвоенните години населението на Рим отново нараства рязко, като градът
става една от движещите сили на Италианското икономическо чудо. Ръстът на
населението се забавя едва в началото на 70-те години, след което то се
стабилизира и леко намалява в резултат на субурбанизацията.

Рим е разположен в региона Лацио в Централна Италия, на бреговете на река Тибър.
Първоначалното селище възниква на хълмовете срещу брода при Изола Тиберина,
единственото естествено място за пресичане на реката в областта. То е изградено
на Седемте хълма: Палатин, Авентин, Квиринал, Капитолий, Виминал, Есквилин и
Целий. През съвременния град преминава и река Аниене, която се влива в Тибър
северно от историческия център.

Макар че центърът на Рим е на около 24 km навътре в сушата, територията на
града, обхващаща общо 1 285 km², достига до бреговете на Тиренско море, където
се намира югозападният район Остия. Надморската височина на централната част на
Рим варира от 13 m в основата на Пантеона до 139 m на възвишението Монте Марио.

Местното управление на Рим се осъществява от общината (comune) Столица Рим (Roma
Capitale), която е най-голямата по площ и население сред всички 8101 общини в
страната. Начело на общината стоят пряко избирани кмет и общински съвет. Нейно
седалище по традиция е Сенатският дворец на хълма Капитолий.

От 1972 година общината е разделена на административни райони, първоначално 20
на брой, а по-късно са ограничени 15 – през 1992 година Фиумичино се отделя в
самостоятелна община, а през 2013 година още четири района са премахнати с цел
икономии. Всеки район (municipio) има известна административна самостоятелност и
се управлява от пряко избрани председател и четиричленен съвет. Районите нямат
собствени имена, а са номерирани от I до XV.

Районите на Рим имат административен характер и границите им невинаги съвпадат с
тези на исторически обособените квартали на града. Така историческият център на
града, образуващ Район I, включва 22 исторически квартала, наричани риони, като
почти всички те попадат в границите на Стената на Аврелиан. Повечето риони водят
началото си от античните 14 региона на Рим от Августовата епоха и продължават
своето съществуване и през Средновековието. По-новите квартали, намиращи се днес
извън Район I, не се наричат риони, а просто картиере.

От 1956, Рим е побратимен единствено с Париж, както и Париж е побратимен
единствено с Рим – „Само Париж е достоен за Рим, само Рим е достоен за Париж“
гласи част от текста на споразумението (на италиански: Solo Parigi è degna di
Roma; solo Roma è degna di Parigi, на френски: Seule Paris est digne de Rome;
seule Rome est digne de Paris).

Мотото на града Рим е SPQR и се появява в герба, както и на много от сградите в
града, обществените фонтани и покривни капаци на канализацията.

Днес Рим има динамична и разнообразна икономика. В града се произвеждат 6,7% от
БВП на Италия.

Рим расте с 4,4% всяка година – повече от който и да е друг град в Италия.
Туризмът е един от главните отрасли на стопанството за града. Там също така са
развити банкерството и въздухоплаването. Римското летище Фиумичино е осмото по
големина пътническо летище в Европейския съюз с преминали през него 28 милиона
пътници през 2005 г.



https://bg.wikipedia.org/wiki/%D0%9C%D0%BE%D0%BB%D0%B4%D0%BE%D0%B2%D0%B0

Република Молдова (на румънски: Republica Moldova) е държава в Източна Европа,
граничеща с Румъния и Украйна. Преди част от СССР под името Молдавска ССР, днес
тя заема района, известен като Бесарабия, както и територии по източния бряг на
река Днестър, присъединени през 1940 г. Молдова се обявява за независима страна
през 1991 година, но по същото време най-източната ѝ част на свой ред се обявява
за независима република под името Приднестровска молдовска република, която
остава непризната.

Има около 500 метра излаз на река Дунав, но няма излаз на море. Столицата ѝ е
град Кишинев с население 593 000 души. Молдова функционира като парламентарна
република. Членка е на ОНД, СТО, ОССЕ и ОЧИС, и се стреми към членство в
Европейския съюз.

В древни времена територията на Молдова е била населена от скити, даки и други
племена. Разположена на стратегическо място между Азия и Европа, Молдова търпи
няколко нашествия, включително тези на Киевска Рус и на монголите. През тези
територии са минавали също така маджари, българи, печенеги и кумани.

Богдан I се счита за основател на Молдова, създавайки през 1359 година
независимо Молдовско княжество. Княжеството достига своя златен век по времето
на Стефан Велики, който управлява между 1457 и 1504 година. След него Молдавия
започва да отслабва и през 1538 година се превръща във васал на Османската
империя. Молдавия обаче запазва контрол върху територията, управлението и
търговията си, а турците нямат право да се заселват или да купуват земя. Василий
Лупу става княз през 1634 година и съвсем отслабва вече номиналния османски
контрол. През 18 век Молдавия е арена на битки между австрийци, руснаци и турци.
През 1774 година, след края на поредната Руско-турска война, страната става
протекторат на Руската империя, а на следващата година Хабсбургската империя
анексира Буковина. През 1812 Русия обявява създаването на т.нар. Бесарабска
губерния, където впоследствие се заселват и много българи.

В началото на 20 век (по-специално ок. 1905) румънският национализъм набира сила
в Молдова. След Октомврийската революция през 1917 националистите обявяват
създаването на Молдовска демократична република, която просъществува за кратко и
впоследствие е анексирана от Румъния. Приднестровието обаче остава под контрола
на СССР и е организирано като Молдовска автономна съветска социалистическа
република, след като за кратко е част от Украинската ССР. По време на Втората
световна война цяла Молдова е присъединена към СССР и остава част от него до
1991. Още преди да обяви независимостта си обаче, републиката се разпада –
Приднестровието се обявява за независима държава и избухва т.нар. Приднестровски
конфликт. Русия и Украйна, които имат значителни етнически малцинства в
отцепническата република, спонсорират въоръжават Приднестровието, а Румъния
помага на централното правителство в Молдова. Конфликтът остава нерешен и до
днес.

Молдова е малка страна с площ 33 851 km2. Разположена е в Източна Европа, между
Украйна и Румъния, с които има държавни граници с дължина съответно 940 и 450
km. Страната е без излаз на море, въпреки че се намира близо до Черно море.
Северната ѝ част е хълмиста, като възвишенията не надминават 430 m.

Западната граница на Молдова е река Прут, която се влива в река Дунав. На
североизток Днестър е главната река, която тече от север на юг и разделя
историческите региони Бесарабия и Приднестровие. Почти всички реки се оттичат
към Черно море, но голяма част от тях не са по-дълги от 100 km.

Северната и южната част на страната са заети съответно от равнините Белцка и
Буджак, а централната част на Молдова е заета от хълмисти местности, наречени
Кодри. Растителността е предимно степна в равнините, а Кодрите са гористи и там
се срещат дъб, клен и габър.

Близостта на Молдова с Черно море ѝ осигурява мек и слънчев климат. Той е
умерено-континентален, със средни температури – януари (от -5 до -3 градуса Сº),
юли – (от 19 до 22 градуса Сº). Средногодишните валежи около от 600 mm в
северната част на страната и окло 400 mm в южната, могат силно да варират и
дълги сухи периоди не са необичайно явление. Най-силните валежи, често
придружени от гръмотевични бури са в началото на лятото и през октомври. Заради
хълмистия терен често валежите причиняват ерозия и разливи на реки.

Най-високата темепература измервана в Молдова е +41,5 °C на 21 юли 2007 г. в
Каменка. Най-ниската измервана темепратура е −35,5 °C на 20 януари 1963 г. в
Братушани.

Страната е разделена на 32 района, 5 градски самоуправления (Кишинев, Белци,
Бендери, Комрат и Тираспол), и един полуавтономен район – Гагаузия. Част от
територията на Република Молдова се контролира от непризнатата Приднестровска
молдовска република.

Според официалната статистика от 2004 година, в Молдова (вкл. Приднестровска
молдовска република) живеят 3 938 679 души, от тях най – голям дял са
молдованите 2 742 231 (69.62 %), следват украинци 442 475 (11.23 %), руснаци 369
896 (9.39 %), българи-гагаузи 151 596 (3.85 %), българи 79 520 (2.02 %), румънци
73 529 (1.87 %), цигани 12 778 (0.32 %), евреи 4 867 (0.12 %), поляци 4 174
(0.11 %), и др. Към 2016 г. населението на страната е 3 553 100 души.

След десетилетия на централизирано планово развитие, през 1992 година Молдова
предприема реформи и започва да развива пазарна икономика. До 1993 е в действие
купонна система, след което бива пусната в обращение молдовската лея.
Либерализирането на цените довежда до изключително бързо нарастване на
инфлацията, а между 1999 и 2001 страната претърпява икономическа криза,
вследствие на което голяма част от населението остава под нивото на бедността.

Молдова има благоприятен климат и добра обработваема земя, като 55% от
територията ѝ са годни за земеделие. В резултат на това икономиката зависи до
голяма степен от селското стопанство, най-вече отглеждането на плодове,
зеленчуци, лозя и тютюн. Близо 75% от почвите са черноземни, в по-високите части
са глинести, а в най-южните райони са червеноземни. Постоянните насаждения
възлизат на 3000 квадратни километра.

В исторически план, Молдовската ССР е била най-гъсто населената съветска
република, като същевременно е с най-голям процент селско население след
Киргизката ССР. Въпреки, че е съставяла едва 0,2% от общата площ на СССР,
Молдова е произвеждала 10% от всичката консервирана продукция, 4,2% от всички
зеленчуци, 12,3% от всички плодове и 8,2% от цялото вино в Съюза.
Винопроизводството продължава да е сред силните отрасли на икономиката.

Страната обхваща най-западния край на европейските степи, които са разорани и
превърнати в обработваеми земи. Селското стопанство ангажира 39 % от активното
население. В южната част на Молдова главни отрасли са лозарството,
зеленчукопроизводството и овощарството. На север се отглеждат пшеница, царевица,
захарно цвекло, слънчоглед, тютюн и картофи. Животновъдството е повсеместно,
като се развъждат главно овце, свине и говеда.

Цялата промишленост на Молдова е изградена на територията на Приднестровието. По
съветско време там са били едва 15% от населението, а в същото време този регион
е произвеждал 90% от цялата електроенергия в страната и е генерирал 40% от общия
БВП. За разлика от останалата част от Молдова, Приднестровието продължава да се
придържа към планова икономика до към 2000 година, след което започва
либерализация и установяване на пазарни механизми.

Край Рибница се намира най-голямото промишлено предприятие в Молдова, ММЗ
(Молдовски металургичен завод), който произвежда 1 000 000 тона сурова стомана
на година. Най-голямата електроцентрала в страната – ТЕЦ Кучурган – също се
намира на територията на Приднестровието и има капацитет от 2520 МВт.



https://bg.wikipedia.org/wiki/%D0%AF%D0%BC%D0%B1%D0%BE%D0%BB

Я̀мбол е град в Югоизточна България. Той е административен център на област
Ямбол, както и център и единствено населено място на община Ямбол. Според
последното преброяване на НСИ към 31.12.2015 г. населението на града е 70 224
души.

През многогодишната си история град Ямбол е назоваван с различни имена:
Диосполис, Дамполис, Дямполис, Дианполис, Хиамполис, Динибули, Дъбилин, Дубилин,
Диамболи, Янболу, Ямболъ, Янболи и настоящото му име – Ямбол. В западните
исторически извори е споменат с името Гренбоел.

Град Ямбол се намира в Югоизточна България и е разположен на двата бряга на река
Тунджа. Намира се на 77 km от Черно море и южно от магистралата София–Бургас.

В землището на града се намира защитената местност „Ормана“, в която има редки
видове местни растения и местен дребен дивеч, както и стопанство за развъждане
при изкуствени условия на колхидски фазан. Лонгозната гора „Ормана“ притежава
редки видове местни растения и местен дребен дивеч, разнообразна флора и фауна –
блатно кокиче, мразовец и колхидски фазан. Местността е любимо място за отдих на
ямболци в техните почивни дни.

Хълмът Боровец е място за отдих, разположено в североизточната част на града.
Известен е с чистия си въздух, панорамния поглед над град Ямбол, телевизионната
кула. Лесопарк „Боровец“ е с обща площ 276 дка и с надморска височина 150 – 230
m. Горският фонд на площ 89,7 ха, е обявен със Заповед № 3, 7 от 10.02.1976 г.
Съществуващата растителност е създадена по изкуствен път със следните видове –
акация, гледичия, черен бор, биота, мъждрян, мекиш, явор, ясен, липа, бадем,
люляк. Северният склон на парк „Боровец“ е обезлесен. През 2005 г. на парк
„Боровец“ се реализира Националната програма „От социални помощи към осигуряване
на заетост“. Осигурената сума от община Ямбол по програмата е 33 960 лева, която
покрива дейности по изкореняване на стари дънери, засаждане на 1600 широколистни
дръвчета и на 3 024 бр. цветни храсти.

Плодородните земи по долината на р. Тунджа са били заселени още от най-дълбока
древност. Свидетелство за това са откритите повече от 30 селищни могили в
района, сред които добре проучени са тази в с. Веселиново, Рачева и Марчева
могили, датирани от периода на неолита (6000 – 4000 г. пр. н. е.), енеолита
(4000 – 2700 г. пр. н. е.) и бронзовата епоха (2700 – 900 г. пр. н. е.).

В селището Ясъ тепе са установени 26 вида диви и домашни животни (от
късножелязната епоха (отпреди 3000 – 2000 години)), сред които и изчезналите
повсеместно тур/диво говедо (Bos primigenius), тарпан (Equus ferus ferus), както
и изчезналите от пределите на страната бобър (Castor fiber), сив жерав (Grus
grus) и голяма дропла (Otis tarda).

Историята на град Ямбол започва още преди създаването на българската държава.
През 293 г. император Диоклециан предприема пътуване по тези земи. В началото на
месец май той бил в Адрианопол, откъдето тръгнал за Августа Траяна, Филипопол и
Сердика. Пътят на императора минавал точно през мястото, където сега се намира
Ямбол и където вероятно е имало някакво малко селище. Императорът бил удивен от
плодородните земи, от красивата природа, от добрите условия за живот и решил, че
на това място трябва да има град. И то не какъв да е, а голям и хубав град с
божественото име Диосполис – град на Зевс.

Сред костните останки от средновековния некропол в града от 9 – 12 в. от
палеоорнитолога проф. Златозар Боев са установени и такива на домашни кокошки
(Gallus gallus f. domestica).

Градът е един от първите на Балканите, който оказва силна съпротива на турците и
бива превзет през 1373 г. след продължителна обсада. Част от впечатляващите
крепостни стени и кули на средновековния Ямбол са съхранени и до днес. От
периода на османското робство в града са запазени два архитектурни паметника:
Безистенът и Ески джамия.

Градът силно пострадал от огъня. При изтеглянето на редовните части на 12 – 13
януари Керим паша заповядал освен станцията да се запалят и оцелелите къщи в
горящия град. В резултат почти всички български и еврейски къщи са съборени.
Запазени са само Ески джамия, Безистенът и градският часовник. В продължение на
повече от седмица преди това черкезки шайки, заедно с дезертирали турски войници
и други башибозушки банди се впуснали по дюкяните и по къщите, извършили масови
погроми над останалото българското население в града и околните села – грабеж и
изтезания за пари, зверства и издевателства. Голяма част от населението избягало
на Зайчи връх до с. Кабиле, за да запази поне честта и живота си. На 13 януари
турците запалили училището, на 14 януари пламнала църквата „Свети Георги“. На 15
януари турското население от града почнало да бяга към Одрин. Чаршията и махала
Каргона били напълно обрани. Всяко едно турско семейство натоварило по 2 – 3
коли със крадена стока и покъщнина. На 17-ти януари сутринта в града нахлули
отново голям отряд черкези, тогава са убити свещениците Георги Снегов, Иван
Михалакиев и Тоте Драгиев и още много невинни граждани. По-късно през деня, 17
януари 1878 г., воините на 23 Донско-казашки полк първи влезли в димящия и
опустошен град. За превземането на града не са водени боеве. На следващия ден –
Богоявление, оцелелите ямболци тържествено празнували своето освобождение.

Ямбол става известен с това, че след Руско-турската война от 1828 – 1829 г.
областта поражда най-масовите (т.е. основните) изселнически вълни в посока към
Бесарабия и Добруджа. Те са предизвикани от желанието на местното население,
оставащо все още под османска власт, да съхрани отвоюваната си (чрез съдействие
на християнската войска) мимолетна независимост и след оттеглянето на руската
армия. Този процес на обезлюдяване, характерен за Югоизточна България,
впоследствие частично бива компенсиран от друг процес – почти век по-късно много
български бежанци от Одринска и Беломорска Тракия се заселват в ямболския край.

По време на Първата световна война най-южната военна база за дирижабли на
Централните сили – Ямбол – се оказва отправна точка за една специална мисия –
полетът на бойния дирижабъл „LZ 104“ (с тактическо обозначение „L.59“). „Das
Afrika-Schiff“ – транспортен въздушен кораб на немските Имперски военноморски
сили, пристига от Фридрихсхафен на 4 ноември 1917 г. Задачата му била да осигури
неотложни доставки (боеприпаси, медицински принадлежности и др.) за силите на
генерал-майор Паул фон Летов-Форбек в Германска Източна Африка, в рамките на
еднопосочен полет без междинно зареждане. След два неуспешни опита да се насочи
към целта си, на 21 ноември 1917 г. „Das Afrika-Schiff“ успява да поеме по
планирания маршрут на юг – Одрин, Мраморно море, крайбрежието на Мала Азия и о.
Крит. Мисията била преждевременно прекратена на 23 ноември поради влошаване на
положението на немската колониална власт в Източна Африка, което поставило под
въпрос крайния успех на това начинание. Цепелинът се завърнал в Ямбол на 25
ноември, след 95-часов непрекъснат полет (рекордно за времето си постижение) и 6
800 km изминат път.

Колективен орган на самоуправление е общинският съвет, кметът на града е орган
на изпълнителната власт. Общинското управление се осъществява от шест дирекции,
които включват „административно-правно и информационно обслужване“,
„финансово-стопански дейности и управление на собствеността“, „териториално
устройство и развитие“, „финанси и икономическа политика“, „общинска
собственост“ и „социално развитие“.

Промишлеността е най-важният сектор в икономиката на Ямбол. Структурата ѝ
обхваща следните подотрасли: хранително-вкусова промишленост; химическа
промишленост; машиностроене и металообработване; текстилна и трикотажна
промишленост; шивашка промишленост и др. В Ямбол се развиват нови индустриални
отрасли като производството на автомобилно електрооборудване и рециклирането на
отпадни пластмасови продукти. Сред големите индустриални предприятия, определящи
облика на промишлеността в града, се нареждат: „Темпо М“, „Синтер М“,
„Хидравлични елементи и системи“, „Екопласт Файбър“, „Язаки България“,
„Миролио“, „Белла България“, „Тунджа“, „Папас олио“, „Карил“, „Винпром Ямбол“ и
др.

Градът е разположен на 8-ма линия – Пловдив – Чирпан – Стара Загора – Нова
Загора – Ямбол – Карнобат – Бургас. Това предоставя отлична възможност за връзка
с областните градове на линията. Движат се бързи, пътнически, ускорени бързи и
товарни влакове. Линията бе основно подменена в периода 2012 – 2014 г. Самата жп
гара в Ямбол е на сравнително неудобно местоположение, тъй като се намира в
индустриалната зона.

В града има православни църкви (храм „Св. Николай“, храм „Св. Георги“, храм „Св.
Троица“), католическа и протестантски църкви (Мормонска църква, Адвентна църква,
Апостолска реформирана църква, евангелска църква, евангелска баптистка църква),
както и джамия („Ески джамия“). Бившата синагога понастоящем се ползва като
картинна галерия и се намира в центъра, зад профсъюзния дом. Има и малък събор
на Свидетелите на Йехова.

Съвместно с организацията JOCV (Японски доброволци за сътрудничество в чужбина)
музеят осъществи пилотен проект по компютъризация на музейното дело. В резултат
на това бе разработена програма за компютърна обработка на музейните експонати и
беше създадена база данни за съществуващите музейни фондове. В музея е изградена
вътрешна компютърна мрежа. Благодарение на богатите си фондове и добрите
специалисти през изминалите години Ямболският музей е организирал над 30 мащабни
изложби, свързани с историята на Ямбол и региона. Музеят има десетки издания с
научни и популярни публикации по различни регионални исторически проблеми. През
1995 г. музейните специалисти издават в. „Вести на Ямболския музей“ и списание.
Фондовете на музея продължават да се попълват ежегодно както от събирателна
дейност и дарения, така и от продължаващите вече десетилетия разкопки на
античния град Кабиле и праисторическа селищна могила край с. Драма. Резултат от
тези проучвания са три международни симпозиума „Поселищен живот в Тракия“ и
множество научни публикации.

Баскетболния отбор на Ямбол е шампион на страната в сезон 2002 г. под
ръководството на Иван Чолаков.

Добре запазени са историческите църкви „Св. Георги“ и „Св. Троица“, които са
пазили българските традиции по време на петвековното османско владичество.

Ямбол е освободен през януари 1878 г. от руските войски. По този случай на връх
Бакаджик край Ямбол е построен и осветен храмът „Св. Александър Невски“ –
първият паметник на българо-руската дружба в България.



https://bg.wikipedia.org/wiki/%D0%A1%D1%8A%D1%80%D0%BD%D0%B8%D1%86%D0%B0

Сърница е град (от 2003 г.) в Южна България, който е административен център на
община Сърница (отделена като самостоятелна община от 01.01.2015 г. с указ на
Президента на Република България), област Пазарджик.

Град Сърница е разположен в планински район. Намира се между рида Дъбраш и
Велийшко-виденишки дял в Западните Родопи. В непосредствена близост минава река
Доспат, вливаща се в едноименния язовир „Доспат“. Сърница е със средна надморска
височина около 1200 m, поради което зимата е доста продължителна и студена,
което се компенсира с уютно прохладно лято, приветстващо туристите. Около
селището има много гъсти гори, представени най-вече от бор и смърч. Градът се
намира на 20 km от град Доспат и на 48 km от Велинград. Населението е съставено
от българи мюсюлмани (наричани „помаци").

Селището е основано през 1860 г. Първият заселник бил чобанинът Шабан и почти
столетие селището носело неговото име – Шабанлии. Заселниците били предимно от
Доспат, който днес е на отсрещния бряг на язовира. През 1975 г. селата и махали
Шабанлии, Крушата, Петелци, Бърдуче и Орлино са обединени под името Сърница. От
1950-те години до 1987 г. Сърница е самостоятелна община за почти 40 години,
включваща и сърнишките села Медени поляни и Побит камък. Жителите на района
изразяват желание за възстановяване на общината.. От 16 септември 2003 година
Сърница е град.

На 23 април 1972 г. в Сърница е убит униформеният милиционер Сергей Куртов от 5
сърничани по повод отнемането на шофьорската книжка на единия от тях. Съучастник
се предава, а другите 4-ма са заловени край село Кочан в опит да избягат в
Гърция. Това е повод в селото да започне Възродителният процес. Селото е
обградено и жителите му са събрани при училището. Тялото на милиционера е
изложено в класна стая, а децата са заставени да го видят и да чуят признанието
на съучастник в убийството. Така „възродителите“ внушават колективна вина на
жителите на Сърница, благодарение на което смяната на имената минава сравнително
гладко.

Посмъртно повишеният в младши лейтенант милиционер е погребан в центъра на
селото, а над гроба му е издигнат паметник с надпис „Младши лейтенант Сергей
Куртов. Загинал геройски при изпълнение на служебния си дълг.“ След това всички
надгробни камъни в мюсюлманските гробища с написани турско-арабски имена са
счупени.

Населението изповядва исляма. В 3-те квартала на града – Петелци, Шабанли и
Крушата (бивши села), има по 1 джамия.

В Сърница има над 100 фирми за дърводобив. Те преработват дървесина от 29
стопанства, включително от Смолян, Благоевград и Пазарджик.

Развит е транспортът – в града има над 1000 леки автомобила, над 500 товарни
камиона и около 50 ТИР-а камиона.

През последните години се наблюдава разрастване на туристическия бранш. Чистият
въздух и девствената природа, съчетани с близостта на язовир „Доспат“ са
предпоставка за изграждане на хотелски комплекси, почивни бази, вилни зони, като
се наблюдава увеличаване на притока на туристи, както през летния, така и през
зимния сезон.

Наблизо се намира язовир „Доспат“. Той е вторият по големина в страната след
„Искър“, дълъг е 19 km. В него може да се лови шаран, пъстърва, кефал, костур,
червеноперка и каракуда.

В близост до Сърница минава древен римски път, свързвал навремето Филипопол с
Никополис ад Нестум (руините на този римски град се намират до село Гърмен,
Гоцеделчевско).



https://bg.wikipedia.org/wiki/%D0%9F%D0%B5%D1%80%D0%BD%D0%B8%D0%BA

Перник е град в Югозападна България, административен център на област Перник и
община Перник. Носи името Димитрово (в чест на починалия премиер Георги
Димитров) от 20 юли 1949 до 19 януари 1962 г., когато отново е преименуван на
Перник.

По последни данни на НСИ към 2015 г. населението му е от 74 824 души, което го
прави най-многочисления град в Западна България след столицата София и на 11-о
място в страната.

В града се провежда най-големият фестивал в Европа – международния маскараден
кукерски фестивал „Сурва“. Перник е член на Федерацията на европейските
карнавални градове, както е и нейно седалище за България. През 2009 г. официално
е обявен за европейска карнавална столица заради този фестивал.

Още от създаването си през 9 век градът носи името Перник. Първите сведения за
уседнал живот в района на Перник датират от 6000 г. пр.н.е. (ранен неолит). В
годините преди да падне окончателно под властта на Византия градът служи за
столица на земите между Дунав и Стара планина. Днес градът е сред индустриалните
центрове на България.

Покрай град Перник минават Паневропейски транспортен коридор 4 и Паневропейски
транспортен коридор 8, съответно чрез европейски път E79 – автомагистрала
"Люлин", автомагистрала "Струма", европейски път Е871 и железопътна линия, която
свързва Централна Европа и Гърция.

Разположен е на 25 km югозападно от София, на 59 km североизточно от Кюстендил,
на 70 km северно от Благоевград. Той е и най-големият град в България за добив
на въглища.

Перник е важен транспортен център с удобни железопътни връзки за София,
Благоевград, Кулата и Кюстендил. В градската част е развит тролейбусен и
автомобилен транспорт. Пътническите превози се осъществяват предимно от
общинската транспортна фирма.

През територията на града преминават автомагистрала, първокласни, второкласни и
третокласни пътища. В региона се намира един от най-старите търговски пътища на
Балканите – София-Солун.

Град Перник е разположен в Пернишката котловина с надморска височина между 700 и
850 m, дължина 22 km, заобиколен от планините Витоша, Голо Бърдо и Люлин. През
града тече река Струма, която извира южно от Черни връх и е сред най-големите
реки в страната, с обща дължина от 290 km. Общата площ на града е 28 862 дка,
включително с кварталите Бела вода, Изток, Тева и Калкас с население 93 424
жители. Населението на общината е 111 799 жители, от които 33 401 млади хора (до
25 години).

Градът е стопански, културен и административен център на община с 2 града и 22
села, с обща площ 461,1 km2, което надвишава средната площ за община в
България – 427 km2 Средно на 100 km2 територия са разположени 4,98 селища. Броят
на хората в трудоспособна възраст е около 65 300 души, пенсионерите са 26 129
души. Жените са повече от мъжете – 56 835 срещу 54 964. Раждаемостта е 6,1‰.

Характерна черта на климата са приземните температурни инверсии, особено през
зимните месеци. Пролетта настъпва сравнително късно – към края на март и
началото на април. Средната пролетна температура е +9 °С. За лятото средната
сезонна температура е 19,9 °С. Най-горещият месец е юли – средномесечна
температура 29,6 °С. Абсолютният температурен максимум е 38,1 °С. Есента е
по-топла от пролетта, средната сезонна температура е 10 °С. При западни и
югозападни ветрове, които са преобладаващи, по северните склонове на Голо бърдо
се наблюдава фьон, който е най-типичен през пролетта. Сравнително голям е броят
на дните с мъгли през годината – 28,8 дни. През топлото полугодие те са 2,5, а
през студеното – 26,3 дни.

Река Струма определя състоянието на повърхностните води в района на град Перник.
Тя е основен източник за питейно и промишлено водоснабдяване на града. В същото
време е и водоприемник на всички отпадни води на „Стомана“ АД, ТЕЦ „Република“ и
др.

Оттокът на река Струма е регулиран чрез 2 язовира. Язовир Студена служи за
осигуряване на общото водопотребление на Перник и за напояването на района.
Язовир „Пчелина“ е вторичен утайник на река Струма.

Подземните води на района на Перник имат преобладаващо дъждовно-снежно
подхранване. В района има 2 основни минерални водоизточника – в кв. „Бела вода“
и експлоатационни в село Рударци. Минералната вода в село Рударци се използва за
минерални бани и балнеопрофилактика, бутилира се и се продава като трапезна
вода. В центъра на с. Рударци има и чешма със свободен достъп до минералната
вода.

От най-ранни времена Пернишката котловина е предоставяла благоприятни условия за
живот. Тук е имало земя, годна за обработване, вода за пиене, просторни пасища,
удобни места за строеж на жилища. Близките планини предоставят прекрасни условия
за лов. От намерените археологични паметници може да се заключи, че първи прояви
на живот в района са от 6 хиляди години преди новата ера. Селище има още от
времето на тракийските царства. През римско време селището е заемало важно място
по стратегическия път, свързващ Улпия Сердика (сега София) с Улпия Пауталия
(сега Кюстендил).

Най-ранната история на Перник започва още преди цели 8000 години. Първите
сведения за поселищен живот в района на Перник датират от 6000 г. пр. Хр. (ранен
неолит). За живялото тук тракийско племе агриани споменава още Тукидит, когато
разказва за похода на одриския цар Ситалк срещу македоните през 429 г. пр. Хр.
Други тракийски племена в областта били граеите и илеите. Техният основен град
се наричал Адева (Adeβa), върху чийто развалини е построен Перник. Тези земи
били крайните в неговата държавна организация. Богати археологически находки
свидетелстват за тракийско селище от късния неолит. От това време е най-богатата
в централнобалканската зона керамична колекция, която се пази в Историческия
музей. Тук се съхранява и чудесна експозиция от релефи и скулптури, посветени на
здравоносните божества Асклепий и Хигия, почитани в района заради наличието на
много минерални извори.

В късноантичната вила от 3 – 4 в. н. е. и възникналото върху развалините ѝ
ранно-византийско селище, просъществувало до началото на 6 в. н. е. в квартал
„Бела вода“ са установени костни останки от над 20 вида диви (ловни) и домашни
животни, най-многобройни сред които са били тези на говедото (Bos taurus) и
домашната свиня (Sus scrofa f. domestica). От птиците по данни на
палеоорнитолога проф. Златозар Боев, най-многочислени са находките от домашна
кокошка (Gallus gallus f. domestica). Те доказват практикуването на селективно
птицевъдство с месна насоченост. В античното селище Арбанас до Перник от 1 – 3
в. н. е. са открити останки от бухал (Bubo bubo), полска яребица (Perdix
perdix), както и домашни гълъб и кокошка.

За пръв път през Средновековието селището е споменато в житието на Свети Иван
Рилски – пустинножителят „отиде в Перник и се настани в место каменно близо до
река, наречена Струма, и тук си направи свое покоище.“ Свети Иван Рилски е
небесен покровител на българите, пазител на миньорите и покровител на града.

В началото на 11 век селището е непристъпна за византийците крепост, седалище на
легендарния воевода Кракра Пернишки, играл важна роля по време на Първото
българско царство. Днес тя е една от най-големите исторически забележителности
на града. Българите се възползват от укрепеното място и в пролома на Струма
изграждат една от най-мощните български твърдини – Перник. За пръв път това име
се споменава през IX век. Легенди свързат името на града с това на славянския
бог Перун. В края на 10 и началото на 11 век Перник е административен център на
местния войвода Кракра Пернишки – „мъж, отличен във военното дело“ според
византийските летописци Скилица и Кедрин, играл важна роля по време на Първата
българска държава.

Особено голям е приносът на Кракра през 1004 г., когато той храбро защитава
своята твърдина и спира настъплението на византийския император Василий II
Българоубиец към Сердика. След продължителни бойни действия той отхвърля
предложените му високи постове, нанася тежко поражение на византийските войски и
ги принуждава да се оттеглят от неговата област. През 1016 г. Кракра Пернишки
удържа нова, 88-дневна обсада и след многочислени загуби Василий II отново е
принуден да се оттегли. Легендите за онова време твърдят, че кръвта от убитите
византийските войни била толкова много, че дълги години червенеела по скалите в
подножието на Пернишката крепост. Оттам дошло и названието на местността –
Кървавото.

През 1869 г. по поръчение на османското правителство австрийския геолог
Фердинанд Хохстетер извършва проучвания във връзка с проектираните строежи на
железопътни линии в европейските предели на империята. Той проучва и Пернишката
котловина, която описва като „Църковски кафяво-въглищен басейн при западните
поли на Витоша“. Първото практическо използване на въглищата става през 1873 г.
от италианската комисия, която прокарвала трасето на ж.п. линията София –
Кюстендил. В работата по прокарване на трасето участва и Иван Вазов.

Най-новата история на Перник започва през миналия век с разработката на богатите
въглищни залежи в района. Според някои учени въглищата са известни още от Х-XI
век. Преди да започне промишлената им експлоатация, местното население копае с
кирки и лопати и пренася с каруци и колички „чернийо камък“. Бързото развитие на
Перник е свързано с големите доставки на въглища за столицата, предназначени за
битови нужди и за железопътния транспорт. Дотогава за железниците, за речните и
морските кораби се доставят въглища чак от Кардиф, Великобритания.

През 1891 г. са извършени проучвания на залежите край с. Перник. През юли 1891
г. Министерството на финансите издава заповед за експлоатацията им, като
проектът за това е изготвен от инженерите Димитър Юрданов и Кънчо Садаков. Под
тяхно ръководство на 17 август 1891 г. 114 работници започват добив на въглища в
2 местности около село Перник – Кулата (по-известна като „Старите рудници“) и
Бели брег. До края на годината са добити 8429 тона въглища.

От 1892 до 1926 г. Перник бележи един от най-големия за България прираст на
население – от 1 413 на 12 296 души. Експлоатацията на въглищата дава тласък за
развитието на Перник. За първи път в България с монтирането през 1895 г. на
минната сепарация и нужната за нея електрическа станция пламва електрическа
крушка за осветление. През 1893 г. е открита гара Перник от ж.п. линията София –
Кюстендил. Разраства се строителството на минни предприятия – ТЕЦ за 3 000 V,
открита през 1918 г., ТЕЦ за 6 000 V (по-късно ТЕЦ „Перник“) през 1929 г., което
позволява да започне електрифицирането на Перник и околните селища.

Разгръща се обществен и културен живот – през 1919 г. е открит Работнически
театър, създават се просветни и землячески дружества. Създадена е санитарна
служба, през 1925 г. започва своето действие професионална пожарна команда.
Перник добива облика на индустриално селище, подобно на много миньорски селища в
Западна Европа. На 26 юни 1929 г. с Указ № 402 на цар Борис III Перник е обявен
за град.

Развитието на Перник като минно селище дава своето отражение на неговата
архитектура. Строежът на Минната църква започва през 1910 г. по идея на
тогавашния директор на мината инж. Иван Симеонов, а нейното освещаване е
извършено от епископ Варлаам в деня на минния празник 19 октомври 1920 г.
Стенописите в храма са дело на художниците Никола Маринов, Дечко Узунов и
Александър Поплилов. Над входа на храма има прекрасна многоцветна мозайка с лика
на св. Иван Рилски, който е патрон на мината. 19 октомври е ден на града от
1980-те год.

Срещу църквата е сградата на минната дирекция. Построена е през 1932 г. по
проект на архитектите Коста Николов и Илия Попов. Външно е оформена в
неокласически маниер, а вътре се забелязват влияния на ранна готика.
Часовниковата кула дълги години властва по височина над целия град. Сградата е
разгърната в правоъгълна форма около вътрешен двор, който е разделен на 2 от
централна част, в която са поместени парадното стълбище и тържествена зала. Леко
изнесеният сводест главен вход с врати от ковано желязо и аркадите от бял камък
целят да подчертаят не само характера на сградата, но и да служат при
празненства. Часовниковият механизъм на кулата е от система „Бреге“. Той е
свързан с още 30 по-малки стенни часовника вътре в сградата и работи на
електромеханичен принцип. Централното фоайе, централното стълбище и
крайстълбищните кулоари са облицовани с пъстроцветни италиански мрамори и
полиран гранит, а коридорите – с доставен от Чехия декоративен фаянс.

На 12 февруари 1957 г. е открит Дворецът на културата. Той е по проект на арх.
Александър Дубовик, който го е развил в класичен маниер, с едри, пропорционални
и лаконични форми. Лицевата фасада е хармонична, изпълнена със симетрия и
завършеност. Сградата е разположена върху площ от 4 250 m2. Изградена е с
български строителни и облицовъчни материали. Корнизите и рамките на прозорците
са от русенски камък. Квадратните колони във фоайето са облицовани с цветен
жабленски мрамор. Декоративното оформление е наситено и с национални битови
елементи. Странично под централната колонада са монтирани 2 малки барелефа –
„Миньори“ в изпълнение на Секул Крумов и Благой Илиев и „Металурзи“ в изпълнение
на Любомир Далчев.

Най-изповядваната религия в Перник и прилежащите му територии е източното
православие. Мнозинството от жителите на града (над 95%)декларират, че са
българи по произход. В района не се срещат джамии, синагоги и католически
църкви. На територията на града има евангелска петдесятна църква, която е
основана през 1920 г. В Пернишко имат над 60 действащи и 20-на недействащи
православни храма. Повече информация за населението на гр. Перник през годините
има на сайта Статистика на населението на Изт. Европа.

В регионалната икономика са застъпени почти всички отрасли на материалното
производство, като водеща роля има черната металургия („Стомана индъстри“ [2]),
завод за специални стоманени профили „Благой Попов“ („Камет“ АД), стоманолеярния
завод „Солидус“; производство на електро- и топлоенергия („Топлофикация
Перник“ – ТЕЦ „Република“), машиностроителна и металообработваща промишленост –
„Прамет“ (бивш завод „Феромагнит“), първия машиностроителен завод „Струма“,
завод за "Заваръчни машини" АД (бивш завод „Кракра“), завод за металорежещи
машини „ЗГММ“ АД, завод за метални изделия и машини „Минералмаш“, завод за
метални конструкции и поцинковане „Колхида метал“, „Централна ремонтна база –
Перник“ ЕООД – първото ремонтно предприятие в България за изработка на детайли,
поддържане и ремонт на тежка механизация; електротехника – „Инкомс –
Токоизправители“, "Леми трафо", „ЕМУ Перник“ ООД, открит въгледобив – "Мини
открит въгледобив" ЕАД и Централна обогатителна фабрика (ЦОФ), производство на
индустриални газове – „Еър Ликид България“, строителство – „Заводски строежи –
ПС – Перник“ АД, вибробетонни изделия, бордюри, тротоарни и паважни изделия –
„Софурбан“ ООД и други. Нараства делът на леката промишленост – шивашка и
текстилна, търговията и услугите.

Значителна част от производствените фондове са преминали в частна собственост, в
т.ч. и на чуждестранни фирми (предимно от Гърция) в металургията – „Виохалко“; в
производствената сфера – фабрика за помощно и спасително корабно оборудване на
„Лализас“ – Гърция; в шивашката промишленост – „Блупойнт“, „Арахни“,  „Алфа
текстил“, „Катерини текстил“, „Василеви сокс груп“ и др.; дървообработване и
производство на мебели – „Рапид груп“ и „Пиранел – мебел“, „БГ Палетс“ –
производство на палети, елементи и опаковъчен амбалаж от дървен материал.
Хранително-вкусовата промишленост е представена чрез производството на
шоколадови изделия „Мелбон“, месни продукти „Сами-М“ и „Прим“, „Сани конс“
(царевични пръчици „Зайо байо“) и др. Чуждестранни инвестиции са насочени и в
няколко новооткрити малки производствени цеха – за производство на уплътнения от
течен силикон на „Силкотех“ – Швейцария, добавки за бетон и хидроизолационни
разтвори за мазилки на „Адинг“ – Македония, и за производство на подобрители за
хляб, хлебни изделия и сладкарската промишленост на „Пуратос“ – Белгия.

Сред фирмите, обявили фалит след неуспешна приватизация, са: заводите за
производство на стъкло – „Кристал“, за строителни панели ДФ „Бетон“, за
стоманени профили „Благой Попов“ („Камет“) АД, за производство на пектин
„Пектин“ АД, първия български машиностроителен завод „Струма“, стоманолеярния
завод „Солидус“, по-стария „ТЕЦ – Перник“, месопроизводствения „Родопа“ –
Перник, стария „Хлебозавод“ – Перник и др. Поради тези факти в града могат да се
срещнат и не малко празни цехове, халета и индустристриални зони, нуждаещи се
или от реиндустриализиране или рекултивиране.

В града функционира градският универсален магазин – ГУМ. През последните години
в града са построени много магазини от типа хипер- и супермаркети – „Кауфланд“
(2), „Билла“ (2), „Лидъл“ (2), „Пени маркет“, „Т-маркет“ (2), „СВА“ (9), за
техника – „Технополис“, „Техномаркет“ (2), „Технокомерс“ (3), за мебели –
„Явор“, „Технокомерс“, „Вилаз“, „Нов дом Симеонов“, „Мура“, строителни
хипермаркети „Марден“ и „Мал-мук“ и др. В най-скоро време се очаква да започне и
строежът на първия за града голям търговски център, който трябва да бъде
изграден до 2015 г. Инвестицията е за около 16 милиона евро, а МОЛ-ът ще отвори
400 работни места в Перник. За периода 2010 – 2015 г. се планира изграждането на
друг шопинг център в Перник – CITYPOINT. Инвестициите в т.нар. „молове“ към 2015
г. са замразени и не е ясно дали ще бъдат осъществени.

Перник се обслужва от постоянни автобусни и железопътни линии до цялата страна.
В града има голям набор от маршрутни таксита, действа и тролейбусна мрежа.
Най-големите фирми в града, предоставящи автобусен транспорт, са „Юнион Ивкони“
и „Пътнически превози“.

Най-голямото документално книгохранилище и основен справочно-информационен и
краеведски център на територията на региона е библиотека „Светослав Минков“.
Фондът на библиотеката е около 292 000 библиотечни единици. Създадена е през
1955 г. като градска масова библиотека. Започва дейност със своето преместване в
Двореца на културата през 1957 г. През 1983 г. е удостоена с орден „Кирил и
Методий“ I степен и наименувана на големия български писател Светослав Минков.
Библиотеката организира изложби и литературни срещи с издателства и автори. От
2007 г. с постановление № 80 от 7 април 2006 г. на МК библиотеката променя
статута си от УНБ в РБ и излиза от структурата на Общински комплекс „Дворец на
културата“.

Дворецът на културата е културното средище и институцията, осъществяваща
дейности по създаването, разпространяването и опазването на културните ценности
в Перник. При построяването му е бил най-големият комплекс за културно средище
на целия Балкански полуостров. В него е съсредоточена дейността на школи и
клубове по изкуства, художествена галерия „Любен Гайдаров“, универсална научна
библиотека, камерен оркестър Орфей, духов оркестър, ансамбъл за народни песни и
танци „Граовска младост“.

Общинският драматичен театър на Перник е основан през 1919 г. и носи името на
актьора Боян Дановски. Някога се е помещавал в Двореца на културата, където
разполага с модерна сцена, салон за 500 зрители, много добри възможности за
художествено осветление и музикално оформление. Поради късо съединение през 2004
г., залата на театъра е унищожена от пожар, но театърът продължава да се
посещава в по-малка зала в Обединения детски комплекс. Впоследствие изгорялата
зала е цялостно ремонтирана и модернизирана. От 2013 г. театъра отново се
завръща в залата в Двореца на културата. Театърът е удостояван с много
национални награди, сред които наградата на Съюза на българските артисти за
цялостен спектакъл. На сцената са му творили най-известните режисьори, художници
и артисти: Леон Даниел, Крикор Азарян, Христо Христов, Здравко Митков. Директор
на театъра в периода 1977 – 1990 г. е известния български актьор Георги Русев.

С постановките си „Опит за летене“ от Йордан Радичков, „На дъното“ от Максим
Горки – режисьор Леон Даниел, театърът получава признание и в редица европейски
страни.

Международният фестивал на маскарадните игри „Сурва“ в Перник е
най-авторитетната европейска изява на традиционни народни игри и обичаи с маски.
Той популяризира достигнали до днес варианти на древна ергенска обредност, част
от българската фолклорна традиция. С конкурсната си програма фестивалът е среща
и надпревара на живите ѝ носители, най-популярни с наименованията „сурвакари“ и
„кукери“.

Народният празник Сурова (Сурва) включва в себе си традиционни маскарадни игри и
свързаните с тях обреди и е жива практика в следните градове и села в област
Перник: Бела вода, Ярджиловци, Драгичево, Кралев дол, Люлин, Батановци, Черна
гора, Лесковец, Мещица, Големо Бучино, Богданов дол, Витановци, Расник,
Ковачевци, Сирищник, Косача, Чепино, Светля, Габров дол, Лобош, Елов дол, Дивля,
Извор, Стефаново, Друган, Бегуновци, Кошарево, Велковци, Долна Секирна, Гигинци,
Ноевци, Слаковци, Радомир, Копаница, Дивотино, Пещера, Калище, Земен, Дрен,
Ракиловци, Банище.

Футболът на Перник се преддтавя от ПФК „Миньор“. Той е създаден през 1919 г.
след обединението на съществуващите дотогава в Перник спортни клубове към
Доброволните спортни организации. Наследник на СК „Кракра“ (1919 г.), СК
„Светкавица“ (1932 г.), СК „Бенковски“ (1936 г.) и ЖСК (1941 г.), които след 9
септември 1944 г. се обединяват под името „Рудничар“.

ФК „Металург“ е български футболен отбор от град Перник. Основан е през 1954 г.
Юноша на клуба е Кирил Ивков – дългогодишен футболен национал и двукратния
носител на приза Футболист № 1 на България през 1974 г. и 1975 г., Кирил Ивков
играе за клуба в периода 1960 – 1966 г. През 1997 г. ФК „Металург“ завършва на
трето място в „Б“ група и се класира за „А“ група. Представя се повече от
успешно и постига победи срещу ЦСКА, „Локомотив“ (София), „Ботев“, „Локомотив“
(Пловдив), „Нефтохимик“, „Левски“ (Кюстендил), „Септември“, „Миньор“, „Спартак“
(Плевен) и др., равенства с „Левски“ (София), „Славия“ и „Литекс“. В края на
сезон 1998/99 г. обаче е установено, че домакинските загуби от „Литекс“ (1:2) и
„Левски“ (София) (0:3) са били уговорени. След края на първенството БФС наказва
„Металург“ с изваждане от „А“ група, а на „Литекс“ и „Левски“ са отнети по 3
точки от актива. Основният екип е червени фланелки, тъмносини гащета и червени
чорапи. Играе мачовете си на стадион „Металург“ в кв. Изток с капацитет 10 000
зрители.



https://bg.wikipedia.org/wiki/%D0%9E%D1%82%D0%BD%D0%B5%D1%81%D0%B5%D0%BD%D0%B8_%D0%BE%D1%82_%D0%B2%D0%B8%D1%85%D1%8A%D1%80%D0%B0_(%D1%84%D0%B8%D0%BB%D0%BC)

Отнесени от вихъра (на английски: Gone with the Wind) е американски филм от 1939
година, историческа романтична драма с режисьор Виктор Флеминг по сценарий на
Сидни Хауърд. Филмът е направен по едноименния роман на Маргарет Мичъл от 1936
година.

В главните роли участват Кларк Гейбъл и Вивиан Лий. Във филма се разказва за
Американската гражданска война и нейният ефект върху живота на хората от Юга.
Този филм държи рекорда по най-много продадени билети. Получава 10 Оскара -
рекорд, който се задържа в продължение на 20 години и впоследствие е надминат
само от Бен-Хур - от 1960 и Титаник - от 1997 г., с по 11 оскара).

За отбелязване е и фактът, че Оскарът за най-добра поддържаща женска роля,
присъден на Хати Макданиел я прави първият в историята афроамерикански актьор с
подобно признание.

Филмът започва с голяма памучна плантация - Тара - в провинциална Джорджия през
1861, в навечерието на Американската гражданска война, където Скарлет О'Хара
(Вивиан Лий) флиртува с двамата близнаци Тарлтън - Брент и Стюърт. Скарлет,
Сюелън и Карийн са трите дъщери на ирландския емигрант Джералд О'Хара (Томас
Митчъл) и съпругата му, Елен О'Хара (Барбара О'Нийл). Близнаците споделят със
Скарлет тайната, че един от съселяните, в когото тя е тайно влюбена - Ашли Уилкс
(Лесли Хауърд) е на път да се ожени за братовчедка си Мелани Хамилтън (Оливия де
Хавиланд) и годежът им ще бъде съобщен на следващия ден, по време на барбекюто в
дома на Ашли - плантацията Дванадесетте дъба.

Майката на Скарлет я изпраща в дома на Хамилтън в Атланта, за да я разведри,
макар че прислужницата на О'Хара - Мами - казва на Скарлет, че е наясно, че тя
отива там само за да чака завръщането на Ашли. Скарлет и Мелани посещават
благотворителен базар в Атланта; Скарлет, която би трябвало да е в траур и да
оплаква съпруга си, предизвиква гневни погледи и шушукане. Рет, сега
контрабандист на стоки от Англия, се появява внезапно. Скарлет шокира цяла
Атланта, приемайки предложението му за танц. Докато танцуват, Рет ѝ казва, че
намеренията му са да я спечели, а тя завява, че това няма да се случи никога, не
и докато тя е жива.

Войната се обръща срещу Конфедерацията след битката при Гетисбърг и много
провинциални приятели и ухажори на Скарлет са убити. Скарлет прави още един опит
да спечели сърцето на Ашли по време на неговия коледен отпуск, все така
неуспешен, въпреки че двамата споделят страстна целувка в приемния салон в деня
на Коледа, точно преди той да тръгне обратно към войната.

По време на пътуването към дома, Скарлет вижда изпепелено Дванадесетте дъба,
изоставено и напълно разрушено. С облекчение открива, че Тара е все още цяла, но
майка ѝ е починала скоро от тиф, а ума на баща ѝ е отслабнал заради стреса.
Тара е плячкосана от войниците на Съюза, земите не са обработвани и поддържани.
Скарлет се заклева, че ще направи всичко, за да оцелеят тя и семейството ѝ:
"Нека Бог ми е свидетел, никога повече няма да гладувам!"

Победител в 8 категории при връчването на годишните Награди на филмовата
академия на САЩ през 1939 година за:



https://bg.wikipedia.org/wiki/%D0%98%D0%B7%D0%BD%D0%BE%D1%81_%D0%BD%D0%B0_%D0%BF%D1%80%D0%BE%D0%B8%D0%B7%D0%B2%D0%BE%D0%B4%D1%81%D1%82%D0%B2%D0%BE

Аутсорсинг (на английски: outsourcing – „ползване на външни източници“,
разбирано от някои като съкращение от outside resource using), неточно
превеждано като износ на производство, е бизнес термин с английски произход.

Описва концепция за заместване на вътрешни функции на дадена компания чрез
ползване на външна компания. Организацията, към която се изнася дейността, се
нарича дестинация на производствения износ (outsource destination).

Частен случай е работата на ишлеме, при която външно предприятие произвежда
определена продукция с материали на компанията-възложител.

Може да се разглежда като производствен износ, който добива огромна популярност
в резултат на глобализационните процеси. Основна дестинация е Далечният изток.
Когато изнасянето става в чужбина, се използва понятието задграничен аутсорсинг
(или офшорен аутсорсинг).

България е много атрактивна дестинация за офшорен аутсорсинг. За 2006 г., тя
заема 9то място в класацията на A.T.Kearney, с което е единствената страна в
Европа, която попада в десетката. През 2010 г. България все още запазва
лидерското си място в Европа, но вече е 13та в същата класация. През 2010
България е на първо място в Европа и на друга класация по темата – тази на
Gartner. През 2016 г. страната ни заема 12то място в класацията на A.T.Kearney,
като единсвената държава в Европа, с по-предна позиция, е Полша. Силно развити
аутсорсинг отрасли в страната са:

Факторите, които могат да направят България по-привлекателно място за аутсорсинг
и офшоринг, са инфраструктурата, бизнес средата, наличието на достъп до публично
и частно финансиране, човешкият капитал и търсенето на международното и местно
ниво. Очакванията на трудовия пазар в България през 2016 година са свързани
именно с разрастване на компаниите в аутсорсинг секторите. Все повече големи
компании поглеждат към страната ни, търсейки трудоспособни кадри с отлични
умения във владеенето на английски и други европейски езици.



https://bg.wikipedia.org/wiki/%D0%90%D1%80%D1%82%D0%B5%D1%80%D0%B8%D0%B0%D0%BB%D0%BD%D0%B0_%D1%85%D0%B8%D0%BF%D0%B5%D1%80%D1%82%D0%BE%D0%BD%D0%B8%D1%8F

Хипертонията, наричана още високо кръвно налягане и артериална хипертония, е
хронично заболяване, при което кръвното налягане в артериите е трайно повишено.
Високото кръвно налягане принуждава сърцето да изразходва повече енергия, за да
осъществява циркулацията на кръвта в кръвоносните съдове, и така изтощава
сърдечния мускул. Определянето на кръвното налягане включва измерването на две
стойности – систолна и диастолна, – които зависят от това дали сърдечният мускул
се съкращава (систола), или се отпуска между ударите (диастола). Нормалното
кръвно налягане при покой е в диапазона 100 – 140 mmHg систолно (горна граница)
и 60 – 90 mmHg диастолно (долна граница). Високо кръвно налягане има, когато
редовната измервана стойност е 140/90 mmHg или по-висока.

Хипертонията е главен рисков фактор за инсулт (мозъчен удар), инфаркт на
миокарда (сърдечен удар), сърдечна недостатъчност, аневризма на артериите
(аневризма на аортата), периферна артериална болест и хронично бъбречно
заболяване. Дори умереното повишаване на артериалното кръвно налягане скъсява
продължителността на живота. Промените в хранителния режим и начина на живот
могат да подобрят контрола на кръвното налягане и да намалят риска от здравни
усложнения. Ако това не помогне, се преминава към медикаментозно лечение.

Хипертонията се определя като първична (есенциална) хипертония и вторична
хипертония в зависимост от симптомите. Около 90 – 95% от случаите са в
категорията „първична хипертония“, което означава, че няма ясно установима
здравословна причина за наличието на високото кръвно налягане. Останалите 5 –
10% от случаите се дължат на заболявания, които засягат бъбреците, артериите,
сърцето или ендокринната система (вторична хипертония).

При хората над 18-годишна възраст диагнозата хипертония се поставя при трайно
повишаване на кръвното налягане над 140/90 милиметра живачен стълб. Ако
стойностите са получени от 24-часови измервания в амбулаторни или домашни
условия, се използват по-ниски прагове (135/85 mmHg). Последните международни
препоръки за хипертония също определят категории под хипертоничния диапазон, за
да покажат континуум на риска при високо кръвно налягане в нормалния диапазон.
JNC7 (2003) използва термина предхипертония за кръвно налягане в диапазона 120 –
139 mmHg за систолното или 80 – 89 mmHg за диастолното. Препоръките на ESH-ESC
(2007) и BHS IV (2004) използват категориите оптимално, нормално и високо
нормално като подкатегории за кръвно налягане под 140 mmHg за систолното и
90 mmHg за диастолното.

Хипертонията има следните подкласификации: JNC7 различава фаза I на хипертония,
фаза II на хипертония и изолирана систолна хипертония. Изолираната систолна
хипертония се отнася до повишено систолно налягане с нормално диастолно налягане
и е често срещана при хората в старческа възраст. Препоръките на Европейското
дружество по хипертония и Европейското дружество по кардиология (ESH-ESC) (2007)
и BHS IV (2004) определят фаза III на хипертония за хората със систолно кръвно
налягане, превишаващо 179 mmHg или диастолно налягане над 109 mmHg.

Хипертонията се класифицира като резистентна, когато не се повлиява от
лекарства.

Хипертонията при новородени е рядко явление и се среща при около 0,2 до 3% от
новородените. При здравите новородени кръвното налягане не се измерва рутинно.
Хипертонията е по-често срещана при високорисковите новородени. При преценката,
дали кръвното налягане на новороденото е нормално, трябва да се вземат под
внимание различни фактори, като гестационна възраст, следзачатъчна възраст и
телесно тегло при раждането.

Хипертонията се среща доста често при децата и юношите (2 – 9% в зависимост от
възрастта, пола и етническата принадлежност) и се свързва с дълготрайните
рискове от недобро здравословно състояние. Понастоящем се препоръчва проверка на
кръвното налягане при деца над тригодишна възраст, които са на рутинни
медицински грижи и прегледи. Преди при детето да бъде определена хипертония,
високото кръвно налягане трябва да бъде потвърдено при повторни визити.

В детството кръвното налягане се повишава с възрастта и при децата хипертонията
се определя като средно систолно или диастолно кръвно налягане от три или повече
измервания, по-високо от 95-ия процентил на кръвното налягане, съответстващо на
пола, възрастта и височината на детето. Предхипертонията при децата се
диагностицира при стойности между 90-ия процентил и 95-ти процентил.

Хипертонията обикновено протича без симптоми и откриването ѝ най-често става при
профилактичен преглед или когато лицето е потърсило помощ за друг здравословен
проблем. Някои хора с високо кръвно налягане съобщават за главоболие (особено в
тила и сутрин), както и замайване, вертиго, тинит (бучене или шумене в ушите),
промяна в зрението или епизоди на припадъци.

При преглед може да възникне съмнение за хипертония, когато бъде установена
хипертонична ретинопатия при преглед на очното дъно в задната част на окото с
помощта на офталмоскопия. Типично тежестта на промените на хипертоничната
ретинопатия се степенува между I и IV, въпреки че по-леките видове може да са
по-трудни за разграничаване един от друг. Находките от офталмоскопията могат
също да покажат от колко време пациентът е с високо кръвно налягане.

Някои други симптоми може да наведат на предположение за вторична хипертония. Тя
може да се дължи на бъбречни или ендокринни заболявания. Например затлъстяването
на гръдния кош и корема, непоносимостта към глюкоза, лунообразното лице,
„биволската гърбица“ (затлъстяване на гърба) и пурпурните стрии предполагат
синдром на Кушинг. Заболяване на щитовидната жлеза и акромегалия могат също да
причинят хипертония и да имат характерните признаци и симптоми. Абдоминалният
шум може да показва ренална артериална стеноза (стесняване на артериите, които
снабдяват бъбреците с кръв). Пониженото кръвно налягане в краката или забавените
или липсващи пулсации на бедрената артерия може да показват коарктация на
аортата (стесняване на аортата в близост до изхода ѝ от сърцето). Хипертония,
която варира в широки граници, придружена от главоболие, палпитации, бледност и
потене, е вероятен признак за феохромоцитом.

Рязкото покачване на кръвното налягане над 180/110 се нарича „хипертонична
криза.“ Кръвно налягане над тези нива показва висок риск от усложнения. Хората с
кръвно налягане в тези граници може да нямат симптоми, но е много вероятно да се
оплакват от главоболие (22% от случаите) и световъртеж. Други симптоми на
хипертонична криза: влошаването на зрението, задух (поради сърдечна
недостатъчност), общо усещане за физическо неразположение (бъбречна
недостатъчност). Повечето хора с хипертонична криза са с вече установено високо
кръвно налягане, но внезапното покачване може да се дължи на допълнителни
провокиращи фактори.

„Хипертоничен инцидент“, наричан по-рано „злокачествена хипертония“, се
получава, когато има доказателство за пряко увреждане на един или повече органи
като резултат на рязко увеличаване на кръвното налягане. Такова увреждане може
да включва хипертонична енцефалопатия, причинена от подуване и дисфункция в
мозъка и характеризираща се с главоболие и променливи нива на съзнание
(объркване и сънливост). Ретинален папилоедем, кръвоизливи в очното дъно и
ескудати са друг признак на увреждане на прицелен орган. Гръдната болка може да
показва увреждане на сърдечния мускул (което може да прогресира в инфаркт на
миокарда) или разкъсване на вътрешната стена на аортата. Недостигът на въздух,
кашлицата и отделянето на кървава храчка са характерни признаци на белодробен
едем. Това е възпаление на белодробната тъкан, дължащо се на левокамерна
недостатъчност, неспособност на лявата камера на сърцето да изпомпва достатъчно
количество кръв от белите дробове към артериалната система. Възможно е рязко
влошаване на бъбречната функция (остро бъбречно увреждане) или развиване на
микроангиопатична хемолитична анемия (разрушаване на кръвните клетки). В такива
ситуации задължително се налага спешно сваляне на кръвното налягане, за да се
спре увреждането на органите. От друга страна, няма доказана необходимост от
бързо сваляне на кръвното налягане при хипертонични инциденти, при които няма
доказателство за прицелно органно увреждане. Прекалено рязкото сваляне на
кръвното налягане също крие рискове. При хипертонични инциденти се препоръчва
прилагането на перорални лекарства за понижаване на кръвното налягане постепенно
в продължение на период от 24 до 48 часа.

Хипертония се наблюдава при приблизително 8 – 10% от бременните. Повечето жени с
хипертония по време на бременността имат вече съществуваща първична хипертония.
Високо кръвно налягане по време на бременност може да е първият признак на
прееклампсия, тежко състояние през втората половина от бременността и няколко
седмици след раждането. Диагнозата на прееклампсия включва повишено кръвно
налягане и наличие на протеин в урината. Прееклампсия настъпва при около 5% от
бременните и е причина за приблизително 16% от всички случаи на смърт на майката
по света. Прееклампсията също така удвоява риска от смърт на детето. При
прееклампсията обикновено няма симптоми и състоянието се открива при рутинен
преглед. Когато се проявят симптоми на прееклампсия, те най-често са главоболие,
зрително смущение (често „проблясващи светлинки“), повръщане, епигастриална
болка и едем (отичане). Понякога прееклампсията може да прогресира в
животозастрашаващо състояние, наречено еклампсия. Еклампсията е хипертоничен
инцидент и води до тежки сериозни усложнения. Тези усложнения включват загуба на
зрение, подуване на мозъка, гърчове или конвулсии, бъбречна недостатъчност,
белодробен едем и дисеминирана вътресъдова коагулация (нарушение на съсирването
на кръвта).

Хипертонията при новородените и бебетата в най-ранните месеци може да се свърже
със симптоми на неуспешно развитие, гърчове, раздразнителност, липса на енергия
и затруднено дишане. При бебетата в по-късните месеци и при децата хипертонията
може да причини главоболие, необяснима раздразнителност, умора, неуспешно
развитие, замъглено зрение, кървене от носа и парализа на лицевия нерв (парализа
на Бел).

Хипертонията е най-важният предотвратим рисков фактор за преждевременна смърт в
света. Тя повишава риска от исхемична болест на сърцето, инсулт, периферно
съдова болест и други сърдечно-съдови заболявания, в това число сърдечна
недостатъчност, аортен аневризъм, дифузна атеросклероза и белодробен емболизъм.
Хипертонията представлява също рисков фактор за когнитивно увреждане, деменция и
хронично бъбречно заболяване. Други усложнения включват:

Първичната (есенциална) хипертония е най-често срещаната форма на хипертония –
90 – 95% от всички случаи. В почти всички съвременни общности кръвното налягане
се покачва с напредването на възрастта и рискът от развиване на хипертония в
по-късна възраст е значителен. Хипертонията е резултат от комплексното влияние
на генетичните фактори и факторите на средата. Идентифицирани са множество гени,
които оказват по-слабо влияние върху кръвното налягане, както и някои гени,
които оказват огромно влияние,, но генетичните предпоставки за хипертонията все
още не са добре проучени. Няколко фактора на средата оказват влияние върху
кръвното налягане. Факторите, свързани с начина на живот, които понижават
кръвното налягане включват намален хранителен прием на сол, увеличена консумация
на плодове и на продукти с ниско съдържание на мазнини („Диетични подходи за
спиране на хипертонията“ – „Dietary Approaches to Stop Hypertension“ – DASH
диета). Упражнения, отслабване и намаляване на консумацията на алкохол също
помагат за понижаване на кръвното налягане. Възможната роля на други фактори,
като например стреса, консумацията на кофеин, и недостига на витамин D все още
не е достатъчно изяснена. Счита се, че инсулиновата резистентност, която е често
явление при затлъстяване и е компонент на синдрома X (или метаболитния синдром),
също допринася за хипертонията. Неотдавнашни проучвания дават предположения и за
събития в ранната фаза от живота (например ниско телесно тегло при раждането,
пушене на майката и липса на кърмене) като рискови фактори за есенциална
хипертония при възрастните. Механизмите, чрез които тези фактори се свързват с
хипертонията при възрастните обаче, остават неясни.

Вторичната хипертония е резултат от неустановима причина. Бъбречно заболяване е
най-честата вторична причина за хипертония. Хипертонията може да бъде причинена
също и от ендокринни проблеми, като например синдром на Кушинг,
хипертиреоидизъм, хипотиреоидизъм, акромегалия, синдром на Кон или
хипералдостеронизъм, хиперпаратиреоидизъм и феохромоцитом. Често причините за
вторична хипертония включват затлъстяване, сънна апнея, бременност, коарктация
на аортата, прекомерна консумация на женско биле (сладниче) и определени
лекарства отпускани с рецепта, билкови лечения и нелегална дрога.

При повечето хора с установена есенциална (първична) хипертония увеличената
резистентност на кръвния поток (обща периферна резистентност) е отговорна за
високото налягане, като същевременно минутният сърдечен обем остава нормален.
Съществува доказателство, че някои по-млади хора с предхипертония или „гранична
хипертония“ имат висок минутен сърдечен обем, повишена сърдечна честота и
нормална периферна резистентност. Това състояние се нарича хиперкинетична
гранична хипертония. Такива хора развиват типичните симптоми на установена
есенциална хипертония по-късно в живота, като минутният им сърдечен обем спада,
а периферната резистентност се повишава с напредване на възрастта. Все още е
спорно дали този модел е типичен за всички, които евентуално развиват
хипертония. Увеличената периферна резистентност при установена хипертония може
да бъде отдадена на структурно стесняване на малките артерии и артериолите.
Намаляването на броя или на плътността на капилярите може също да допринесе за
появата на периферна резистентност. Хипертонията се свързва също и с намаляване
на гъвкавостта на периферните вени, което може да увеличи връщането на кръв към
сърцето, да увеличи преднатоварването на сърцето и евентуално да причини
диастолна дисфункция. Все още не е ясно дали активното свиване на кръвоносните
съдове играе някаква роля при установена есенциална хипертония.

Пулсовото налягане (разликата между систолното и диастолното кръвно налягане)
често се повишава при по-възрастните хора с хипертония. Това може да се проявява
като систолно налягане, което е над нормата, но диастолното налягане може да е
нормално или ниско. Това състояние се нарича изолирана систолна хипертония.
Високото пулсово налягане при хора с хипертония в старческа възраст или
изолираната систолна хипертония се обясняват с увеличената артериална ригидност,
която обикновено настъпва с напредването на възрастта и може да се отежни от
високото кръвно налягане.

Тези механизми не са взаимоизключващи се и най-вероятно в повечето случаи и
двата допринасят до известна степен за есенциалната хипертония. Предполага се
също, че ендотелната дисфункция (дисфункция на обвивката на кръвоносните съдове)
и съдовото възпаление може също да допринесат за увеличаване на периферната
резистентност и увреждането на съдове при хипертония.

Диагноза на хипертония се поставя, когато пациентът редовно има високо кръвно
налягане. Традиционно за диагностицирането се изискват три отделни измервания
със сфигмоманометър на интервали от по един месец. Първоначалната оценка на
хипертонични пациенти включва пълна анамнеза и физически преглед. При наличието
на монитори за 24-часово измерване на амбулаторно кръвно налягане и апарати за
измерване на кръвното налягане в домашни условия, важността от избягване на
неправилно диагностициране на пациенти със синдром на „бялата престилка“ доведе
до промени в протоколите. Във Великобритания в момента най-добрата практика е да
се прави контролно проследяване на еднократно повишено клинично отчитане при
амбулаторно измерване. Контролно проследяване може също да се направи, но не
толкова прецизно, чрез измерване на кръвното налягане в домашни условия в
продължение на седем дни.

Когато вече бъде поставена диагноза на хипертония, лекарите се опитват да
установят основната причина въз основа на рисковите фактори и други симптоми,
ако има такива. Вторичната хипертония се среща по-често при децата в
предюношеска възраст и в повечето случаи се причинява от бъбречно заболяване.
Първичната или есенциална хипертония се среща по-често при юношите и има
множество рискови фактори, между които затлъстяване и фамилна анамнеза на
хипертония. Може да се направят също лабораторни изследвания, за да се установят
причините за вторичната хипертония и да се определи дали хипертонията е
причинена от увреждане на сърцето, очите или бъбреците. Правят се и допълнителни
изследвания за диабет и високи нива на холестерол, тъй като те представляват
рискови фактори за развиване на сърдечно заболяване и може да налагат лечение.

Измерва се серумният креатинин, за да се провери за наличие на бъбречно
заболяване, което може да бъде причина за или последствие от хипертонията. Само
серумният креатинин може да превишава скоростта на гломерулна филтрация.
Най-актуалните препоръки съветват да се използват предиктивни уравнения като
формулата за Промяна на хранителния режим при бъбречно заболяване (Modification
of Diet in Renal Disease – MDRD), за да се изчисли скоростта на гломерулна
филтрация (eGFR). eGFR може също да даде базово измерване на бъбречната функция,
което може да се използва за проследяване за странични ефекти от определени
антихипертонични лекарства върху бъбречната функция. Използва се също и
изследване на проби урина за протеин като вторичен показател за бъбречно
заболяване. Прави се електрокардиограма (ЕКГ), за да се провери дали сърцето е
под натоварване от високото кръвно налягане. Това изследване може да покаже също
дали има втвърдяване на сърдечния мускул (левокамерна хипертрофия) или дали
сърцето е било подложено на по-раншно минимално смущение, като например тих
инфаркт. Може да се направят също рентген на гръдния кош или ехокардиограма, за
да се провери за признаци на увеличаване или увреждане на сърцето.

Броят на хората с хипертония, които не съзнават, че имат това заболяване е
значителен. Трябва да се предприемат мерки, насочени към всички, за да се
намалят последствията от високото кръвно налягане и да се минимализира нуждата
от терапия с антихепиртонични лекарства. Препоръчват се промени в начина на
живот за понижаване на кръвното налягане, преди започване на лекарствена
терапия. Препоръките на Британското обществ по хипертония от 2004 г. за промени,
съвместими с препоръките на Американската национална образователна програма за
високо кръвно налягане от 2002 г., за основно предотвратяване на хипертония са
следните:

Ефективната промяна в начина на живот може да понижи кръвното налягане както
индивидуално антихипертонично лекарство. Комбинацията от две или повече промени
в начина на живот може да постигне още по-добри резултати.

Първият вид лечение за хипертония са препоръчваните превантивни промени в начина
на живот и включва промени в хранителния режим, физически упражнения и
отслабване. Всички тези промени са показали значително понижаване на кръвното
налягане при хора с хипертония. Промяна в начина на живот се препоръчва дори
когато хипертонията е достатъчно висока, за да е оправдателна незабавната
употреба на лекарства.

Препоръчват се различни програми, предназначени за намаляване на физиологичния
стрес, като например биофийдбек, релаксация или медитация за намаляване на
хипертонията. Научните проучвания обаче не подкрепят тяхната ефикасност, тъй
като проучванията най-общо са с ниско качество.

Промяната в хранителния режим като преминаване на диета с ниско съдържание на
натрий е от особена полза. Дълготрайното (повече от 4 седмици) спазване на диета
с ниско съдържание на натрий при хората от европеидна раса е ефективно за
понижаване на кръвното налягане както при хората с хипертония, така и при хората
с нормално кръвно налягане. Освен това DASH диетата, богата на ядки,
пълнозърнести храни, риба, плодове и зеленчуци, която се препоръчва от
Националния институт по проблемите на сърцето, белите дробове и кръвта, също
понижава кръвното налягане. Основна характеристика на плана е ограничаването на
приема на натрий, въпреки че диетата е богата също на калий, магнезий, калций и
протеин.

За лечението на хипертония понастоящем се предлагат няколко класа лекарства,
наричани общо антихипертонични лекарства. При предписването на лекарства се
вземат предвид сърдечносъдовият риск на пациента (включително риска от инфаркт
на миокарда и инсулт) и отчитанията на кръвното налягане. Ако бъде започнато
лечение с лекарства, Седмата Национална Комисия по Проблемите на Хипертонията
(JNC-7) към Националния институт по проблемите на сърцето, белите дробове и
кръвта препоръчва лекарят да следи за отговора към лечението и да прави оценка
на всякакви нежелани реакции, получени от лекарството. Понижаването на кръвното
налягане с 5 mmHg може да намали риска от инсулт с 34%, а риска от исхемична
болест на сърцето с 21%. Понижаването на кръвното налягане може да намали и
вероятността от развиване на деменция, сърдечна недостатъчност и смърт от
сърдечно-съдово заболяване. Целта на лечението трябва да бъде понижаване на
кръвното налягане до по-малко от140/90 mmHg за повечето хора и още по-ниско за
хората с диабет или бъбречно заболяване. Някои медицински специалисти
препоръчват нивата да се поддържат под 120/80 mmHg. Ако не бъде постигната
набелязаната цел за кръвното налягане, необходимо е още лечение.

Препоръките за избора на лекарство и как най-добре да се определи лечението за
различните подгрупи са се променяли през годините и са различни в различните
страни. Специалистите не са на едно мнение по отношение на това кое е
най-доброто лекарство. Групата за сътрудничество на Кокран, Световната здравна
организация и препоръките на Съединените щати поддържат становището за ниска
доза диуретици на основата на тиазид като предпочитано начално лечение.
Препоръките на Великобритания посочват блокерите на калциевите канали (CCB) за
хора над 55-годишна възраст или за хора от африкански или карибски произход.
Според тези препоръки инхибиторите на ангиотензин-конвертиращия ензим (АСЕ
инхибитори) са предпочитано начално лечение за по-младите хора. В Япония
началното лечение, с което и да е от шестте класа лекарства включващи: CCB, АСЕ
инхибитори/ARB, тиазидни диуретици, бета блокери и алфа блокери, се счита за
приемливо. В Канада всички тези лекарства, с изключение на бетаблокерите, се
препоръчват като евентуална първа възможност.

На много хора се налага да вземат повече от едно лекарство за контролиране на
хипертонията. Препоръките на JNC7 и ESH-ESC guidelines съветват да се започне
лечение с две лекарства, когато кръвното налягане е повече от 20 mmHg над
систолната или повече от 10 mmHg над диастолната цел.

Предпочитаните комбинации са инхибитори на ренин–ангиотензиновата система и
блокери на калциевите канали или инхибитори на ренин–ангиотензиновата система и
диуретици. Допустимит е комбинации включват следните:

При възможност трябва да се избягват комбинации от ACE инхибитор или антагонист
на ангиотензин ІІ рецепторите, диуретик и НСПВС (включително селективни COX-2
инхибитори и лекарства без рецепта като ибупрофен), поради високия риск от остра
бъбречна недостатъчност. Жаргонно в австралийската здравна литература тази
комбинация е позната като „троен удар“. Достъпни са таблетки, съдържащи
фиксирана комбинация от два класа лекарства. И въпреки че такива таблетки са
много удобни, най-добре е те да се използват при хора, при които вече е
установен резултатът от лечение с отделните компоненти.

Лечението на умерена до тежка хипертония намалява смъртността и
сърдечно-съдовите странични ефекти при хората на възраст над 60 години. При
хората над 80-годишна възраст лечението не понижава значително общата смъртност,
но намалява риска от сърдечно заболяване. Препоръчваната цел за кръвно налягане
е по-малко от 140/90 mm Hg, като тиазидните диуретици са предпочитаното
лекарство в Америка. В редактираната версия на препоръките за Великобритания
предпочитаното лечение са блокерите на калциевите канали с прицелни клинични
отчитания от по-малко от 150/90 mmHg или по-малко от 145/85 mmHg при измерване
на кръвното налягане амбулаторно или в домашни условия.

Резистентната хипертония е хипертония, която остава трайно над целта за кръвното
налягане, независимо от употребата на три антихипертонични средства,
принадлежащи към различни класове, приемани заедно. Препоръките за лечение на
резистентна хипертония са публикувани във Великобритания и САЩ.

До 2000 г. почти един милиард души или приблизително 26% от възрастните по света
имат хипертония. Заболяването се среща често както в развитите страни (333
милиона), така и в развиващите се страни (639 милиона). Процентните стойности на
болните обаче варират значително в различните региони, като най-ниската стойност
е 3,4% (сред мъжете) и 6,8% (сред жените) в провинциалните части на Индия, а
най-високата е 68,9% (сред мъжете) и 72,5% (сред жените) в Полша.

През 1995 г. беше изчислено, че 43 милиона души в Съединените щати имат
хипертония или вземат антихипертонични лекарства. Тази цифра представлява почти
24% от възрастните в САЩ. През 2004 г. процентът на хората с хипертония в
Съединените щати се е увеличил и е достигнал до 29%. До 2006 г. хипертонията
засяга вече 76 милиона възрастни в САЩ (34% от населението), а процентът на
възрастните афроамериканци с хипертония е сред най-високите в света – 44%.
Заболяването се среща по-често сред местното американско население и не толкова
често сред бялото население и сред мексиканското население на САЩ. Процентните
стойности нарастват с възрастта и са по-високи в югоизточните Съединени щати.
Хипертонията се среща по-често при мъжете в сравнение с жените (въпреки че
менопаузата намалява тази разлика) и при хората с нисък социалноикономически
сатус.

Процентът на високо кръвно налягане сред децата се увеличава. В повечето случаи
хипертонията при децата, особено в предюношеска възраст е вторично следствие от
вече съществуващо заболяване. Освен затлъстяването, бъбречните заболявания също
са много честа (60 – 70%) причина за хипертония при децата. Юношите обикновено
имат първична или есенциална хипертония – 85 – 95% от случаите.

Съвременното схващане за сърдечно-съдовата система започва с труда на лекаря
Уилям Харви (1578–1657). В книгата си „За движението на сърцето и кръвта“ („De
otu ordis“) Харви описва кръвообращението. През 1733 г. английският свещеник
Стивън Хейлс прави първата публикация съдържаща измерване на кръвно налягане.
Описания на хипертонията като заболяване идват от различни източници, сред които
Томас Йънг през 1808 г. и Ричард Брайт през 1836 г.. Първото съобщение за
повишено кръвно налягане при човек без доказателство за бъбречно заболяване е
направено от Фредерик Акбар Махомед (1849–1884). Хипертонията обаче започва да
се разглежда като обект на клиничното дело едва през 1896 г. с изобретяването на
маншетния сфигмоманометър от Шипионе Рива-Рочи през 1896 г. Това изобретение
прави възможно измерването на кръвното налягане в клиниката. През 1905 г.,
Николай Коротков подобрява техниката, като описва тоновете на Коротков, които се
чуват със стетоскоп при разпускане на маншета на сфигмоманометъра, когато
артерията е била аускулирана.

В миналото лечението на това, което наричали „болест на усиления пулс“ се е
състояло в намаляване на количеството на кръвта чрез кръвопускане или прилагане
на пиявици. Жълтият император на Китай, Авъл Целз, Гален и Хипократ препоръчвали
кръвопускане. През 19-ти и 20-ти век, преди появата на ефикасно фармакологично
лечение за хипертония, се прилагат три вида лечение, всяко от които с множество
странични ефекти. Тези лечения включвали стриктно ограничаване на солта
(например спазване на оризова диета), симпатектомия (хирургическа аблация на
части от симпатиковата нервна система) и лечение с пирогени (инжектиране на
вещества, които причиняват треска, като по този начин индиректно понижават
кръвното налягане). Първото химическо лечение за хипертония – натриев тиоцианат,
е използвано през 1900 г., но има много странични ефекти и остава непопулярно.
Няколко други средства са разработени след Втората световна война.
Най-популярните и сравнително ефективни по това време са тетраметиламониев
хлорид и неговите производни хексаметоний, хидралазин и резерпин (извлечени от
медицинското растение Змийска рауволфия (Rauwolfia serpentina)).

Значително постижение е откриването на първите добре поносими перорални
средства. Първото е хлоротиазид, първият тиазиден диуретик, разработен от
антибиотика сулфаниламид и официално станал достъпен за лечение през 1958 г. Той
повишава отделянето на солта, като същевременно предотвратява натрупването на
течност. Едно рандомизирано контролирано изпитване, спонсорирано от
Правителствения отдел за ветераните на САЩ сравни хидрохлоротиазид плюс резерпин
плюс хидралазин с плацебо. Проучването беше спряно преждевременно, тъй като
участниците в групата с високо кръвно налягане, които не получаваха лечение,
развиха много повече усложнения, отколкото лекуваните пациенти и беше счетено за
неетично те да бъдат лишавани от лечение. Проучването продължи с хора с по-ниско
кръвно налягане и показа, че лечение, дори при хора с лека форма на хипертония,
намалява риска от сърдечно-съдова смърт с повече от половина. През 1975 г. на
екипа, разработил хлоротиазид, беше присъдена наградата Ласкер за специален
принос в здравеопазването. Резултатите от тези проучвания доведоха до кампании в
здравеопазването за увеличаване на общественото съзнание за хипертонията и
насърчиха измерването и лечението на високо кръвно налягане. Тези мерки явно
допринесоха, поне отчасти, за наблюдаваното 50% понижаване на случаите на инсулт
и исхемична болест на сърцето между 1972 г. и 1994 г.

Световната здравна организация посочва хипертонията или високото кръвно налягане
като водеща причина за сърдечно-съдовата смъртност. Световният съюз за
хипертония (СЛХ), „чадърна организация“ на 85 национални общества и съюзи за
хипертония, допуска, че повече от 50% от хипертониците по света не съзнават, че
имат това заболяване. За да се вземат мерки по проблема, през 2005 г. Световната
лига по хипертония започна глобална кампания за повишаване на обществената
осведоменост относно хипертонията и определи всяка година 17 май да се чества
като Световен ден за борба с хипертонията. През последните три години все повече
национални общества се ангажират със Световния съюз за хипертония и проявяват
новаторство в дейностите си за разпространяване на посланието сред
обществеността. През 2007 г. е отбелязано рекордно участие на 47 страни-членки
на Световния съюз за хипертония. През седмицата на Световния съюз за хипертония
всички тези страни си сътрудничиха с местните правителства, професионални
общности, неправителствени организации и частни предприемачества, за да
популяризират повишаването на общественото съзнание относно хипертонията чрез
събития в медиите и публични събирания. С помощта на средства за масова
комуникация като интернет и телевизия съобщението достига до повече от 250
милиона души. От година на година, с нарастването на усилията, СЛХ добива все
по-голяма увереност, че е възможно посланието да достигне до почти всички от
изчислените 1,5 милиарда души страдащи от високо кръвно налягане.

В САЩ високото кръвно налягане е най-честият хроничен здравословен проблем
налагащ посещения при лекуващия лекар. По изчисления на Американската сърдечна
асоциация през 2010 г. преките и косвени разходи за високо кръвно налягане
възлизат на 76,6 милиарда щатски долара. В Съединените щати 80% от хората с
хипертония знаят за заболяването си, а 71% вземат някакво антихипертонично
лекарство. Само 48% от хората, които знаят, че имат хипертония обаче контролират
в задоволителна степен заболяването си. Неподходящата диагноза, лечение или
контрол на високото кръвно налягане може да попречат на овладяването на
хипертонията. При постигането на контрол на високото кръвно налягане
медицинските специалисти се сблъскват с много пречки, включително
противопоставяне на приемането на множество лекарства за постигане на целите за
кръвното налягане. Пациентите също се срещат с предизвикателства при спазването
на графиците за приемане на лекарствата и извършване на промени в начина си на
живот. Въпреки всичко е възможно постигане на целите за кръвното налягане.
Понижаването на кръвното налягане значително намалява разходите, свързани с
по-големи медицински грижи.



https://bg.wikipedia.org/wiki/%D0%A0%D0%B0%D0%B4%D0%B6%D0%B0_%D0%9D%D0%B0%D0%B8%D0%BD%D0%B3%D0%BE%D0%BB%D0%B0%D0%BD

Раджа Наинголан (на фламандски: Radja Nainggolan), роден на 4 май 1988 г., е
белгийски професионален футболист, полузащитник, настоящ играч на италианския
Рома и националния отбор на Белгия.

Наинголан е роден в Антверпен. Майката на Наинголан е белгийка, а бащата е от
Индонезия. Бащата напуска семейството когато Наинголан е само на 1 година.Има
близначка сестра- Риана, също се занимава с футбол, и е част от Женския
национален отбор на Белгия.Интересно може би е,че тя е протестантка а той е
католик.

Майката на Наинголан умира през 2010 г., като след нейната смърт Наинголан
татуира 2 крила на гърба си - едното с датата ѝ на раждане, а другото - с датата
на смъртта.

Наинголан говори свободно холандски, английски, италиански и майчиният му език
френски.

Започва да тренира футбол в Жерминал на 11-годишна възраст, но когато е
17-годишен е привлечен от италианския Пиаченца. Въпреки младостта си, той бързо
успява да се утвърди като титуляр в Серия Б. През сезон 2008-09 изиграва 38
мача, в които помага на отбора си да завърши на 10-то място.

На 27 януари 2010 г. преминава под наем с опция за постоянно закупуване в
елитния Каляри. Прави дебюта си на 27 февруари в мач срещу Интер, загубен с 0–3.
След края на сезона, Каляри го закупува за постоянно. Там той е твърд титуляр
през всичките си години в отбора.

На 7 януари 2014 г. преминава под наем в отбора на Рома, отново с опция за
постоянно закупуване.

Наинголан прави дебюта си за Рома на 9 януари 2014 г., при победата с 1–0 срещу
Сампдория за Купата на Италия. На 22 февруари отбелязва първия си гол за Рома,
при победа с 1–0 срещу Болоня. Вторият му гол за Рома, отбелязан срещу
Фиорентина, осигурява класирането на отбора за Груповата фаза на Шампионската
лига.

Раджа Наинголан прави дебюта си мъжкия национален отбор на 29 май 2009, в мач
срещу Чили, част от Кирин Къп. Първия си гол за националния отбор отбелязва на 5
март 2014 г., в мач срещу Кот д'Ивоар.

Попада в разширения списък на Белгия Световното първенство през 2014, но не и в
окончателния състав.

В квалификациите за Европейското първенство през 2016 обаче, Наинголан е твърд
титуляр, отбелязвайки голове срещу Босна и Херцеговина и Андора, помагайки на
отбора да се класира на Европейско първенство за пръв път след 16 години.



https://bg.wikipedia.org/wiki/%D0%9E%D1%81%D0%BA%D0%B0%D1%80_%D0%A3%D0%B0%D0%B9%D0%BB%D0%B4

Оскар Уайлд (на английски: Oscar Wilde) е ирландски и британски драматург,
писател и поет. Един от най-успешните драматурзи на късновикторианска Англия,
както и една от най-големите знаменитости на своето време, Уайлд претърпява
съкрушителен провал и е отхвърлен от лондонското висше общество, заради
непристойно поведение.

Оскар Уайлд е роден на 16 октомври 1854 г. в Дъблин. Завършва с отличие колежа
„Тринити“ и след това заминава за Оксфорд, за да продължи изучаването на
класическа литература и философия. Там той бързо става популярен със своите
предпочитания към зараждащото се ново декадентско движение, чийто идеал е
„чистото изкуство“. В обществените си изяви Уайлд провокира светските кръгове с
необичайния си маниер на обличане и с типа мъжественост, който демонстрира.

През 1881 г. излиза първият му сборник „Стихотворения“, отличаващ се с блестяща
форма и с опита поезията да бъде изградена посредством принципите на
импресионизма в живописта, но поемите са определени от консервативната критика
като “изкуствени и неискрени”.

След 1882 г. в творчеството му доминира прозаическото начало. Чете лекции в САЩ
и Англия (1882-1891 г.) върху съвременното изкуство, модата и новия дизайн,
пътува във Франция и работи като редактор в сп. „Женски свят“. Прави първите си
драматически опити, издава три сборника с разкази, литературно-критическите
есета „Идеи“, романи и др.

Във викторианска Англия от всички мъже се очаквало да се оженят и да създадат
семейство. Оскар бил принуден да скрие хомосексуалността си и през 1884 г. се
оженил за Констанс Лойд. Не след дълго на двойката им се родили двама синове —
Сирил и Вивиън.

Отпечатването на романа „Портретът на Дориан Грей“ (1890) му спечелва славата на
модерен писател с оригинален талант, затвърдена и от феноменалния успех на
неговите пиеси. Автор е на девет комедийни пиеси, най-известните сред които:

Пише и издава 2 сборника с приказки - „Щастливият принц и други истории“ (1888)
и „Къщата на наровете“ (1892), които и до днес се преиздават.

Изключително популярен става със своите афоризми и анекдоти, както и с
остроумния диалог, характерен за много от произведенията му, сред които и
Кентървилския призрак

Но успехът го съпровожда кратко време. През 1891 г. Уайлд се среща с лорд Алфред
Дъглас и между тях започва екстравагантна интимна връзка. На 15 май 1895 г.
писателят е осъден на 2 години каторжен труд за непристойно поведение и
хомосексуализъм.

След излизането си от затвора се установява в Париж, където живее под името
Себастиан Мелмот с оскъдната помощ, изпращана му от неговото семейство.
Последните две произведения на „разкаялия се грешник” са неговата изповед „De
Profundis“ (1897) и поемата „Балада за Редингската тъмница“ (1898).

Оскар Уайлд (46-годишен) умира от менингит на 30 ноември 1900 г., забравен от
всички и беден като просяк.

Оскар Уайлд учи в колежа "Тринити" от 1871 до 1874, където е приет със
стипендия. През тези години се заражда интересът му към гръцката литература. В
"Тринити" Уайлд спечелва множество отличия, а след което продължава
образованието си в Оксфорд, където също получава стипендия. Там той проявява
влечение към масонството, а след като започва редовно да посещава католически
литургии и дори пътува до Рим, където получава аудиенция от папа Пий IX, след
която остава напълно изумен, Уайлд изпитва желание да стане католик. Това
решение е прието остро от баща му, който го заплашва със спиране на средствата,
които му предоставя за образованието. Оскар урежда всичко относно кръщенето си,
но в последния момент се отказва, запазвайки интерес към католическите
богослужение и литургии за цял живот.

Във времето, през което Оскар Уайлд учи в Оксфорд, той става известен с ролята
си в естетичните и декадентски движения. Той ходи с дълга коса, въпреки че от
време на време играе бокс, открито презира "мъжествените" спортове и украсява
стаята си с пера от паун, лилии, слънчогледи, син порцелан и други предмети на
изкуството. Някои елементи у тези естети, към които се причислява Оскар Уайлд,
предизвикват презрение, но техните сантиментално отношение към света и показно
облекло стават отличителни белези. Уайлд веднъж претърпява физическа разправа с
четирима свои състуденти и, изненадвайки всички, се справя с тях собственоръчно.
До третата си година в Оксфорд Уайлд вече е започнал да изгражда образа си в
обществото. Той не приема образованието си в университета като единствен път към
знания и това негово отношение предизвиква временното му изключване, след като
закъснява с около един месец започването на семестъра заради кратко пътешествие
в Гърция.

След завършването си в Оксфорд, Уайлд се връща в Дъблин. Там той отново среща
своята приятелка от детството, Флоренс Балкомб, която е сгодена за писателя Брам
Стокър и се омъжва през 1878. Уайлд е разочарован, пише ѝ, че си спомня „двете
години – най-сладките години от моята младост“, които са прекарали заедно. Също
споменава намерението си да „се завърне в Англия, сигурно за дълго“. Така и
прави – отпътува през 1878 и след това посещава Ирландия само два пъти за
кратко.

Несигурен какво да прави, той пише на свои познати, търсейки свободна позиция в
Оксфорд и Кембридж, но неуспешно, и се установява в Лондон. Следващите години
прекарва там, в Париж и в САЩ, където пътува и изнася лекции. Пишейки
стихотворения още от времето, когато е учил в „Тринити“, през 1881 Уайлд издава
първия си сборник „Стихотворения“. Книгата като цяло е добре приета, още на
следващата година започва да се разпространява от различни издатели, но все пак
сборникът не се харесва от всички. От Оксфорд обвиняват Уайлд в плагиатство, а
сатиричния вестник „Пънч“ осмива младия писател.



https://bg.wikipedia.org/wiki/%D0%9C%D0%BE%D0%BD%D1%82%D0%B0%D0%BD%D0%B0

Монта̀на е областен град, разположен в Северозападна България, административен и
стопански център на едноименните общини Монтана и област Монтана. Намира се на
около 45 km южно от река Дунав, на около 35 km на северозапад от Враца и на
около 30 km на изток от границата със Сърбия.

Според последни данни на НСИ към 31.12.2015 г., населението на Монтана е 40 293
жители.

Монтана се намира на река Огоста в предпланински район на север от Стара
планина, заобиколен от изток от възвишението Пъстрина (555 m) и от юг от
Монтанското бърдо (307 m), наречено в западната си част „Баира“. На югозапад от
града се намира язовир „Огоста“.

Най-старата част на града е кварталът в подножието на Монтанското бърдо (Баира).
Квартали на Монтана са жилищните комплекси „Младост 1“, „Младост 2“ и „Плиска“
(в северозападната част на града), „Кошарник“, „Огоста, „Мала Кутловица“,
„Пъстрина“ и „Изгрев“. Последните три квартала са единствените, които се намират
на десния бряг на Огоста, докато по-голямата част от града се намира на левия ѝ
бряг.

Климатът е умерено-континентален, със студена зима и горещо лято. Средната
температура през януари е –2.2°C, през юли 21°C. В последните години на 20 век и
първите 10 – 15 години на 21 век температури от 35 – 40°C през лятото са
обичайно явление.

Първото име на града, дадено му от римляните, е Монтанезиум. При нахлуването на
славянските племена районът на римския град започва да се нарича със славянското
име Кутловица, вероятно заради котловината, в която е разположена областта.

През 1891 г. Кутловица е преименувана на Фердинанд, като с жеста си заслужава
благоволението на княз Фердинанд I и получава статут на град. Това става при
официалното откриване на железопътната гара, на което присъства и самият княз
Фердинанд. Носи се легенда, че за да постигнат градския статут на селото,
местните управници напили Фердинанд на празненството по случай новата жп линия и
така лесно го убедили да даде градски статут на Кутловица.

Според друга версия градският статут на Монтана е свързан с избирането на
Фердинанд за княз на България. Когато пристига със своите спътници по Дунав, той
слиза в град Лом, откъдето поема с карета за София. Вечерта го заварва в село
Кутловица. Неговите придружители подсказват на местните управници да поискат
градски статут на селото, тъй като това е първото място, на което Фердинанд е
пренощувал след пристигането си в България. За да бъде признат за град, е
трябвало да има определен брой души. Съответно местната управа си служи с измама
и преувеличава броя на населението, но Кутловица е призната за град и в чест на
княза е променено името ѝ на град Фердинанд.

През 1945 г. правителството на Отечествения фронт преименува града на
Михайловград на името на загиналия през 1944 г. комунистически активист Христо
Михайлов, работил в организацията на БКП и взел участие в Септемврийското
въстание в града. През 1993 г. с указ на президента Желю Желев името на града е
променено на Монтана (по античното си име Municipio Montanensium).

Районът около Монтана става част от римската провинция Горна Мизия през 29 г.
пр. н. е. заради стратегическото си местоположение. Бърдото е изиграло главна
роля за построяването на военен гарнизон, чиято цел е била да предпазва от
идващи от север вражески нашествия. Около 160 г. военният лагер, основан
вероятно на мястото на старо тракийско селище, получава градски права под името
Монтанензиум (на латински: Municipio Montanensium), което се превежда буквално
като „планинско селище“ (поради непосредствената близост на Балкана). Градът се
развива и благоустроява по римски модел и става второто по важност селище в
Горна Мизия след Рациария (Арчар). През този период е изградена крепостта на
хълма над Монтана, обществени сгради, храмове, бани и театри. Монтана се
превръща в типично имперско селище, където съжителстват местното романизирано
население, италийски и малоазийски заселници. Основа на икономиката са едрите
земевладелци от италийски произход и техните вили и имения, където местното
население служи като работна ръка при добива на земеделска продукция и злато по
поречието на Огоста. В града има и прослойка гръкоезични заселници от източен
произход, занимаващи се със занаятчийство и лихварство. За покровители на града
в духа на елинизма са обявени Диана и Аполон.

Между 440 и 490 г. Северозападна България е опустошена от набезите на хуните на
Атила и готите. Между 500 и 560 г. славяните и аварите нанасят пореден
опустошителен удар върху гръко-римската култура в региона, а заселилите се в
района славяни наричат селището Кутловица. По времето на Първото и Второто
българско царство селището се възстановява и става център на епархия.

След превземането на Кутловица от османците селището е разорено и запустява.
Между 1450 и 1688 г. поради стратегическото си значение Кутловица е заселена от
турци и преживява нов разцвет като типично ориенталски град. Построени са две
джамии, турска баня, чешми и нови обществени сгради. Чипровското въстание и
неговият разгром, в който участват турци от Кутловица, затвърждават облика на
Кутловица като османски остров и пост срещу австрийското влияние през следващите
XVIII и XIX век.

По време на Освобождението в града има турска махала (около 600 души) около
сегашната улица „Извора“, българска махала (50 души) и циганска махала (100
души).

След Освобождението започва масивна миграция на население към Кутловица. Първата
група, която се заселва в града, са земеделци от района на Белимел и Митровци.
Следва голяма вълна преселници от Берковско и след 1912 г. – преселници от
Царибродско, Годечко, Софийско, Троянско, както и от Македония. След 1944 г. има
масова равномерна миграция към Монтана от всички селища в тогавашния
Михайловградски окръг.

Заедно с притока на население градът преживява икономически разцвет – след 1878
г. се построяват електрическа мрежа, жп гара, поща, болница, дава се началото на
панаир и читалище в града. След 9 септември 1944 г. са построени завод за
акумулатори, 2 машиностроителни завода, завод за инструменти, предачна фабрика,
завод за подова керамика и фитинги.

От 1878 г. до днес Монтана е част от различни административни единици, според
многобройните закони за административно деление на България.

След Освобождението Кутловица влиза във Вълчедръмската околия, която е част от
Ломско окръжие. С Указ № 782 от 10 ноември 1882 г. [ДВ, бр. 132, 18/11/1882]
седалището на Вълчедръмската околия се премества в Кутловица и околията се
преименува в Кутловишка.

При административната реформа от 1901 г. Ломско окръжие е закрито и Фердинадска
околия влиза в новосъздадената Врачанска област.

През 1987 г. страната е разделена на области и Михайловград става център на
Михайловградска област, обединяваща бившите Видински, Врачански и
Михайловградски окръзи.

При последната административна реформа от 1999 г. Област Монтана се разделя на
областите Монтана, Враца и Видин, като територията на Област Монтана съвпада по
територия с Михайловградски окръг от 1959 г.

Долната таблица показва изменението на населението на града в периода от 1934 –
2014:

Гербът на Монтана представлява син щит, на който е изобразена покровителката на
антична Монтана – богинята Диана. Гербът е увенчан с крепостна корона, а около
щита има поставена девизна лента с надпис „Диана – покровителка на Монтана“.
Утвърден е през 1997 г.

Между 1944 и 1993 г. на герба на Михайловград са изобразени 3 стилизирани
пламъка като символ на Чипровското въстание, бунтовете от 1923 г. и 9 септември
1944 г.

Значителна част от населението на града, предимно около средна възраст, се
занимава със земеделие и скотовъдство през свободното си време в лични
стопанства в околните села. Друга част работи временно или сезонно в Гърция,
Италия и Испания.

Градът се намира на първокласен път Е79 Видин – Враца – София – Кулата и главен
път 81 (Лом – София). Връзката на Монтана със София, от която Монтана е
силнозависима икономически, е затруднена поради липса на съвременно изпълнение
на участъка от Път 81 между Берковица и Костинброд.

Построяването на Дунав мост 2 при Видин и присъединяването на България и Румъния
към ЕС осигурява по-бърза връзка на региона със Средна Европа.

Липсва транспортна връзка със съседните окръзи в Сърбия. Граничният пункт при
село Салаш (на 60 км от Монтана) е затворен от 40 г.

Има широка магазинна мрежа от малки и средни магазини. По-големи магазини за
хранителни стоки са от търговските вериги Кауфланд, Билла, Лидъл, Т-маркет и
магазин за техника от веригите Техномаркет Европа, Технополис и Зора. В Монтана
са разположени и няколко открити пазара, където се предлага земеделска
продукция, произведена в региона.

В града функционира МБАЛ „Д-р Стамен Илиев“, поликлиника, Център по дентална
медицина, Специализирана болница за лечение на нервни болести „Свети Георги“,
както и множество частни лекарски и стоматологични кабинети.



https://bg.wikipedia.org/wiki/%D0%9C%D0%B0%D0%BB%D0%B4%D0%B8%D0%B2%D0%B8

Малдивите (среща се и като Маледиви) (на дивехи: ދިވެހިރާއްޖެ) са островна
държава в Индийския океан, състояща се от група атоли и намираща се на югозапад
от Индия и на около 700 км югозападно от Шри Ланка. Те са най-малката азиатска
държава и по население, и по територия.

Най-високата им точка е 2,3 метра над морското равнище, а средната им височина е
1,5 м. Общата им площ е 300 км². Столицата се намира на най-големия атол и се
нарича Мале. Малдивите нямат нито една река или голямо езеро и се чувства
недостигът на питейна вода. Температурата на въздуха целогодишно е между 24°C до
33°C.

Архипелагът е бил заселен преди повече от 2000 години. Жителите му са били
будисти още по времето на великия Ашока около 3-ти век преди новата ера. Араби и
персийци започват да се заселват в района около V-VI век. Ислямът навлиза на
островите като основна религия през 1153 г. Проповедникът на исляма се
самопровъзгласява за султан и основава династия, която просъществува няколко
века. Малдивите попадат под владичеството на Португалия (1558), а след това под
това на Холандската Ост-Индия (1654). През 1887 стават протекторат на Англия.
Получават независимост на 26 юли 1965, а на 11 ноември 1968 след проведен
референдум са обявени за република. Момун Абдул Гаюм става президент през 1978
година и остава на този пост до 2008 година, тъй като е преизбиран 6
последователни пъти в отсъствието на опозиция и служи 6 петгодишни мандата. След
разрешаване на политическите партии на негово място с всенародни избори е избран
Мохамед Нашид.

Малдивският архипелаг се състои от 26 атола, обединяващи 1190 коралови острова,
които се простират на територия от 90 000 квадратни километра, което прави
Малдивите една от най-разкъсаните и разпръснати на голяма територия държави в
света. Състои се коралови рифове и пясъчни ивици по продължението на 960 км
дълга подводна планинска верига, издигаща се от дълбините на Индийския океан.
Само 203 острова са обитаеми, най-големият от които - Мале, където се намира и
единственият град и единственото пристанище - едноименната столица. Повечето
острови са обкръжени от коралови рифове. Всеки атол има средно по 5 до 10
населени острова и 20 до 60 ненаселени. Малдивите са и най-ниската държава в
света - най-високата точка на територията ѝ достига едва 2,3 метра. На някои
острови обаче има дюни, които достигат 3 метра височина.

През 2008 година президентът след избирането си обявява намерението си за
закупуване на земи в Австралия, Индия и Шри Ланка поради загрижеността от
глобалното затопляне на климата и повишаването нивото на световния океан. Земите
ще бъдат закупени със средства от туризма. Около 600 000 туристи посещават
архипелага всяка година.

За последните 100 години нивото на океана в този район се е издигнало с 20
сантиметра. Около 1970 година обаче нивото е паднало с около 20 сантиметра.
Някои прогнози показват, че има вероятност около 2050 година островите да
изчезнат напълно. Други прогнози предричат, че нивото на окена в тази част на
света ще се издигне с около 60 см около 2100 година.

Земетресението в Индийския океан от 2004 година и последвалото го цунами нанася
големи щети на икономиката, обществото и природата - много хора остават
бездомни, а на заобикалящата среда са нанесени необратими вреди.

Почвата представлява около 15 сантиметра хумус, под него се намират около 50-60
см пясъчници и след това пясък. Кокосовите палми са националното дърво на
страната и се намират в изобилие на островите. Поради недостига на прясна вода
обаче другите видове растителност са рядкост. Някои дървета, като например манго
започват да умират поради просмукването на солена вода в почвата. Повечето
постоянни жители разчитат на дъждовна и грунтова вода за питейни нужди.

Водещи отрасли в икономиката на страната са туризъм, риболов, корабоплаване и
търговия. Добиват се също така бисери и корали.

Малдивите са почти напълно непознати до 1970-те. Населени са само 200 острова от
общо 1192 и на тях живеят 328,536 души (според преброяването от 2012). Туризмът
представлява около 30% от брутния вътрешен продукт и основната причина за
развитието на икономиката на тази страна и създаването на работни места. Първият
курортен комплекс отваря врати през 1972 година.

Съгласно официалната правителствена страница за туризма 1972 година бележи
началото на прехвъляне на тежестта на икономиката от риболова към туризма. Днес
страната има 89 курортни комплекса с капацитет от 17 000 легла за 600 000
туристи, които ежегодно посещават Малдивите. Те са предпочитано място заради
сравнително умерения климат, чистата синя вода, белите пясъчни ивици,
възможността за практикуване на водни спортове целогодишно и заради изключително
интересния и богат подводен свят.

Риболовът е вторият по значимост сектор на промишлеността след туризма. Според
националната традиция и думите на президента риболовът е основен за оцеляването
на нацията. Малдивите имат изобилие на различни видове риба - риба тон,
баракуда, махи-махи (делфинова риба) и много други. Освен идустрия, риболовът е
и развлечение, както за местните жители, така и за туристите. Той е бил основно
препитание за жителите от векове. Дори и днес в него е заето половината от
трудоспособното население на държавата, съсредоточено в частния сектор. Около
50% от улова се изнася навън - основната част заминава за Шри Ланка, а
останалата за Япония, Сингапур, Тайланд и Германия. 90% от експорта на рибата е
или замразена, в консерви или изсушена. Само 10% от нея е прясна.

Земетресението от 2004 година и последвалото цунами не успяват да нанесат
съществени вреди на кораловия риф и на риболова като цяло.

Земеделието играе сравнително малка роля в икономиката на страната. С
разрастването на туризма намалява и така по принцип оскъдна обработваема земя.
Друг проблем е недостига на вода за напояване. Значителна част от
селскостопанската продукция се внася. Основната култура, която се отглежда е
кокосовата палма, а също така хлебно дърво, банани, манго и птици.
Промишлеността е представена от малки знаятчийски работилници, текстилни и
рибо-консервни предприятия, които произвеждат основно дрехи, сувенири и лодки.

Малдивите са съставени от смесица от различни етноси и култури, които са
населявали островите по едно или друго време. Най-вероятно първите заселници са
дошли тук от южна Индия и Шри Ланка.

През 1905 населението е 100 000 души и остава непроменено до 1970-те. След
получаване на независимост през 1965, здравеопазването се подобрява и през 1978
броят на населението се удвоява. Около 2007 година то достиха 300 000. Според
данни от април 2008 около 70 000 чуждестранни работници и 33 000 нелегални
имигранти представляват 1/3 от населението на страната. Общият брой на
населението е 301 475 (юли 2000), 369 031 (юли 2007)

Културата на Малдиви е повлияна от различни видове източници, но най-важните са
намиращите се в близост Шри Ланка и Индия. Официалният и най-широко
разпространен език е дивехи, който спада към групата на индо-европейските езици.
Английският се ползва широко в търговията и някои правителствени училища. Езикът
е със санскритски произход.

Древните крале пренасят будизма от континента на островите. След дългия будистки
период мюсюлманите донасят със себе си Суни исляма, който се налага като религия
около 12-ти век. Въпреки че това е преобладаващата религия, се забелязват и
отделни части със суфизъм, като например някои мавзолеи, които днес се считат за
културно наследство.

Малдивите са една от седемте държави в света, в които атеизмът е незаконен и
наказуем със смъртно наказание. 



https://bg.wikipedia.org/wiki/%D0%9C%D0%B0%D0%B2%D1%80%D0%B8%D1%86%D0%B8%D0%B9

Република Мавриций е островна държава в югозападния Индийски океан, на около 900
km източно от най-големия африкански остров Мадагаскар. Освен остров Мавриций,
републиката включва островите Св. Брендън, Родригес и Агалега.

Остров Мавриций е открит през 1507 г. от португалски мореплаватели, като никога
преди това не е бил населен с хора.

Територията включва големия едноименен остров (1865 km²) и множество малки
острови. Цялата островна група е с вулканичен произход. Най-разнообразен е
релефът на о. Мавриций. Южната част е планинска, с най-висок връх Питон (826 m).
Централната част е платовидна, а северната представлява крайбрежна низина.

Населението на Република Мавриций е общо 1 288 000 души (2009). Етническият
състав на населението е разнообразен. Доминират индомаврицийците (68%), потомци
на индийски наемни работници, докарани насила на островите през XIX в. Втората
по големина етническа група (27%) е със смесен произход- маврицийци-креоли.
Официален език няма; най-разпространен е английският, други езици: френски,
маврицийски креолски, бихари, хинди, тамилски. Основните религии са индуизъм,
християнство (католици), ислям (сунити).



https://bg.wikipedia.org/wiki/%D0%9A%D0%BE%D1%80%D0%BD%D0%B5%D0%BB%D0%B8%D1%8F_%D0%9D%D0%B8%D0%BD%D0%BE%D0%B2%D0%B0

Корнелия Петрова Нинова е български политик, народен представител от
парламентарната група на БСП. Председател на БСП от 8 май 2016 г.

Корнелия Нинова е родена на 16 януари 1969 г. в село Крушовица, област Враца.
Дипломира се в юридическия факултет на СУ „Климент Охридски“. През 1995 г.
работи в Софийския градски съд като стажант-съдия, а в периода 1995 – 1996 г. е
юрисконсулт на Столична община.

От 1996 до 1997 г. е следовател в столичната следствена служба. В периода
март-август 1997 г. е юрисконсулт на БТК.

Между 1997 и 2005 г. Нинова е изпълнителен директор на „Техноимпекс“ АД. Тя е
назначена на тази длъжност при правителството на Иван Костов. Същевременно е
назначена и на поста председател на съвета на директорите на
„Техноимпортекспорт“. „Техноимпекс“ и „Техноимпортекспорт“ са външнотърговски
дружества, предвидени за приватизиране, като впоследствие тя оглавила и
приватизацията на първото дружество. Петър Жотев, министър на икономиката и
енергетиката при Костов, твърди, че премиерът му подал кандидатурата на Нинова.

От септември 2005 г. до март 2007 г. е зам.-министър на икономиката и
енергетиката по външноикономическата политика. От декември 2005 г. е председател
на Управителния съвет на „Булгартабак Холдинг“ АД. През 2007 г. е отстранена от
управата на дружеството и е разследвана по твърдения за престъпление срещу
правосъдието. Според прокуратурата тя и следователят Татяна Шарланджиева са
„пазили“ бизнесмена Красимир Георгиев /известен като лобист в съдебната система
с прякора „Черния Красьо с тефтерчето“ / от наказателно преследване по делото
„Топлофикация“. Нинова е отстранена с решение на премиера Сергей Станишев от
поста на заместник-министър през май 2007 година.

На 8 май 2016 г. е избрана за председател на БСП с 395 гласа срещу 349 гласа за
дотогавашния председател Михаил Миков.



https://bg.wikipedia.org/wiki/%D0%94%D1%8F%D0%B2%D0%BE%D0%BB%D1%81%D0%BA%D0%BE%D1%82%D0%BE_%D0%B3%D1%8A%D1%80%D0%BB%D0%BE

Пещерата е разположена на 1,5 km северно от село Триград в Триградското ждрело в
Родопите.

Името на пещерата идва от формата на бившия вход (сега – изход), наподобяващ
дяволска глава.

Първият опит за проникване в пещерата е направен през 1962 г. от Радостин
Чомаков, Никола Корчев и Елена Пъдарева. Тримата алпинисти достигат до Голямата
зала на пропастта, след което правят опит да продължат надолу по пътя на реката.
Недостигът на екипировка, както и липсата на опит осуетяват по-нататъшното
проникване в пропастта.

Дяволското гърло е пропастна пещера, която е формирана вследствие на пропадането
на земните пластове. Основната ѝ част е заета от голяма зала, в която се намира
най-високият подземен водопад на Балканския полуостров.

Пещерата се е получила от река, падаща под земята от 42 m височина, образувайки
огромна зала, наречена "Бучащата зала". Дължината и е 110 m, ширината – 40 m, а
височината ѝ достига до 35 m. Това е най-голямата зала в българските пещери след
входната зала на Деветашката пещера – в нея може да се побере напр. катедралата
"Св. Александър Невски". В пещерата се влиза през изкуствена галерия с дължина
150 m, през която се достига до основата на водното течение. Оттук 301 стъпала
нагоре извеждат покрай подземния водопад през стария вход до повърхността. На
близо 400 m от входа на “Дяволското гърло” водите на подземнотечащата река се
губят в сифон-галерия. Дължината на сифона е повече от 150 m, а след него по
60-метрова галерия подземната река напуска пещерата и излиза отново на
повърхността през пещера.

Дяволското гърло дава убежище на 4 вида прилепи, които обитават пещерата през
различните сезони. Чрез наблюдения и улови с мрежи са установени :

В тази пещера зимува най-голямата в България и на Балканите колония на пещерен
дългокрил прилеп (Miniopterus schreibersii).

Дяволското гърло дава начало на различни легенди от времето на траките. Една от
тях говори, че именно тук Орфей се спуска в подземното царство на Хадес, за да
спаси любимата си - Евридика.



https://bg.wikipedia.org/wiki/%D0%A5%D0%B0%D0%BB%D0%BA%D0%B8%D0%B4%D0%B8%D1%87%D0%B5%D1%81%D0%BA%D0%B8_%D0%BF%D0%BE%D0%BB%D1%83%D0%BE%D1%81%D1%82%D1%80%D0%BE%D0%B2

Халкидическият полуостров или Халкидонски полуостров, Халкидики или Халкидика
(на гръцки: Χαλκιδική, Халкидики) е полуостров в Егейска Македония, Северна
Гърция.

Той е вдаден в Егейско море и е разположен между Солунския и Орфанския залив. На
юг образува 3 разклонения – Касандра (Палене), Ситония (Лонгос) и Атон (Света
гора, Акте – в Античността).

Находки в пещерата Петралона свидетелстват за живот на полуострова още отпреди
700 000 години. Според митологията тук е погребан гигантът Енцелад. Името Атон
идва от скалата, която той хвърля по Олимпийските богове. През 9 век на Атон са
основани първите манастирски общности.

В административно отношение по-голямата част от полуострова се заема от ном
Халкидики, северната му част принадлежи към ном Солун, а югоизточният му ръкав
Света гора е най-старата монашеска република.



https://bg.wikipedia.org/wiki/%D0%A2%D0%BE%D1%81%D0%BA%D0%B0%D0%BD%D0%B0

Тоскана (на италиански:Toscana) е административен регион на Италия. Тоскана е
един от най-важните италиански региони заради своето историческо, художествено,
икономическо и културно наследство.

Намира се в Централна Италия и граничи на северозапад с Лигурия, на север с
Емилия-Романя, на изток с Марке и Умбрия и на юг с Лацио. Има брегова ивица на
Лигурско море – от Карара до Пьомбино и на Тиренско море – от Пьомбино до
границата с Лацио.

Регионалната столица е Флоренция, която е най-големият град и най-важен
исторически, художествен и икономическо-административен център; другите градове
са: Арецо, Гросето, Ливорно, Лука, Маса, Карара, Пиза, Пистоя, Прато и Сиена.

До 1859 г. е независима държава. След това става част от Сардинското кралство,
после на кралство Италия и днес – от република Италия.

Апенинските планини обкръжават Тоскана от север и изток, но по-голямата част от
територията ѝ са хълмове. Други главни планини са:

Тосканският архипелаг се състои от седем големи и няколко малки острова и много
на брой малки скали. Главният остров е Елба, който е заобиколен от Лигурско море
на север, Корсиканския пролив на запад, Тиренско море на юг и пролива на
Пиомбино на изток. Бреговете на острова са осеяни с малки плажове. На север от
Елба, между Корсиканския пролив и Лигурско море, се намират островите Капрая и
Горгона, които имат силно насечена брегова ивица. На юг от Елба се намират
островите Пианоза, изцяло равнинни и с песъчливи брегове, Монтекристо – с високи
и насечени брегове, Джильо с високи брегове, освен няколкото малки плажа, и
Джанутри – с много скали.

Първите сигурни следи за човешко присъствие са от II хилядолетие пр.н.е.. От
тази епоха има няколко селища, открити на различни места в региона. Между 10 век
пр.н.е. и 8 век пр.н.е., се развива културата Виланова.

През 8 век пр.н.е., на територията на Централна Италия, се появяват първите
следи на загадъчен неиндоевропейски народ: етруските. От тях е останало името на
територията, наречена Етрурия. Най-големият разцвет на цивилизацията им е около
6 век пр.н.е., когато владенията им се разпрострират от река По до Кампания: те
пресушават блата, строят пътища, улици и градове като Арецо, Киузи, Волтера,
Популония, Ветулония и Розеле. Етруските са били цивилизован народ – жените са
имали същите права като мъжете.

През 3 век пр.н.е., етруските са победени от римляните и след периода на
икономическо развитие, целият регион губи важността си. Римляните създават нови
градове, като Фиезоле, Флоренция и Коза, някои от които и днес са модерни
градове, а другите са добре запазени археологически места.

След падението на Римската империя, регионът е завоюван последователно от
остготи, византийци и лангобарди (569), които създават херцогство със столица
Лука (Херцогство на Туския). След като Карл Велики побеждава лангобардите,
херцогството става графство и после маркграфство на Лука (Маркграфство на
Туския). През 9 век семейството Атони, които вече владеят Модена, Реджо Емилия и
Мантуа, стават маркизи на Туския. През този период започва да се развива
строителството на замъци и феодализма.

През 11 век Пиза става най-могъщият и важен град на Тоскана, разширявайки
владенията си по целия тоскански бряг, над тосканския архипелаг и над Сардиния и
Корсика. На юг се намира владението на семейството Алдобрандески, от
лангобардски произход, което управлява територията, намираща се днес в
провинциите Сиена и Гросето, докато град Сиена не става независим.

През 13 век започва времето на свободните комуни, и Лука е първата комуна в
Италия. Възникват първите форми на демокрация и първите сдружения на работници и
Тоскана става пример за културна, обществена и стопанска автономия. Сред
тосканските градове бързо се налага комуната на Флоренция, поради културни и
икономически причини.

Благодарение на своите многоброийни литератори и артисти между 14 век и 15 век,
Тоскана, и преди всичко Флоренция, става един от най-важните центрове на
италианския Ренесанс. Регионът е политически независим от 12 век, а после се
разделя на малки държави, сред които най-важните са република Флоренция и
република Сиена. Силното развитие на търговията предизвиква възникването на
първите банки (във Флоренция и Сиена). От 14 век република Флоренция започва да
обединява тосканските земи, завоювайки близките територии, освен град Сиена.
През 15 век семейство Медичи, банкери, стават господари на Флоренция. Започвайки
от Лоренцо Великолепни, те укрепват властта си, докато Козимо I Медичи не става
херцог на Тоскана и после, през 1569 г. – ерцхерцог на Тоскана. След падането на
република Сиена през 1555 г., цяла Тоскана, с изключение на Лука, която е
независима република, и Пьомбино, което е малко независимо княжество, е под
флорентиско владение.

Медичите управляват Тоскана до 1737 г., когато последният ерцхерцог, Джангастоне
Медичи, умира без наследници и ерцхерцогството преминава във владение на
семейство Лорена (на Франческо Стефано Лорена, съпруг на Мария Тереза,
императрица на Австрия). Той никога не стъпва в Тоскана или във Флоренция и
възлага администрацията на сина си, Петър Леополд. Най-важният закон на Леополд
е премахването на смъртното наказание на 30 ноември 1786 г., за пръв път в света
(днес това е денят на празника на региона). След краткото владение на Наполеон,
семейство Лорена се завръща в Тоскана. Управлението им е просветено време,
защото те преобразуват юридическия правилник, строят първите железопътни линии,
създават кадастър и пресушават блатото в Марема. Последният ерцхерцог е внукът
на Леополд, Леополд II, който управлява до присъединяването на Тоскана към
кралство Италия.

Територията на бившето тосканско ерцхерцогство е присъединена без сражения и
след всенародно гласуване на 15 март 1860 г. През 1865 г., Флоренция става
столица на Италия в очакване на завоюването на Рим.

Това е таблица с регионалния брутен вътрешен продукт и БВП на човек за Тоскана
от 2000 до 2006 г.:

Това е таблица с БВП на Тоскана през 2006 г., разделен според главните
икономически дейности:

Тоскана е първият регион в Европа, одобрил закон срещу обработването и
производството на ГМО (6 април 2000).

В планините земеделието е по-ограничено, преди всичко до брането на гъби,
кестени и трюфели. По хълмовете има предимно маслинени горички и лозя. Зехтинът
е един от най-важните продукти на региона, както и вината от лозя от райони като
Кианти, Монталчино, Монтепулчано и Сан Джиминяно са много известни в целия свят.

На хълмовете и в равнините се отглеждат цветя (в Пистоя и провинцията ѝ) и
зърнени храни, слънчогледи, царевица, цвекло и шарфан (провинциите на Сиена,
Гросето и Флоренция).

Туризмът е един от главните икономически отрасли на Тоскана. Повечето от 40% от
туристите идват в морските курорти като Виареджо и Версилия; един пример е
Марема, която през лятото удесеторява броя на населението си. Друга част от
туристите посещава центровете на културата – Флоренция приема повече от 7 млн.
души на година. През последните години се развиват селският, спа- (заради
термалните извори в (Кианчано Терме, Монтекатини Терме и Сатурния)) и зимният
туризъм (Абетоне и Амиата планина).



https://bg.wikipedia.org/wiki/%D0%A1%D0%B0%D0%BC%D1%83%D0%B8%D0%BB

Самуѝл е български цар, управлявал България от 997 г. до 6 октомври 1014 г. Той
е първият владетел от династията на Комитопулите.

От около 971 г. Самуил управлява България съвместно с тримата си братя, а след
смъртта им става действителен владетел на българите, макар че формално царската
титла принадлежи първо на пленения от ромеите Борис II, а впоследствие на Роман.
През 997 г. цар Роман умира и Самуил става едноличен владетел в едно от
най-трудните времена в българската история.

В продължение на десетилетия той успява да удържи атаките на византийския
император Василий II и дори му нанася сериозни поражения. Непрестанните борби за
надмощие с Византия продължават през цялото му царуване.

Цар Самуил умира на 6 октомври 1014 г., вероятно от сърдечен удар, който
получава при вида на войниците си, ослепени след битката при Беласица.

След преждевременната смърт на царя, България не успява да издържи дълго на
военния натиск на византийците. Четири години по-късно идва и краят на Първото
българско царство.

За ранните години на Самуил не се знае много. Надписът от с. Герман край
Преспанското езеро и добавките на епископ Михаил Деволски към хрониките на
Скилица сочат, че бащата на комитопулите е Никола, а майка им – Рипсимия.
Нейното име според някои изследователи говори за арменския ѝ произход. Според
изворите Никола е бил болярин и областен управител от най-високо ниво. В
латинската версия на хрониките на Скилица е наречен comes, а синовете му –
comites. Титлата комит е давана на управниците на комитати, на които България е
разделена от средата на 9 век. Предполага се, че комит Никола е управител на
голямата област Средец. Вероятно той се намира в близки родствени връзки с
преславския царски двор – сред потомците му са разпространени имената на
владетели от Симеоновия род. Самуил кръщава един от синовете си, Гавраил
Радомир, на неговия дядо – Гавраил, брат на Симеон, а племенникът на Самуил,
Иван Владислав, кръщава един от своите синове на прадядо си – Пресиян.

Предположението, срещащо се в по-стари изследвания, че Самуил е имал съгласно с
тогавашния български обичай второ име Стефан, почива на исторически извор, чиято
автентичност е оспорена.

Две столетия по-късно управлението на комитопулите легитимира създаването на
Втората българската държава. Мястото на Самуил в българската държавна традиция,
като наследник на Симеон и Петър и предшественик на Асеневци, е засвидетелствано
в кореспонденцията на папа Инокентий III с българския цар Калоян и с унгарския
крал Емерих. В писмо от 1203 г. Калоян съобщава, че е натоварил Търновския
архиепископ Василий с мисия до папата, „съгласно обичая“ на неговите

През 968 г. България е нападната от русите, начело с княз Светослав, който
овладява североизточната част на страната. Българският цар Петър умира на 30
януари 969 г. През същата година Светослав е принуден да се завърне в страната
си, която е връхлетяна от печенегите. През лятото на 969 г. той предприема втори
поход отвъд Дунава. Най-ранната поява на комитопулите в средновековните хроники
е едно широко дискутирано известие на Скилица. Според него Давид, Мойсей, Арон и
Самуил, „синове на един от велемощните комити,“ започнали да бунят България,
което наложило завръщането на Борис и Роман в родината им (виж. по-долу). На
това известие е отделено голямо внимание в контекста на дискусиите около
популярната сред историците в края на 19-ти век (Иречек, Дринов) и по-късно
отхвърлена теория за Западнобългарска държава, отцепила се от Петровото царство.
Някои историци (Златарски, Петров, Антоляк) виждат в съобщението важен
исторически извор и му дават специфични интерпретации. Други (Острогорски,
Розен, Ферлуга) го определят като недостоверно и резултат от особености в
начина, по който Скилица подрежда събитията в хрониката си, а трети (Пириватрич)
не го отричат категорично, но избягват да го използват като източник на
информация за политическата роля на Самуил и братята му в събития от периода
969 – 971 година. Не се поставя под съмнение принадлежността на комитопулите към
висшето болярско съсловие изправено в тези смутни години пред нелеката задача да
опази българската държавност.

Сведенията за завръщането на Борис II и брат му Роман в Преслав са оскъдни.
Известно е обаче, че след превземането на българската столица през 971 г. от
византийския император Йоан Цимисхий, българският цар е бил с всичките си царски
достойнства. Това говори, че след падането на Преслав в края на 969 г.
най-вероятно се е стигнало до споразумение между българите и русите за съвместни
действия срещу Византия. По време на втория си поход отвъд Дунава Светослав се
надява, че ще му се отдаде да превземе Цариград. Настъплението му на юг е много
бързо и той се превръща в сериозна заплаха за Византия. Ако в завръщането на
Борис в България ромеите са виждали възможност опасностите за империята им да
намалеят, то планът им не успява. На страната на русите при настъплението им в
Тракия през 970 г. се бият и българи. Дали комитопулите са били сред тях е
трудно да се каже. Твърдата им антивизантийска позиция обаче със сигурност се е
радвала на широка подкрепа сред българите. За тяхната популярност по-късно
допринася и ролята им за спасяването на българската патриаршия след падането на
Преслав през лятото на 971 г. в ръцете на Йоан Цимисхий, когато Светослав е
победен и изтласкан от Подунавието, а Борис – отведен в Константинопол и
публично развенчан.

За периода 971 – 976 г. хрониките мълчат. Съобщението за посрещане на български
пратеници през март 973 г. от германския император Ото I в Кведлинбург не може
да се приеме като потвърждение за една вече утвърдена политическа и международна
позиция на комитопулите. Недостатъчното исторически извори за тези пет години
позволяват да се правят само догадки за формата на управление в незавзетите от
ромеите български земи. В историографията се приема, че четиримата братя са си
разпределили властта върху тях. Давид ръководи българските територии в Тесалия и
южна Македония. Вторият брат – Мойсей, се установява в Струмица. Третият брат,
Арон, поема властта над Средец. Най-малкият брат, Самуил, управлява Видин (а
според В. Златарски – Преспа). Смята се, че на Самуил се пада задачата да
подготви освобождаването на изгубените български земи на североизток. Главната
цел и на четиримата братя е да укрепят държавата и да си върнат изгубените
български земи.

Благоприятен момент за комитопулите настъпва в началото на 976 г., когато умира
византийският император Йоан Цимисхий. Възползвайки се от сътресенията във
Византия, предизвикани от бунта на управителя на Месопотамия – Варда Склир,
против младия император Василий II, българите започват настъпление към Елада и
Пелопонес обсаждайки Лариса.

Съгласно мнение, застъпено от много български медиевисти, непосредствено след
кончината на Цимисхий, населението на североизточна България се вдига на
въстание и отхвърля византийската власт. Бунтът е воден от местни аристократи
(Петър и Боян), които са връзката на комитопулите с останалите български земи. В
хода на бунта византийските управители са изгонени, а хората признават властта
на братята (Мойсей, Давид, Арон и Самуил, които управляват България съвместно).

Тази версия за освобождаването на североизточна България от византийска власт е
подложена на сериозни критики след откриването на византийски печати при
археологически разкопки в старата българска престолнина Велики Преслав.
Въпросните печати сочат, че византийското административно присъствие в тези земи
е продължило поне до август 986 г.

Скоро след освобождаването на българските територии от река Дунав до Стара
планина, българите се насочват към Отвъддунавска България, която също е
поробена. Византийските сили там не са добре подготвени за война и скоро
отстъпват.

Мойсей обсажда Серес, но случайно хвърлен камък от крепостта го убива на място,
Давид също загива при странни обстоятелства. Той е убит от наемни убийци край
Преспа. Често съвременните историци твърдят, че зад тези убийства стои Самуил с
цел да си осигури самостоятелна власт, но подобни предположения не са доказани.
Действията на двамата братя преди смъртта им привличат вниманието на Византия
към тях, което дава възможност на Самуил да се подготви за ново настъпление.

Около 978 г. двамата синове на цар Петър – Борис и Роман, които са пленени от
византийците при превземането на Преслав през 971 г., се завръщат в България при
не съвсем изяснени обстоятелства. На границата Борис е убит по грешка от
български граничар, който е заблуден от византийските му дрехи. Борисовият брат
Роман успява да обясни кой е, отведен е при Самуил във Видин и е провъзгласен от
комитопулите за цар, а Самуил става първи пълководец на България., Самуил и Арон
приемат Роман за титулярен владетел, осъзнавайки необходимостта от обединяване
на българите в трудната им кауза да запазят независимостта си от Византия.
Немаловажен при това е фактът, че Роман е единственият пряк наследник на Петър
I.

Цар Роман оставя управлението в ръцете на Самуил, а той се занимава най-вече с
църковни дела.,

След смъртта на Давид и Мойсей, Арон е най-възрастният от вече двамата братя.
Той ръководи българските земи, които се намират най-близо до Тракия, император
Василий решава да се насочи към него. Друг е въпросът, че Арон иска да спре
войната с Византия и постепенно да си осигури самостоятелна власт, като отстрани
по някакъв начин брат си Самуил.

Споразумението между Арон и Василий II предвижда сродяване между двамата. Арон
избира за своя жена сестрата на Василий II. От Цариград е изпратен севастийският
митрополит, който вместо сестрата на императора води със себе си неизвестна
никому жена. След като измамата е разкрита митрополитът е изгорен жив, както
твърди арменският летописец Асохиг. Когато византийският император разбира за
стореното, събира армия и се насочва към прохода Траянови врата, преминава го и
обсажда Средец. Обсадата продължава 20 дни и се превръща в предизвестие на
катастрофата, която очаква ромеите. Българите изгарят обсадните машини и взимат
със себе си много добитък, злато и пленници. Василий II решава да отстъпи към
Филипопол, но пътят му минава отново през Траянови врата, където българите на
Самуил, притекъл се на помощ на своя брат, вече го причакват. Почти цялата
византийска армия е унищожена или попада в плен. Самият император оцелява по
чудо. Според повечето извори датата на грандиозното поражение е 17 август 986 г.

Стремежът на Арон към самовластие и тайните му преговори с Василий II водят до
раздор между двамата братя, който завършва с избиването на Арон и целия му род.
Единствен оцелява синът му Иван Владислав, защото за неговия живот се застъпва
Самуиловият син Гавраил Радомир. След смъртта на Арон, цяла България минава в
ръцете на Самуил.

През 986 година във Византия отново избухва бунт, българите решават да използват
момента и нападат Солун, където е разположена голяма вражеска войска. След битки
до 989 година областите на Епир, почти цялата Солунска област, както и
крепостите Верия и Сервия са присъединени към България, която отново се простира
на три морета.

През 989 г. размириците във Византия най-накрая приключват, бунтовниците са
разбити, а разпрата с Вардар Склир завършва с помилването му. Така императорът
може да се насочи изцяло срещу България. Към 991 г. войната с българите пламва
отново, а междувременно българският цар – Роман е пленен и откаран в Цариград.

Войната на Балканите приключва през 995 година, защото Византия е нападната от
Фатимидите, поради което Василий отново оставя настрана българите. Самуил се
възползва и след като си връща изгубените територии, се отправя към Солун. Срещу
него е изпратен синът на солунският дук, Ашот който е победен и пленен от
българските армии. Самуил е решен да щурмува Солун, той предвидливо разделя
войската си на части и подготвя множество засади, след което напада града с
малък отряд, който бързо е разбит от дук Григорий. Дукът помисля че е победил и
започва да преследва избягалите от отряда, тогава се натъква на една от
засадите, армията му е победена и той също загива в боя.

След Солун, Самуил превзема отново Тесалия, преминава отбраната на прохода
Термопили и нахлува в Атика, след нея прониква и в Пелопонес.

Притеснен от тези събития, Василий II изпраща пълководеца Никифор Уран. През 996
г. Самуил се връща обратно, за да не допусне византийците да му отнемат част от
земите, и се среща с Уран до река Сперхей. В този момент реката е придошла и
двете армии дълго стоят на двата отсрещни бряга. През нощта, византийците
откриват брод през реката и нападат българите, докато те спят. Следва
безмилостно клане, а Самуил и синът му Гавраил Радомир са ранени и едвам успяват
да се спасят. Никифор Уран пленява 12 000 българи и за известно време България
остава без налични сили за борба срещу ромеите.

През 997 година достига вест, че плененият български цар Роман е починал в
катакомбите на Цариград. С неговата смърт си отива и династията на Крум. По това
време няма законен владетел на българският престол, затова изборът пада на
най-близкият родственик на Симеон Велики и този, който през всички тези години
на война води българските войски – Самуил.

Новата Самуилова династия трябва да получи международно признание, но тъй като
отношенията между българи и византийци не са добри, Самуил получава
благословията не на патриарха а на римския папа, който го провъзглася за
император (цар) на българите.

Като български цар първите си военни действия Самуил води срещу сърбите през 998
г., вероятно за да предотврати евентуален съюз на Византия с тях.

Веднага щом разбира за нападението, сръбският княз Иван Владимир се оттегля с
армията и народа си към планините, Самуил установява част от войските си в
околностите на планините и обсажда крепостта Улцин с останалата част. Иван
Владимир получава шанс от Самуил да се предаде, той не се съгласява, тогава
българският владетел прибягва до услугите на един сръбски жупан, който сам
предлага услугите си преди това, скоро сръбският крал се предава. Иван Владимир
е заточен в Преспа, след което българите превзимат Котор и Далмация и настъпват
към Дубровник, но опитът на Самуил да овладее града не сполучват и затова той се
отправя и завладява областите Босна и Рашка.

По-късно Иван Владимир е оженен за дъщерята на Самуил – Теодора Косара и върнат
в Зета като васален на българите владетел. На тези събития е посветен
най-старият сръбски роман „Иван и Косара“ написан през XIII век.

По същото време на сватбата на Теодора с Иван Владимир, Самуил сключва още една
„брачна сделка“ със сватбата на пленения Ашот и дъщеря си Мирослава. След
сватбата Ашот е направен управител на Драч. Този ход цели укрепване на южните
български територии.

Самуил влиза и в съюз с Унгария, чрез женитбата на сина си Гавраил Радомир и
дъщерята на унгарския владетел Геза.

Докато Самуил се намира в Сърбия, Византия събира силите си и в продължение на 3
месеца войските, предвождани от Никифор Уран, извършват нападения над
българските земи.

През 1001 г. Василий II изпраща войските си отвъд Стара планина и превзема
Плиска, Преслав и Дръстър. Армиите на императора продължават да извършват
нападения, докато накрая Североизточна България пада отново.

През 1002 г. византийците се насочват към южните части на България, с цел да си
върнат Тесалия. Когато достигат крепостта Верея, управителят ѝ Добромир не се
съпротивлява, а дори минава на страната на византийците. Крепостта Колидрон също
се предава без бой. Не е такова положението с крепостта Сервия – управителят ѝ
Никулица успява да задържи дълго време армиите на противника, но когато врагът
прониква в крепостта и притиска защитниците ѝ, българите се предават. Василий
II нарежда Никулица да бъде отведен в Цариград, където му присъждат титлата
патриций, с цел да бъде привлечен на византийска страна, поради добрите си
качества, но Никулица успява да избяга и се връща при Самуил, с когото планират
действията на българските войски. В края на годината българите нападат отново
крепостта Сервия, но атаката не успява и Никулица е пленен.

Василий II продължава походите си в Македония и скоро стига до Воден. След
продължителна обсада градът е превзет.

След сватбата на Самуиловия син, Гавраил Радомир и дъщерята на унгарския крал
Геза, настъпват приятелски отношения между двете страни. Но след смъртта на
унгареца Геза, противниците на унгарския престолонаследник, Гюла и Купан, са
подкрепени от болярина Охтум, който по това време е областен управител на
териториите на България, намиращи се отвъд Дунав.

Когато синът на Геза, Стефан, се възкачва на престола, той решава да разтрогне
брака между Гавраил Радомир и унгарската принцеса. Българите продължават да
подкрепят Гюла и Купан и скоро Унгария навлиза в България от северозапад . От
тези затруднения на българите се възползва Византия. През 1002 г. започва
обсадата на Видин, който е блокиран от ромеите в продължение на повече от осем
месеца , докато накрая крепостта пада след предателството на видинския
митрополит.

През 1003 г. българите решават да играят ва-банк: насочват се срещу Адрианопол,
за да накарат византийците да смъкнат обсадата на Видин. Василий не се хваща на
тази уловка, жертва Адрианопол и упорито продължава обсадата на Видин, който
впоследствие е принуден да капитулира. Самуил не продължава към столицата на
Византия, защото не иска излишно да рискува отдалечавайки се твърде много от
българските територии.

В същото време унгарците побеждават войските на Охтум, който загива в сражението
. Така българите започват постепенно да губят контрол над северна България.

Василий решава веднага да се възползва от създалата се ситуация и през лятото на
1003 г. се насочва на юг, подкрепен от унгарски войски. Скоро Василий се оказва
пред Скопие. Междувременно Самуил вече се е завърнал. Двете армии са очи в очи,
но разделени от буйните води на Вардар. И тук българският цар допуска същата
грешка, както при р. Сперхей. Ромеите намират брод, разбиват българската армия и
превземат Скопие. След това ромейският император се насочва към здравата
Пернишка крепост, управлявана от Кракра, който се слави като опитен воин и умел
стратег. Византийската армия понася тежки загуби и е принудена да се оттегли.
Василий се завръща в Цариград, минавайки през Филипопол. След фиаското на
императора при Перник, българите успяват да си върнат Скопие.

През 1004 година Самуил се възползва от тежките загуби на Византия при битката
за Перник и отново напада Солун но не го превзема, но пленява византийския
военачалник Йоан Халда. Загубите, които българите претърпяват през тези 4
години, са твърде значителни.

След тези военни неуспехи на Самуил, много от военачалниците и управителите му
напускат България. През 1005 г. арменецът Ашот, който е женен за Мирослава,
дъщерята на Самуил, бяга от Драч заедно с нея, среща се с Василий II и му
предава властта над Драчката област.

От 1006 година нататък сраженията между българи и византийци продължават без да
спират, като през 1009 г. ромейските войски разбиват българската армия при
Крета, но Василий II не успява да се възползва максимално. Положението не се
променя до 1013 г. Василий предприема поход след поход срещу българите, които
методично са притискани в най-различни точки. Дори и през зимата, ромеите
продължават да опустошават части от България.

Развръзката на войната идва на 29 юли 1014 година. Решен да спре непрекъснатите
нападения на византийците, Самуил построява мощна преградна стена-дема при
днешното село Ключ, тъй като армиите на Василий II се очаква да минат от там.
Василий II прави много опити да превземе стената, но с неуспех и загуби на много
бойци. Войските на Византия са готови да се оттеглят, когато пълководецът
Никифор Ксифий намира таен път и заобикаля стената, нападайки българите в тил.
Византийските хроники съобщават, че ромеите нанасят решително поражение и
пленяват 14 или 15 хиляди български войници, които са ослепени и на всеки 100 е
оставен един с едно здраво око, за да води другите по пътя към дома. Гледката на
ослепената армия поразила Самуил и довела до преждевременната му смърт на 6
октомври същата година.

В израз на благодарност за това му деяние Василий II по-късно е удостоен от
византийците с прозвището „Българоубиец“ (гръцки: Βουλγαροκτόνος). Днес
булеварди в Атина, Солун и други градове в Гърция носят името „Василий
Българоубиец“, в чест на императора, победил Самуил.

Първото българско царство успява да просъществува само още 4 години след смъртта
на Самуил, след което пада под византийска власт до 1185 година, когато
българската държавност е възстановена с въстанието на братята Асен и Петър.

През 1969 година гръцкият археолог професор Николаос Муцопулос прави разкопки в
базиликата „Свети Ахил“ на едноименния остров в Малкото Преспанското езеро и в
десния ѝ наос открива четири богати погребения, три от които ограбени още в
Средновековието. Въпреки отсъствието на надписи Муцопулос предполага, че това са
гробовете на Самуил, племенника му и последен владетел на първото българско
царство Иван Владислав, зет му Иван Владимир и сина му цар Гавраил Радомир.

Антропологичните изследвания на предполагаемите кости на Самуил показват, че
мъжът е бил висок около 1,60 метра и е починал на приблизително 70 години.
Антролопозите разкриват още че лявата лакътна кост е била счупена и зараснала
накриво под ъгъл 140°.

Днес тленните останки на царя се намират в лабораторията на гръцкия професор в
Солун. Професорът е готов да направи размяна за костите, ако получи няколко
стари византийски ръкописа, които сега се намират в България.

Въпреки че Самуиловото царство има за сърцевина региона на Охрид, който сам по
себе си е един от най-значимите културни центрове на Първата българска държава,
в стара Югославия се приема, че държавата не е българска. Сръбският проф.
Драгутин Анастасиевич смята дори, че тя е основана с един по същество
антибългарски бунт на Комитопулите. Старата сръбска историография редовно описва
Самуиловото царство като Царство на македонските славяни, имплицирайки по
същество сръбския характер на македонците. Югославският византолог Георгий
Острогорски, макар да признава, че в държавно и религиозно отношение новото
царство е исторически пряко свързано с царството на Симеон и Петър и че както за
своите създатели, така и за византийците то е просто Българско царство, смята,
че в действителност тази македонска империя съществено се различава от
някогашната империя на българите.

След 1944 г. в светлината на стремежите за изграждане на нова нация във
Вардарска Македония тези идеи се приемат от редица популяризатори и учени в СФРЮ
като Драган Ташковски (1961), Степан Анатоляк (1969) и други. Документално
тезите на посочените автори се градят единствено върху многократно дискутирано в
науката кратко съобщение на Йоан Скилица, че след като вестта за смъртта на
българския цар Петър I стига до Цариград, неговите синове, които са заложници
там, са изпратени от византийските власти в България „да възпрат комитопулите в
по-нататъшното им напредване..., а Давид, Мойсей, Арон и Самуил, които са синове
на един от много силните комити на България, клонели към метеж и започнали да
бунят България“. Начинът, по който се интерпретира този пасаж, е че метежът от
969 или 970 година не е насочен срещу византийците, а срещу освободените от тях
наследници на българския трон – Борис II и Роман. Към това авторите от Югославия
прибавят, че въстанието е срещу българския народ и виждат противопоставяне и на
етническа основа.

Тази спорна югославска теза е изоставена от съвременната сръбска историография
след разпадането на федерацията. Тя все още се поддържа единствено от
историографията в Република Македония, която се гради на така наречения принцип
на ад хок-териториалност, който не се споделя от международната научна общност и
приема съвременните политически и етнически граници за винаги съществували.
Историците в Република Македония изхождат от презумпцията, че след като днес има
хора, определящи се като етнически македонци и след като през Античността
вероятно е имало такива, не е възможно през разделящите ги епохи ситуацията да е
била по-различна. Така в Средновековна България апологетите на модерната
македонска историография намират аргумент за наличието на средновековни
македонци.

Един от аргументите за българския произход на Самуил, е че при пресичането му на
българската граница, след смъртта на цар Борис II за цар е признат Роман, братът
на царя. През цялото това време (около 6 години) Самуил е главен пълководец на
българската армия и чак след смъртта на законния владетел се обявява за
български цар.

Във всички документи и различните артефакти от епохата няма нито един, който да
гласи, че Самуил е друго освен български владетел. Като македонец обаче е
определен Василий II, който произхожда от византийската тема Македония,
разположена в днешната област Тракия. Василий II (от династията на Македонците)
е наречен „Българоубиец“ от византийците, което още един път ни подсказва, че
войната е водена между българи и византийци.

Допълнително доказателство, е че българският патриарх Дамян бяга в Охрид от
окупирания Преслав, като по това време Охрид става седалище на българската
патриаршия, което отново подсказва, че столицата Охрид е била българска, а не
„македонска“. Устройството на администрацията на държавата също е била според
дотогавашните български традиции. Самата днешна област Македония след 1018 г. е
обявена от Василий II за отделна административна единица или тема под името
България.

В историческата памет на Средновековието династията и държавата на цар Самуил се
възприемат като български. Като български владетели са определени принадлежащите
към династията на комитопулите и в Дуклянската летопис. Арабският автор Яхия
Антиохийски също описва Самуил като български цар. Дори арменският историк
Асохиг (Степан от Тарон), който застъпва версията за арменски произход на
комитопулите, описва държавата на Самуил като българска.

Битолската плоча е намерена през декември 1956 година при събарянето на Чауш
джамия в гр. Битоля, която вероятно е градена с камъни от Битолската крепост. В
надписът върху нея Иван Владислав посочва, че е племенник на Самуил и съобщава
за обновяването на крепостта, която според текста е изградена за спасяване
живота на българите. Самият владетел упоменава, че е цар на българите и българин
по род. Първородният му син Пресиян II, който е и последният владетел (1018) на
държавата, носи името на кан Пресиан, първият български владетел, присъединил
района на Македония към България.

Такава е например трилогията на Димитър Талев „Самуил – цар български“, за
написването на която авторът използва редица исторически източници с цел да
защити българската история и произход на монарха:

Шести том от своята поредицата „Сказания в 15 тома“ Антон Дончев отделя на
времето на цар Самуил. Името му е „Сказание за времето на Самуила“ и е разделен
в две книги. За българския цар пише и Стефан Цанев в първи том на своите
„Български хроники“.

Битката при Беласица е спомената в стихотворенията на Иван Вазов, „Опълченците
на Шипка“ и „Не даваме я“. С битката се свързва и стихотворението на Пенчо
Славейков „Цар Самуил“. Атанас Далчев също посочва „ослепелите бойци на Самуила“
в стихотворението си „Към родината“.

През 2014 година с различни прояви България подобаващо почете 1000-годишнината
от смъртта на цар Самуил. Кулминацията на националната кампания за отбелязването
на юбилея се състоя на 9 октомври 2014 година в националния парк-музей
„Самуилова крепост“, край село Ключ, Петричко. На честването присъстваха
министри, духовници, представители на различни институции, на политически и
обществени организации, ръководители на област Благоевград и община Петрич.
Събитието почетоха президентът Росен Плевнелиев, министър-председателя Георги
Близнашки и патриарх Неофит Български.

На 8 юни 2015 година на тържествена церемония в София е открит паметник на цар
Самуил. Той е поставен до базиликата „Света София“. Автор на скулптурата е
Александър Хайтов, чийто проект е спечел конкурс сред 21 проектни предложения.
На церемонията присъстваха президентът Росен Плевнелиев и патриарх Неофит
Български, който освети паметника. Изграждането на паметника е част от
програмата за честванията на 1000 години от смъртта на владетеля.



https://bg.wikipedia.org/wiki/%D0%93%D0%BB%D0%B0%D0%B3%D0%BE%D0%BB%D0%B8%D1%86%D0%B0

Глаго̀лицата е първата славянска азбука. Създадена е от св. Кирил около 855  г.
за превод на богослужебните книги от гръцки на славянски език.

Названието глаголица идва от думата глаголъ, означаваща „дума“ (такова е и
названието на буквата Г). Тъй като глаголати означава говоря, глаголицата
поетично е наричана „знаците, които говорят“. Названието ѝ е възникнало късно в
Хърватско, като има основания да се предполага, че старото название на
глаголицата е било кирилица, по името на нейния създател Константин-Кирил
Философ.

Названието на азбуката на чешки е hlaholice, на словашки – hlaholika, на
полски – głagolica, на руски – глаголица, на хърватски и сръбски – glagoljica
(глагољица).

С глаголица са били написани първите славянски преводи на богослужебни книги, с
които св. Кирил и св. Методий и техните ученици са разпространявали
християнството във Великоморавия и Панония през IX век.

На глаголица са били написани и първите славянски оригинални произведения. Този
ранен период се отразява например от Киевските листове, в които се откриват
фонетични промени и думи, характерни за езика на западните славяни.

През 865 г. Константин-Кирил Философ и брат му Методий са изпратени от
византийския император Михаил III да покръстят западните славяни и да
организират богослужение във Великоморавия. Това е станало по молба на
великоморавския княз Ростислав. За тази цел Константин-Кирил Философ създал една
нова азбука – глаголицата. Тя е била използвана за държавни и религиозни
документи и книги, а също и в създадената от Кирил Великоморавска академия
(Великоморавско училище), където са били обучавани учениците на Константин
Философ и Методий.

През септември 885 г. папа Стефан VI издава була, с която забранява
богослужението на славянски език. От друга страна княз Святополк защитава
интересите на Франкската империя и така през 886 г. и учениците на
Константин-Кирил Философ и Методий са били принудени да избягат в България. С
тяхното идване глаголицата е получила широко разпространение там. С глаголица и
кирилица (създадена от Климент Охридски в края на IX век) са пишели
старобългарските книжовници от IX, X и XI в. В Североизточна България са открити
и многобройни надписи, писани с глаголица.

Някои от учениците са посетили Хърватско и Далмация, където възникнал ъглестият
вариант на глаголицата и останал в употреба доста дълго време. Други отишли в
Бохемия, където използването ѝ е частично възстановено през X и XI век.

В продължение на няколко века глаголицата и кирилицата се употребяват заедно,
като постепенно кирилицата измества глаголицата през Средновековието. Отделни
откъси или думи, писани с глаголица, се откриват в кирилски ръкописи до XIV век.

С глаголица са писали и в Русия, но доста рядко. В Хърватско глаголицата в т.н.
ъглест или илирийски вариант се запазва най-дълго – до средата на XVII в., но
дори в края на XIX в. там излиза от печат богослужебна книга на нея.

От IX век нататък, в зависимост от предназначението на текста, се развиват
различни типове писмо – устав, полуустав, попгерасимово писмо, под силно влияние
на гръцкия минускул (бързопис).

Усъвършенства се и начинът на оформяне на ръкописната книга. Под влияние на
украсата във византийските ръкописи през XIII – XIV век в славянските книги се
налагат три стила:

Появяват се илюстративни цикли в царските кодекси – като Томичовия псалтир около
1360 г., Лондонското евангелие от 1356 г., Манасиевата летопис от 1344-45 г.,
Мюнхенския сръбски псалтир от края на XIV век, Киевския псалтир от 1397 г.
Първата буква се украсява и оцветява в червен, син или зелен цвят или се изписва
със злато.

През 1483 г. във Венеция е отпечатана първата книга с глаголица, като печатната
глаголица в голяма степен имитира ръкописната.

Глаголицата съдържа около 44 букви в зависимост от варианта. 24 от оригиналните
38 букви са изведени от графеми на средновековния гръцки минускул. Предполага
се, че буквите Ша, Ща и Ци са извлечени от северносемитското писмо – фонемите,
които тези букви представят, не съществуват в гръцкия, но са доста
разпространени във всички славянски езици. Произходът на останалите букви е
неизвестен. За някои от тях се предполага, че произлизат от древноеврейски и
самарянски ръкописи, с които Кирил се е запознал по време на пътуването си до
хазарите.

Според петербургските филолози М. И. Привалова и Г. М. Прохоров глаголицата е
мисионерска азбука, подобна по структура и функция с църковното грузинско писмо
хуцури и други източни азбуки. Повечето букви в глаголицата действително
наподобяват хуцури по облик, а броят им в двете азбуки е почти еднакъв (38 –
40). При това „съответните звуци на речта се представят чрез видоизменяне на
един и същ знак“, а повечето букви имат цифрово значение за разлика от
кирилицата, в която цифрово значение имат само заимстваните от гръцката азбука.
Тази теория води началото си от края на 19 век и нейни основоположници са Е. М.
Гастер (1887 г., Лондон) и Р. Абихт (1895 г., Лайпциг).

Глаголицата е съставена само от един вид букви – няма главни и малки букви.
Според графическото си представяне, азбуката се развива в две форми: българска
(обла глаголица) и хърватска (ъглеста глаголица).

В облия вариант преобладават кръгове и плавни криви, докато при ъглестия се
срещат доста прави ъгли, а понякога и трапеци. Вижте изображение на двата
варианта.

Българската обла глаголица е по-старият вариант. С течение на времето колелцата
загубват кръглия си характер и стават ъгловати и начупени. Основните писмени
паметници с използвана глаголица са от Х век. Най-известните сред тях са:
Зографско четвероевангелие, Асеманиево евангелие, Мариинско евангелие, Рилски
глаголически листове, Охридско евангелие, Мюнхенски абецедар, Синайски псалтир.
Историческите източници са свързани главно с места, свързани с непосредствената
дейност на Кирил и Методий и техните последователи в Моравия, Панония и Охрид.

Всички букви имат свои имена, като повечето от тях са приети и за кирилските
букви: аз, буки, веди, глагол, добро, есть и т. н. Буквите имат и числена
стойност – първите десет за единиците, вторите – за десетиците, третите – за
стотиците. Съществува разлика в означаването на числата в глаголицата и в
гръцката азбука. Численият ред в глаголицата е оригинален и не следва гръцкия
буквен ред.



https://bg.wikipedia.org/wiki/%D0%91%D0%B0%D0%BB%D0%BA%D0%B0%D0%BD%D1%81%D0%BA%D0%B8_%D0%BF%D0%BE%D0%BB%D1%83%D0%BE%D1%81%D1%82%D1%80%D0%BE%D0%B2

Балканският полуостров е географски и исторически район в Югоизточна Европа,
разположен между Черно, Мраморно и Средиземно море. Площта му е около 505 578 
км², а населението е 54 738 330 души. Най-високата му точка е връх Мусала -
Рила, България.

Названието Балкански полуостров е било предложено за първи път и въведено в
научните среди от немския географ Аугуст Цойне през 1808 г. в публикуваната от
него книга „Опит за научно описание на земята“. Предлагайки това название,
Аугуст Цойне се е ръководел от две обстоятелства. На първо място това била
аналогията с названията на другите два южни европейски полуострова: Апенинския
полуостров и Пиренейския полуостров. Те получават имената си от планините, които
доминират на тях или ги ограничават на европейския материк. На второ място,
немският географ е повлиян от наложената от античните географи представа, че
планината Хемус (Балкан, Стара планина) е пресичала хоризонтално полуострова и
се е простирала без прекъсване от Черно море до полуостров Истрия. Предполагало
се е, че тази планинска верига не само дава географски облик на земите, южно от
река Дунав, но и че ги отделя от останалата територия на Европа. Доминирало
схващането, че планинската верига, наричана все по-често Балкан, представлявала
естествена северна граница на земите, които Аугуст Цойне означава като
„Балкански полуостров“.

Населението на Балканския полуостров е значително разнородно и е съвкупност от
населението на балканските държави. Най-голям е делът на славяните - около 22
млн. Следват ги турците 12 млн (включително тези извън Турция), гърците - 11
млн., албанците - 4.5 до 5 млн. и италианци - около 285 000.



https://bg.wikipedia.org/wiki/%D0%90%D1%80%D0%B6%D0%B5%D0%BD%D1%82%D0%B8%D0%BD%D0%B0

Аржентина, официално Република Аржентина, е държава в Южна Америка, която
представлява представителна демокрация. Простира се на площ от 2 777 410 km² и
граничи с Бразилия, Парагвай, Боливия, Чили и Уругвай. Намира се в югоизточната
част на континента със столица Буенос Айрес. Населението ѝ възлиза на около
42 046 118 души (2009). В административно отношение Аржентина се дели на 23
провинции и 1 автономен град – Буенос Айрес.

Аржентина постига независимост от Испания през 1816 г., като настоящето ѝ
управление е федерална президентска република. В религиозно отношение около 92%
от населението е съставено от католици. Официален празник на страната е 9 юли.
Коренното население е съставено от представители на около 35 индиански племена,
основно от групите мапуче, кечуа, тоба, гуарани, уичи, диагита, мокови и
хуарпес. Официален език е испанският. Президентът се избира на 4 години.

Името Аржентина идва от латински: argentum (сребро, плата на испански език).
Туземците дават сребърни подаръци на оцелелите корабокрушенци от експедицията на
Хуан Диас де Солис, което дава повод за възникването на легендата на Сребърните
планини, широко разпространена сред първите европейски изследователи на Рио де
ла Плата (Сребърната река). По асоциация се образува и наименованието на
страната – Аржентина.

Испанските конкистадори ги завоюват в първата половина на 16 век. Едри
земевладелци постепенно усвояват страната, използвайки робски труд.

Най-известният президент е Хуан Перон, който е на власт от 1946 до 1955 г.,
популярен сред работническата класа и сред бедните аржентинци. Мнозина определят
неговото управление като диктатура, защото той потушава всякакво противостоене.
Режимът му се смята за типичен представител на каудилизма – латиноамерикански
политически феномен, лансиращ властта на силна и харизматична фигура.
Емблематично лице на неговото управление става съпругата на Перон – Ева Дуарте,
влязла в историята като закрилницата на безризите Евита. Популизмът, площадните
изяви и личният интерес на Перон към идеите на италианския фашизъм и германския
нацизъм затрудняват мнозина изследователи в класифицирането на явлението
перонизъм. Факт е, че основаната от Перон Хустисиалистка партия (Партия на
справедливостта) и до днес е по-популярна като Перонистката партия. Перон е
свален от поредния военен преврат, скоро след като жена му Евита умира от рак
през 1955 г. Военни управляват Аржентина от 1955 до 1958 г. и от 1966 до 1973 г.
След попамедния провал на военните във властта Перон е поканен да се върне от
емиграция и отново да оглави страната. Той се задържа на власт едва няколко
месеца и през 1974 г. умира, след като се простудява при една своя реч от
балкона на президентския дворец Каса Росада.

Президент става новата му съпруга – Мария Естела Мартинес де Перон. Управлението
ѝ е белязано с икономически хаос и дълбока корупция и приключва с поредния
военен преврат през 1976 г. Този военен режим, който управлява страната от 1976
до 1983 г., е един от най-кървавите в историята не само на Аржентина, но и на
цяла Латинска Америка, измъчва и екзекутира много аржентински граждани без съд,
избити и безследно изчезнали са около 30 000 негови противници. Военната хунта
предприема през 1982 г. опит за въоръжено завземане на Фолклендските
(Малвинските) острови, които се водят британско владение, въпреки че са до
бреговете на Аржентина. Войната с Великобритания завършва с поражение за
Аржентина и това до голяма степен провокира падането на хунтата. След като
властта на военните пада през 1983 г., Аржентина се връща към демократичното си
управление, но е разкъсвана от икономически проблеми. В началото на новия век
Аржентина продължава да се опитва да съживи икономиката си.

Аржентина е разположена в югоизточната част на Южна Америка. На полуостров
Валдес се намира най-ниската точка на континента – 35 m н.в.) Аржентина владее
малки острови и източната част на остров Огнена земя. Релефът на страната е
предимно равнинен, зает от обширната Лаплатска низина, която включва Гран Чако,
Ентрериос и Пампата. Хълмистата равнина Гран Чако е покрита с редки гори,
обширни пасища, блата и мочурища. Ентрериос (исп. „междуречие“) е плодородната
низина между реките Парагвай и Уругвай. Пампата заема южната част на Лаплатската
низина. Тук е и столицата Буенос Айрес. На юг е разположено полупустинното плато
Патагония. Западните части на Аржентина до границата с Чили са заети от
планинските вериги на Андите с най-висока точка връх Аконкагуа (6960 m), който е
втори по височина континентален връх след Еверест.

Повечето от реките в Аржентина се вливат в Атлантическия океан. Трите реки –
Парана, Парагвай и Уругвай текат главно на юг, като формират основната речна
система в Южна Америка. Река Парагвай се влива в р. Парана северно от гр.
Кориентес в Аржентина. След това р. Парана продължава течението си на юг и изток
до Буенос Айрес, където с влива в р. Уругвай, формирайки голямата река Рио де ла
Плата. Този естуар, който носи водите на тези реки до Атлантическия океан,
образува част от аржентинската граница с Уругвай.

Около 40% от населението на Аржентина е съсредоточено в мегаполиса на Буенос
Айрес и околностите му, където силният автомобилен трафик предизвиква сериозно
замърсяване на въздуха. В провинциалните райони достъпът до чиста вода и здрава
канализация е силно ограничен. Отчита се все по-голямо замърсяване на реките,
дължащо се на засилващата се употреба на пестициди.

Федеративна република (от 1853 г.), начело с президент, избиран за 4 години.
Законодателният орган е Национален конгрес, състоящ се от Сенат (72 членове) и
Палата на депутатите (257 членове). Всеки две години палатата на депутатите се
обновява, а сенатът – 1/3. Изпълнителната власт – президент и правителство,
начело с министър-координатор.

Официалният език в Аржентина е испански. Той се говори от почти цялото население
на страната.

Освен него в Аржентина се говорят италиански, английски, корейски, както и
няколко местни диалекта.

По неофициални данни аржентинските граждани от български произход са около 40
хиляди души (според други оценки – около 80 хил.д.), главно в Буенос Айрес,
Берисо, Мар дел Плата, Роке Саенс Пеня, Лас Бреняс, Комодоро Ривадавия (към
2001). Според официалните статистики българите са под 3 хиляди души, което е
свързано с т.нар. натурализация (и отчитането само на новите емигранти в
определен период), смесените бракове и т.н.

Най-масовата вълна е от икономически имигранти през 20-те г. на ХХ в., когато
над 20 хил. българи се заселват в провинциите Буенос Айрес (Берисо) и Санта Фе,
Чубут (Комодоро Ривадавия), Чако (Роке Саенс Пеня, Лас Бреняс). Регистрирани са
Аржентино-българска фондация и гражданска асоциация „Българите в Аржентина“
(Буенос Айрес), културно-просветни дружества в Берисо, Роке Саенс Пеня, Лас
Бреняс, Комодоро Ривадавия, Мар дел Плата, вестник „Български вести“ (Буенос
Айрес).

Докато по-голямата част от електричеството в страната е произвеждано от
водноелектрически и топлоелектрически централи, Аржентина притежава една от
най-развитите и напреднали ядрено-енергийни програми в Латинска Америка,
осигуряващи 7% от енергийните нужди на страната. Като цяло електроцентралите в
Аржентина произвеждат 81,4 млрд kWh електроенергия (за 2002 г.).

В Аржентина се произвеждат широка гама от стоки за износ. През последните
няколко години произвежданите продукти се лансират добре на вътрешните и
международните пазари, което се дължи на засилената интеграция под
покровителството на Меркосур. Основните сектори на производство включват
хранително-вкусовата промишленост, текстилната промишленост, машиностроенето и
транспортното оборудване, стоки с голяма трайност, индустриални химикали,
металолеене и металообработване, електротехническа промишленост,
целулозно-хартиена промишленост. Освен всичко, напоследък Аржентина печели име
като крупен производител на нефтохимически продукти и софтуер.

Особен интерес представляват колоритното италианско предградие Ла Бока и
курортът Мар дел Плата на 400 km южно от Буенос Айрес. Кордоба е вторият по
големина град в Аржентина. От архитектурна гледна точка Кордоба в много
отношения превъзхожда столицата. Там има прекрасни ансамбли от колониалните
времена – старият пазар, католическата катедрала и т.н.

Пампасите (известни като пампа) представляват обширни плодородни прерии южно от
Чако. Те се простират западно от Буенос Айрес в голям полукръг на стотици
километри. Равнинната им и нискохълмиста повърхнина е нарушена единствено на юг
от верига хълмисти планини, издигащи се до 1200 m надморска височина. В
пампасите е съсредоточена по-голямата част от населението на Аржентина, повечето
от което е ангажирано в селското стопанство или в някои отрасли на индустрията.



https://bg.wikipedia.org/wiki/%D0%A2%D0%B0%D0%B9%D0%BB%D0%B0%D0%BD%D0%B4

Кралство Тайланд е държава в Югоизточна Азия, която граничи с Лаос и Камбоджа на
изток, с Тайландския залив и Малайзия на юг и с Андаманско море и Мианмар на
запад. Тайланд е известен и с името Сиам, официално наименование на страната до
1939. Площта ѝ е 514 311 км², от които 512 254 км² суша и 2 057 км² водна площ.

Тайланд заема част от Югоизточна Азия, като е разположен на полуостровите
Индокитай и Малака. Бреговата линия с Индийския океан (Андаманско море) и с
Тайландския (Сиамски) залив на Южнокитайско море е с обща дължина 2613 км.
Тайланд притежава и голям брой малки живописни острови и красиви плажове, които
са важни за туристическите дестинации. На 26 декември 2004 година опустошителни
вълни цунами, предизвикани от силно земетресение в Индийския океан, за броени
минути помитат тайландските острови в Андаманско море. Западната и северната
част на Тайланд прекосяват планински вериги с най-висок връх Интханон (2595 м).
На североизток е обширното плато Корат (100 – 200 м ср.н.в.), което обхваща над
¼ от площта на страната.

Географски, климатично, от гледна точка на природните ресурси, разнообразието на
формите на релефа и даже на етническия състава на населението, Тайланд се дели
на пет основни региона: Централен, Източен, Северен, Североизточен и Южен
Таиланд.

Климатът на Тайланд е субекваториален (горещ и влажен) само на юг – на
полуостров Малака, е влажен екваториален, с два пъти повече валежи в сравнение с
централните и северните райони. Тайланд се радва на тропичен, мусонен, климат с
три сезона. Измерени са средна януарска температура от 20 до 22 градуса Сº, и
средна юлска температура от 29 до 31 градуса Сº. Валежи – 1000 – 2000 мм, а в
планините – до 5000 мм. Най-голямото количество валежи пада през месеците юли и
август и то практически само в северната част на страната. Прохладният сезон
продължава от октомври до февруари. Дъждовният сезон (югозападен мусонен) трае
от юни до октомври. Третият сезон – горещият продължава от март до май.
По-големи реки – Нан, Чао Прая, Меконг (по границата с Лаос), Мун.
Растителност – листопадни тропически гори, а по платото Корат – савани. В Банкок
са регистрирани средни температури между 20 Сº и 32 Сº през месец януари и между
24 Сº и 32 Сº през месец август. Заради високата влажност на въздуха по-ниските
температури се понасят трудно. На север влажността на въздуха е значително
по-малка, а климатът – по-мек.

Тайландския народ произхожда от разположената между Тибет, Виетнам и Бирма
област Юнан, която днес принадлежи на Китай. Съществуват различни мнения за
произхода на Тайланд. Преди три десетилетия се смяташе, че Тайланд води началото
си от преди 4 500 години от северозападен Съчуан в Китай, а по-късно тайландците
се придвижват към сегашното месторазположение на страната. Тази теория се приема
за остаряла. Несъмнено най-важното археологическо откритие потвърждаващо
съществуването на древни хора по тайландските земи е било направено в мъничкото
село Бан Чианг близо до Удон Тхани в североизточен Тайланд. Систематичните
разкопки на Бан Чианг започват само преди две десетилетия, разкривайки
изрисувани керамични изделия, бижута, инструменти /сечива/ от бронз и желязо.
Заселването започва около 3600 пр. Хр. Хората от Бан Чианг отглеждали ориз,
опитомявали животни и били опитни грънчари.

Но много преди появата на хората скитащи по североизточните плата, този регион
бил единствения дом на по-древен животински вид – динозавърът. През VIII век
таите се преселват в долините и планините на настоящата територия на Тайланд.
Първият княз на Сиам се възкачва на трона през XIII век, по времето на
разпадането на мощната държава на кхмерите. Изследователите от XVIII век са
изумени от богатството на Сиам и неговата столица Аютая – пагодите с позлатени
покриви и над 200 позлатени статуи на Буда. През 1896 г. Сиам се превръща в
буферна държава на кръстопътя между две колониални области: френска – Индокитай
и английска – Бирма. През 1932 г. абсолютната монархия се преобразува в
конституционна монархия, а през 1939 г. името Тайланд заменя предишното название
Сиам. От 1946 г. държавата се управлява от крал Рама IX (Бумибол), който е
гарант за стабилността и развитието на Тайланд. През 1984 г. вкаменелостите на
хранещ се с растения динозавър бяха открити в провинция Пу Уианг и наречени
Phuwaingosaurus sirindornae.

В течение на вековете Тайланд е бил под влиянието на различни култури, от
индийците през 3-ти век, монголците между 6-ти и 11-ти век до кхмерите, които
изграждат приказния храм Ангкор Ват и които също така оставят своето завещание
под формата на многобройни каменни храмове разпръснати навсякъде в Кралство
Тайланд. Специалистите считат, че доминиращата в Тайланд култура е пристигнала с
племена, които са се придвижвали от южен Китай преди почти хиляда години. Те се
настаняват там, където сега се намира северен Тайланд преди разширяването на юг
към богатите равнини и долини, постепенно отстоявайки своята независимост от
кхмерското и монголското кралства.

Сиам е името, с което страната е позната на света до 1939 г. и отново между
1945 – 1949 г. На 11 май 1949 г. името на страната е официално променено на
Тайланд.

Кралство Тайланд е разделено на 76 провинции (чангвати), които са географски
групирани в 6 региона. Столицата Банкок е администрирана като 77-ма провинция.
Имената на провинциите съвпадат с имената на техните столици.

76-те провинции са разделени на общо 877 района (амфое). 76-тата провинция,
която обхваща столицата на страната Банкок, е разделена на 50 района. От своя
страна районите на страната са поделени на подрайони (тамбони) и села (мубан).

Тайланд е разделен на няколко географски района, които в известна степен
отговарят на териториалното разделение на провинции. Северната част на страната
е планинска с най-висока точка – Дой Интанон с височина от 2 576 метра.
Североизточната част е заета от платото Корат, обградена на изток от река
Меконг. Централната част на страната е заета преобладаващо от равнинната долина
на река Чао Фрая, която се влива в Тайландския залив. Южната част се състои от
тесния провлак Кра, който се разширява в Малайзийския полуостров. Местният
климат е тропически и се характеризира с наличието на мусони. Има топли,
дъждовни мусони, придружени с облаци от средата на май до септември, както и
сухи, студени североизточни мусони от ноември до средата на март. Климатът на
южния провлак е винаги горещ и влажен.

Флората и фауната са много богати. Тук се срещат 860 вида птици, множество
влечуги, сред които голям брой змии, множество бозайници – слонове, тигри,
леопарди, гибони, биволи и други. В миналото е имало и носорози, но през 1960-те
години изчезват заради бракониерство и изсичането на горите. Естествената
растителност в платото Корат е савана. В южните части и по крайбрежията растат
гъсти мусонни гори – джунгли (около 24% от площта на Тайланд), с ценни
растителни видове (тиково и махагоново дърво, янг, бамбук и др.) и разнообразен
животински свят –слонове, леопарди, тигри, крокодили, гибони, над 50 вида змии и
други.

Тайланд е една от най-бързо развиващите се страни не само в Югоизточна Азия, но
и в света. Икономическите успехи на Тайланд се дължат на насърчаването на
износа, евтината работна ръка, значителните преки чужди инвестиции и др. Тайланд
изнася основно компютри, части за офис-оборудване, транзистори, каучук,
автомобили и камиони, морски продукти, ориз, царевица и др. Вносът се състои
предимно от машиностроителна продукция, суровини, горива. Селско стопанство:
отглежда се каучук (3-то място в света), ориз, царевица, просо, сорго, батати,
маниока, захарна тръстика, памук, цитруси, кафе и др. Животновъдство – едър
рогат добитък, свине, слонове (15 хил.), домашни птици; Природни залежи: калай и
волфрам. Промишленост – електронна (компютри и части за тях, интегрални схеми,
телевизори, видеомагнетофони, калкулатори и др.), ювелирна, сглобяване на
автомобили, нефтохимическа, строителна, хранително-вкусова и текстилна,
дървопреработвателна и др.

Страната има население над 67 мил. жители. Гъстота – средно 121 жит. на кв. км.
Естественият прираст е 17. Средна продължителност на живота – мъже – 67 г.,
жени – 72 г. Етнически състав – тайски народи – 80,2%, китайци – 12,1%,
малайци – 3,7%, кхмери – 1,3%, планински кхмери – 1,2%, други – 1,5%.

Освен вярата в краля си тайландците изповядват будизъм. През 13 век в Тайланд
официално е признато будиското течение хинаяна, означаващо „малка колесница“
(второто по големина учение в будизма носи името махаяна – „голяма колесница“).
Понастоящем терминът хинаяна е прието да се счита за остарял и той постепенно
излиза от употреба, като е заменен от самоопределението на даденото течение –
теравада – „учение на старите“. Теравада е най-стария вариант на будизма,
получил най-ранен писмен запис (така наречения Палийски канон) и, формално е
най-близък до оригиналното учение на Буда. В него съществуват собствени строги
правила, по отношение на които е недопустим пренебрежителния тон (особено от
туристи) – като уважение към изображения на Буда, към храмовете, монасите, както
и някои ограничения в свободата на поведение за жените, но обредите като цяло са
много по-опростени, отколкото в махаяна.

Будизмът и другите религии намират отражение в тайското изкуство и в
манастирския живот. Исторически, в Сиам са съществували две култури: придворна,
основана на будиските ценности и носеща елементи на индуизма, и културата на
селата с народните песни и танци (най-известният от тях е рамвонг, в който
обикновено се канят и туристите), вярата в духове, приказките, обредите на
селскостопанския цикъл и цикъла на човешкия живот. Към народната култура може да
се отнесе и занаятчийството – изработката на предмети за употреба, обработката
на дърво, домашното тъкане на коприна, плетенето на ракита, ратан и много други.
Придворната култура включва тайския класически театър кхон, съпровождан от
традиционната музика пхи пхат, пеене и речитатив на четци, архитектурата на
будиските манастири, стенописи на храмове, скулптурни изображения на Буда.
Традиционната скулптура в Тайланд е представена, преди всичко, от негови
изображения и влиза в числото на най-значимите прояви на будиското изкуство в
света. Буда е изобразяван в определени канонически пози, имащи смисъл за
будистите, но съществува също така и голямо разнообразие от стилове на
скулптурни изображения – всичко това е представено в Националния музей в Банкок.
На запад от столицата, в близост до градчето Накхонпатхом, се намира
най-голямата статуя на Буда в света, 127-метровата Пра Патхом Чеди, а на 16 km
на северозапад от Чиангмая е разположена една от светините на будизма –
построения на върха на планина храм Ват Пра Дои Сутхеп.

Втората по значение религия в Тайланд е ислямът, който е изповядван от около
4,6 % от населението – предимно от жителите на най-южните провинции, граничещи с
Малайзия – Патани, Яла, Наратхиват и част от Сонгкхла. Те имат основно
мюсюлманско вероизповедание, състоящо се от двете етнически групи – тайландци и
малайци. Повечето малайци са мюсюлмани сунити.

В Тайланд е представено и християнството. най-ранното споменаване на християни в
Тайланд (Сиам) е в пътеписите на италианския пътешественик Людовик от Варсеми,
който посещава Югоизточна Азия около 1505 г. От неговите записки става ясно, че
първите християни в Тайланд са арменци, които живеят там постоянно и водят
търговия с Индия.. През 16 – 17 век, християнството се разпространява от
католически мисионери. Понастоящем, в страната има католически и протестантски
общности, както православна, влизаща в юрисдикцията на Руската православна
църква. Общо, по различни оценки, християните са от 0,7 % до 1,7 % от
населението на страната – основно жители на пранинските северни региони.
По-голяма част от християните са католици, а другите са протестанти –
презвитерианци, баптисти, адвентисти, лутерани, петдесятници и др.

До образуването на първата голяма тайска държава – Сукхотай, отделни области на
Тайланд (а от 12 век и цялата страна) влизат в състава на различни монски и
кхмерски държави – Бапном, Дваравати, Ченла и Камбуджадеша. След разпадането на
Камбуджадеша тайските държави Сукхотай, Аютия и Бангкок стават основни
наследници на камбоджанската култура, доколкото в самата Камбоджа не съществуват
условия за развитието ѝ. Тайската архитектура също води началото си от
камбоджанската.

Цялото развитие на тайската художествена култура е свързано с будизма, който в
тайския си вариант включва и някои индуиски мотиви. В монументалната архитектура
основните типове постройки са ступата и храма. Тайските ступи произлизат от
монски и кхмерски прототипи (прасанг, прасат, чеди; представката пра означава
„свят, свещен“). Основа за развитието на храмовете е вехан – здание с кирпичени
или каменни колони и дървен покрив.

Най-яркият пример за архитектурното творчество на тайците е комплекса от храмове
и Големия кралски дворец в Банкок. Постройките, намиращи се на територията на
комплекса, имат различна форма и значение – това обикновено са светилища, зали
за религиозни церемонии, библиотеки и школи. Стените са украсени със сцени от
индуиския епос (Рамакиен е превода на Рамаяна на тайски език от крал Рама II) и
изображения на животни от митологията. В двора на манастирите често се среща
свещеното дърво Бодхи и също така има многобройни скулптури на митични същества,
обладаващи свръхестествени сили и пазещи храмовете.

Муай тай (มวยไทย, букв. „тайландски бокс“) е местна форма на кикбокс и
национален спорт на Тайланд. Той включва ритници, удари с колене и лакти в ринг.
Играе се с ръкавици, подобни на тези, използвани в западния бокс. Благодарение
на това, Тайланд получава доста медали в бокса по време на Олимпийски игри.

Такрау (ตะกร้อ) е спорт, възникнал в Тайланд, при който играчите удрят ратанена
топка, като им е позволено да използват само краката си, коленете, гърдите и
главата. Сепак такрау е форма на този спорт, която е подобна на волейбола –
играчите трябва да засекат топката над мрежата и да я принудят да удари земята в
полето на опонента си. Тази разновидност е популярна и в други страни в
Югоизточна Азия. Доста подобна игра, но само с крака, е букабол.

Ръгбито е все по-популярен спорт в Тайланд – националният ръгби отбор достига до
61-во масто в света през 2010 г. Тайланд е първата страна в света, домакин на
международен ръгби турнир в полусредна категория (до 80 килограма) през 2005 г.
Националният шампионат на тайландския Ръгби съюз включва няколко университета и
отбори като университетите на Чулалонгкорн, Махасаракам, Касетсарт, Университета
на принца на Сонгкла, Тамасат, Рангсит, отборите на тайландската полиция, тези
на армията, флота и военновъздушните сили. Местните спортни клубове, които също
се състезават в шампионата, включват Британския клуб в Банкок, Южняците от
Банкок и Кралския спортен клуб.

Тайланд е наричан голф-столицата на Азия, тъй като е популярна дестинация за
този спорт. Страната привлича голям брой играчи от Япония, Корея, Сингапур, Южна
Африка и западните страни, които идват да играят голф в Тайланд всяка година.
Нарастващата популярност на голфа, особено сред средната класа и емигрантите, е
очевидна – в страната има повече от 200 голф игрища от световна класа, и някои
от тях са избрани за домакини на PGA и LPGA турнири, като например Amata Spring
Country Club, Alpine Golf & Sports Club, Thai Country Club и Black Mountain Golf
Club.

Стадион „Тамасат“ е многофункционален стадион в Банкок, Тайланд. Понастоящем се
използва предимно за футболни мачове. Стадионът е с капацитет от 25 000 души.
Намира се в кампуса Рангсит на университета Тамасат. Построен е за Азиатските
игри през 1998 г. от строителната фирма Кристиани и Нилсиен, същата компания,
която изгражда Паметника на демокрацията в Банкок.

Националният стадион „Раджамангала“ е най-голямата спортна арена в Тайланд, с
капацитет от 65 000 зрители. Намира се в Банг Капи, Банкок. Стадионът е построен
през 1998 г. също за Азиатските игри и оттогава е домакинската арена на
тайландския национален отбор по футбол.

Другите спортове в Тайланд се развиват с по-бавни темпове, едновременно с
развитието на спортната инфраструктура на страната. Успехите в спортове като
вдигане на тежести и таекуондо през последните летни олимпийски игри, показват,
че бокса вече не е единственият шанс за медал на Тайланд на Олимпиадите.

Кралските въоръжени сили на Тайланд (กองทัพไทย – „Конгхап Тай“) представляват
въоръжените сили на кралството. Те се състоят от Кралската тайландска армия
(กองทัพบกไทย), Кралският тайландски флот (กองทัพเรือไทย, ราชนาวีไทย) и Кралските
военновъздушни сили (กองทัพอากาศไทย) . Те също така включват различни паравоенни
формирования.

През първите години на 21 век, Кралските въоръжени сили на Тайланд има наброяват
около 800 000 души. Ръководител на въоръжените сили на кралството е крал
Бхумибол Адулядей (Рама IX), макар че тази позиция е само номинална. Въоръжените
сили се управляват от Министерство на отбраната на Тайланд, което се оглавява от
министъра на отбраната (член на кабинета на Тайланд) и командвани от Генерален
щаб, който от своя страна се ръководи от Главнокомандащия на въоръжените сили на
Тайланд. През 2011 г. военните разходи на Тайланд възлизат на приблизително 5,1
милиарда американски долара.

Според конституцията, службата във въоръжените сили е задължителна за всички
тайландски граждани. Все пак, на мъжете над 21-годишна възраст, които не са
преминали през резервисткото обучение на Армейския студентки военен корпус, се
предоставя възможност да постъпят като доброволци във въоръжените сили, или да
бъдат избрани на случаен принцип. Кандидатите преминават през различни периоди
на обучение – от шест месеца до две години на пълна военна служба, в зависимост
от образованието си, от това дали частично са преминали резервистко обучение, и
това дали доброволно са постъпили преди задължителната си дата (обикновено 1
април всяка година).

Кандидатите с призната висша бакалавърска степен преминават едногодишна служба,
ако са избрани на случаен принцип, или шест месеца, ако се запишат доброволно в
съответната окръжна прокуратура (сасадий). По същият начин, времето на служене
се намалява за тези, които частично са завършили тригодишния курс на резервистко
обучение (Рор Дор). Лице, преминало една година от тези три, ще трябва да
отслужи само едногодишна служба. Тези, които са преминали две години, ще трябва
да отслужат шест месеца на редовна служба, а тези, които са преминали трите
години или дори повече на резервиското обучение резерва се освобождават изцяло
от служба.

Официалният празник на въоръжените сили на Тайланд се чества на 18 януари, в
чест на победата на крал Наресуан Велики в битката срещу престолонаследника на
бирмаската династия Тунгоо през 1593 г.

В България, кралство Тайланд е представено с почетен консул в София. За
българските граждани има визов режим, като визата е по-скоро фиктивна (като
туристическа такса) . Органът, оторизиран да издава визи е почетното консулство.



https://bg.wikipedia.org/wiki/%D0%A1%D0%B5%D0%B4%D0%B5%D0%BC%D1%82%D0%B5_%D1%81%D0%BC%D1%8A%D1%80%D1%82%D0%BD%D0%B8_%D0%B3%D1%80%D1%8F%D1%85%D0%B0

Седемте смъртни гряха са морална категория в/от християнската етика, използвана
от Римокатолическата църква.

Седемте смъртни гряха са: похот, чревоугодие, алчност (скъперничество), леност,
гняв, завист, горделивост (високомерие).

Човекът, може да спаси душата си от вечната гибел, огън и мъки като спре да се
покланя и служи като идол на човекоубиеца и човекомразец Сатана, а да се отлъчи
от неговите страсти и да служи на Бога човеколюбец, имайки страх от неговото
величие и имайки страх от вечния Ад, където Бога може да запрати, но
същевременно служейки му с любов. (Закон)

Художникът Йеронимус Бош, пряко вдъхновен от темата за седемте смъртни гряха, ги
изобразява в картината си „Седемте смъртни гряха“ (1485).



https://bg.wikipedia.org/wiki/%D0%9D%D0%B8%D0%BD%D0%B0_%D0%94%D0%BE%D0%B1%D1%80%D0%B5%D0%B2

Нина Добрев (на английски: Nina Dobrev; родена като Николина Константинова
Добрева) е българка и натурализирана канадка, актриса - трикратна носителка на
награда „Изборът на публиката“. Най-известна е с ролите си на Мия Джоунс в
„Деграси: Следващо поколение“ и Елена Гилбърт/Катрин Пиърс в американския сериал
„Дневниците на вампира“.

Нина Добрев е родена на 9 януари 1989 г. в София, България, но едва на две
години емигрира заедно със семейството си в Торонто, Онтарио, Канада. Говори
свободно английски и български език. Има по-голям брат Александър, който следва
инженерна специалност, баща ѝ Константин е компютърен специалист, а майка ѝ
Михаела е художничка. В интервюта Добрев заявява, че се гордее с българския си
произход.

Нина е близка приятелка с колегите си Пол Уесли, Кат Греъм, Кандис Акола, Хилъри
Харли, Кейла Иуел от сериала Дневниците на вампира, както и с актрисите Джулиън
Хоу и Джесика Зор.

По време на снимките на „Дневниците на вампира“ през 2010 г. започва връзка с
екранния си партньор в сериала Иън Сомърхолдър, като през 2011 г. обявяват
публично връзката си. През месец май 2013 г. медиите обявяват, че актьорите са
се разделили. От юли 2015 г. Нина се среща с Остин Стауел, но след 7 – 8 месеца
връзка се разделят.

Добрев се снима и в трилъра „Клои“, чиято премиера е на 26 март 2010 г. Филмът
има голям търговски успех и става най-печелившия филм на режисьора Атом Егоян.
През април 2011 г. Нина е избрана за ролята на Кандис във филма „The Perks of
Being a Wallflower“ заедно с Логан Лерман, Ема Уотсън, Пол Ръд и Езра Милър.
Снимките започват през май 2011 г. в Питсбърг, Пенсилвания и приключват на 27
юни 2011 г. Премиерата е на 21 септември 2012 г.

През август 2014 г. участва заедно с Джейк Джонсън и Деймън Уейънс в комедията
„Нека сме ченгета“. На 6 април 2015 г. Добрев съобщава чрез Инстаграм, че
напуска снимките на сериала „Дневниците на вампира“, след приключването на шести
сезон. През септември 2015 г. Добрев участва във филма „Arrivals“ в ролята на
Изи, заедно с Аса Бътерфилд и Мейси Уилямс. Същата година участва в романтичната
комедия „Crash Pad“, чието заснемане започва през есента на 2015 г.



https://bg.wikipedia.org/wiki/%D0%9E%D0%BF%D0%B0%D1%81%D0%BD%D0%B8_%D1%83%D0%BB%D0%B8%D1%86%D0%B8_(%D1%81%D0%B5%D1%80%D0%B8%D0%B0%D0%BB,_%D0%A2%D1%83%D1%80%D1%86%D0%B8%D1%8F)

„Опасни улици“ (на турски: Arka Sokaklar) е турски сериен филм, излъчван по
„Kanal D“ всеки петък. Автори на сериала са братята Ахмет Юрдакул и Озан
Юрдакул. В главните роли участват Зафер Ергин, Шефкет Чорух, Йозгюр Озан, Оя
Окар, Алп Коркмаз, Озан Чобаноглу, Йозлем Чънар и Богач Аксой.

В България сериалът се излъчва от 24 март 2011 г. по bTV всеки делник от 17:00.
От 19 септември сериалът се излъчва от 17:30 до 19:00. Излъчени са първите пет
сезона без прекъсване, като последният епизод от пети сезон е на 27 март 2012 г.
Шести сезон започва на 12 юли 2013 г., всеки делник от 13:30 до 15:00 и завършва
на 4 октомври. Седми сезон започва на 17 декември 2014 г., всеки делник от 18:00
до 19:00, като по-късно вече се излъчва от 18:10 до 19:00 и завършва на 25 юни
2015 г. Осми сезон започва на 26 юни, всеки делник от 18:10 до 19:00, като от 3
август до 4 септември се излъчва всеки делник от 17:30 до 18:50. От 5 септември
сезонът отново се излъчва всеки делник от 18:10 до 19:00 и завършва на 25
ноември. На 26 ноември започва девети сезон отново всеки делник от 18:00. От 30
декември сериалът спира за известно време, защото не е преведен до края на сезон
9 на български. От 26 януари 2016 г. се завръща с нови епизоди от деветия си
сезон – всеки делник от 18:00 до 19:00 часа. На 30 май е показано продължението
на девети сезон, което продължава до 12 август. От 3 януари 2017 г. сериалът се
завръща с последното продължение на сезон 9, а на 20 януари започва сезон 10 –
всеки делник от 18:00 до 19:00 часа. Ролите се озвучават от Венета Зюмбюлева,
Даниела Йорданова, Емил Емилов, Добрин Стоянов (от първи до шести сезон),
Николай Николов (от седми досега) и Иван Танев.

На 27 февруари 2016 г. в предаването „Като на кино“ по bTV Cinema е излъчено
интервюто на Стаси Кара с Шефкет Чорух (Месут) от снимачната площадка в
Истанбул, на 12 март с Йозгюр Озан (Хюсню), а на 19 март с режисьора Орхан Оуз.
Също са излъчвани и интервютата по bTV в предаването „Преди Обед“.



https://bg.wikipedia.org/wiki/%D0%90%D1%82%D0%B0%D0%BD%D0%B0%D1%81%D0%BE%D0%B2%D0%B4%D0%B5%D0%BD

Атанасовден е християнски и народен празник, на който се почита паметта на Свети
Атанасий Велики. Българската православна църква го отбелязва на 18 януари.

Православна църква посвещава на св. Атанасий Велики, роден през 295 г. На
23-годишна възраст той е ръкоположен за дякон и участва в Никейския Вселенски
събор. Пет години след това Атанасий придобива епископски сан. Като архиепископ
на гр. Александрия той се включва активно в борбата срещу арианската ерес в
християнството. Умира на 2 май 373 г.

В народните вярвания Свети Атанас е представен като властелин на снеговете и
ледовете. Счита се, че от този ден нататък зимата започва да си отива. Облечен с
копринена риза, той отива в планината на своя бял кон и се провиква: "Иди си,
зимо, идвай, лято!" Затова и празникът е известен като "Среди зима".

Атанасовден, както и Антоновден, се почита като патронен празник на ковачи,
железари, ножари и налбанти, а заедно с това и като празник за умилостивяване на
чумата, шарката и синята пъпка (антракс). За умилостивяване на шарките се пекат
питки, които се надупчват с вилица, за да не се "надупчат" децата от шарка.
Жените спазват същите забрани, които характеризират Антоновден. На Атанасовден в
Тракия се заколва черно пиле или кокошка, което се приготвя с ориз и се раздава
на съседи и близки против болести. Перата се запазват, защото се вярва, че
притежават лечебна сила. В някои райони на страната моми и ергени излизат на
поляните, връзват люлки, пеят, играят хора.



https://bg.wikipedia.org/wiki/%D0%A1%D0%B8%D0%BD%D0%B5%D0%BC%D0%BE%D1%80%D0%B5%D1%86

Синемо̀рец е село в Югоизточна България. То се намира в община Царево, област
Бургас, на устието на река Велека.

Синеморец (от 1966 г.), Синьоморец (1934–1966 г.) Каландзой, Галанджа, Каланджа
(до 1934 година). Селото е разположено върху полуостров, южно от устието на
Велека и на 5 км на юг от Ахтопол. Днешното име Синеморец е буквален превод от
гръцкото „галазиос“ – „небесносин“.

Недалеч от Синеморец при подводни проучвания в залива „Потамя“ са открити
керамични фрагменти от 5—4 век пр.н.е. и от Средновековието. При подводни
проучвания са открити котви и оловна обшивка на древен кораб. На полуострова има
тракийски надгробни могили и малка крепост.

Най-старият писмен извор за Синеморец датира от 1498 г. В този документ за
търговия със сол са изброени 19 семейства. Сред универсалните православни имена
няколко пъти четем и характерното българско и гръцко име Манол. През 17 век
намираме селото в данъчен регистър на кааза (окръг) Анхиало отново в състава на
нахия (околия) Агатопол. Името му фигурира в картата на Турската империя от
немския географ Кристиян Готлиб Райнхард, отпечатана в 1821 г.

Църквата в Синеморец е с патрон „Свети Георги“ и тук има интересна икона „Свети
Модест“. Покровителят на земеделците и овчарите е изобразен между две дървета
над орач с волове, овчар със стадо, кон и бивол. Впрегатните животни и дърветата
са намерили място, защото тукашните обитатели са се занимавали с превозване на
дървен материал. Това се споменава и от Броняр, според който в 1786 г. Каланджа
имала 17 къщи. Те са останали, вероятно след поредното изселване към
вътрешността на Странджа, предизвикано от нападенията на лазите – кавказките
пирати, за които се говори в местните предания.

След Освобождението в 1878 г. Синеморец остава в Турция. Освободено е през
Балканската война. Тук се заселват българи, повечето от село Блаца (днес в
Турция). Населението е заето със земеделие, скотовъдство и въглищарство. През
тридесетте години въглищарите са обединени в горската кооперация „Въглен“.
Според данни от 1914 г. в района на Синеморец е имало 190 000 дка гори. През
1926 г в селото имало 59 къщи и 260 жители, от които 174 преселници главно от
Блаца.

Северно от село Синеморец е разположено устието на река Велека, пред което има
широк залив. Естуарът на реката образува красива пясъчна коса при вливането си,
която представлява плажна ивица „Косата“ или северния плаж на Синеморец.
Североизточно от селото се намират заливът „Свети Яни“, където има рибарски
пристан, и скалистата местност „Корабите“, за която има легенда, че там някога
са разбивали старите и ненужни кораби.

Източно от Синеморец, във високата част на полуострова, е местността „Поляните“,
застроена с нови хотели. Южно от нея е залив „Бутамята“ (Потамя) — южният плаж
на Синеморец. На юг от Бутамята се стига до залива с красив плаж „Липите“,
местност „Каньона“, където са характерните скални образувания „Скалата на Сизиф“
и „Пещерата на гълъбите“ и „Разделената канара“, нос Листи и залива „Листи“.
360° панорама от плаж „Бутамята“ през юли може да видите тук

Територията южно от Синеморец до село Резово представлява защитена местност
„Силистар“. Местността е крайбрежна, влажна зона със запазена типична лонгозна
гора. По дюните и скалите около Силистар гнездят редки и защитени птици.



https://bg.wikipedia.org/wiki/%D0%92%D0%BE%D0%B5%D0%BD%D0%BD%D0%BE%D0%B2%D1%8A%D0%B7%D0%B4%D1%83%D1%88%D0%BD%D0%B0_%D0%B1%D0%B0%D0%B7%D0%B0_%D0%98%D0%BD%D0%B4%D0%B6%D0%B8%D1%80%D0%BB%D0%B8%D0%BA

Военновъздушната база Инджирлик се намира в Турция край град Инджирлик и на 8 km
от Адана.

Използва се от турските ВВС и американските ВВС основно. Това е най-източно
разположената военновъздушна база на НАТО.

Принципното решение за създаването на базата е взето още преди края на ВСВ от
т.нар. западни съюзници на втората каирска конференция, провела се на 4 – 6
декември 1943 г. и непосредствено след Техеранската конференция.

До свалянето на американския шпионски Локхийд U-2 с Франсис Гари Пауърс на 1 май
1960 г. авиобазата е основна за шпионските полети над СССР и страните-членки от
Варшавския договор.

След турската окупация на Кипър и острата реакция с ембарго на Турция от страна
на САЩ, турското правителство обявява че ще закрие всички бази на НАТО на своя
територия, въпреки че не се стига до закриването само на двете в Измир и
Инджирлик, но те остават да функционират в съвсем ограничен взаимен обем.

Авиобазата се използва основно от турските ВВС 10-то авиокрило (Ana Jet Üs или
AJÜ) и 2-ро командване на ВВС (Hava Kuvvet Komutanlığı).



https://bg.wikipedia.org/wiki/%D0%91%D0%B5%D0%BB%D1%82%D1%8A%D0%BA

Белтък или белтъчина (понякога протеин) е събирателен термин за биологически
важни макромолекули, изградени чрез поликондензирането на отделни аминокиселини.

Белтъците са един от основните градивни компоненти на живите клетки, както и на
вирусните частици. Притежават сложна пространствена структура и изпълняват
разнообразни биологични функции — от типично структурни, защитни (активна и
пасивна), транспортни и съкратителни до каталитични и регулаторни.

Цялата информация, необходима за изграждането на белтъчната молекула, е кодирана
в ДНК. Посредством процес на точно презаписване на информацията в РНК
(транскрипция) и превеждане от полинуклеотидна в аминокиселинна последователност
(транслация) е възможно синтезирането на определен белтък, притежаващ конкретна
биологична роля.

Българските наименования „белтък“ и „белтъчина“ произлизат от традиционното
наименование на яйчния белтък, който съдържа белтъчини за развитието на
зародиша. Като синоним се използва и чуждицата „протеин“ (protein), срещана в
много западноевропейски езици.

За първи път през 1789 г. френският химик Антоан Фуркроа прави разграничение
между белтъците и другите известни органични субстанции. Класифицира познатите
дотогава албумин, фибрин и желатин като самостоятелни съединения с животински
произход. От тази начална стъпка до формулирането на концепция за това, какво
представляват белтъците, е извървян дълъг път, минаващ през грубо
характеризиране на химичния състав, опити за клинично приложение на белтъчни
екстракти, до все по-прецизното дефиниране на структурата и функциите на всеки
отделен белтък.

Самото понятие е въведено през 1838 година, когато в писмо от 10 юли, изпратено
от Йонс Якоб Берцелиус до Герардус Йоханес Мулдер, за първи път е употребено
названието „протеин“ с акцент върху първостепенното и първичното (от гръцки
πρωτειοξ — първична нишка). Точният цитат от писмото е:

С това изречение се дефинира за първи път понятието протеин, което се използва
като синоним на „белтък“.

Протеините представляват линейни полимери (поликондензати), изградени от
поредица от до 20 различни вида L-α-аминокиселини. Всички аминокиселини
притежават общи структурни характеристики, включително α-въглерод, който е
свързан с аминогрупа, карбоксилна група, и странична верига, различна за всеки
вид аминокиселина. Само пролин се различава от тази основна структура, тъй като
тя съдържа необичаен пръстен в N-амино-групата, която поставя CO-NH амида във
фиксиран конформация. Страничните вериги на претогенните (канонични)
аминокиселини, имат голямо разнообразие на химическите структури и свойства.
Комбинираният ефект на всички странични вериги на аминокиселините в един протеин
в крайна сметка определя неговата триизмерна структура, химическа реактивност и
биологична функция. Аминокиселините са свързват в полипептидна верига
посредством пептидна връзка. Веднъж свързана във веригата на протеин,
индивидуалната аминокиселина се нарича остатък, а поредицата от въглеродни,
азотни и кислородни атоми е известна като основна верига или гръбнак на
протеина.

Пептидната връзка има две резонансни форми, за които способстват няколко двойни
връзки и възпрепятстват въртенето около оста и , така че α-въглеродните атоми са
приблизително в една равнина. Другите два ъгъла в полипептидната верига, между
α-въглеродните атоми и двете съседни пептидни групи (ъгли на Рамачандран),
определят локалната форма на протеиновия гръбнак. Краят на протеина със свободна
карбоксилна група е познат като C-края или карбокси край, а краят със свободна
аминогрупа е известен като N-края или аминокрай. Термините протеин, полипептид и
пептид са малко двусмислени и могат да се застъпват по смисъл. Протеин се
използва обикновено за биологична молекула в стабилна конформация, докато пептид
обикновено се отнася за кратки аминокиселинни олигомери, при които често липсва
стабилна триизмерна структура. Въпреки това, границата между двете не е добре
дефинирана и обикновено се намира в близост до 20-30 аминокиселинни остатъка.
Полипептид може да се отнася до всяка една линейна верига от аминокиселини,
обикновено независимо от дължината, но често предполага липсата на определена
конформация.

Протеините се изграждат от аминокиселини, използвайки информацията, кодирана в
гените. Всеки протеин има своя собствена уникална аминокиселинна
последователност, която се определя от нуклеотидната последователност на гена
кодиращ този протеин. Генетичният код е набор от триплетни комплекти, наречени
кодони и всяка комбинация от три нуклеотида определя аминокиселина, например
триплетът AUG (аденин-урацил-гуанин) е кодон за метионин. Тъй като ДНК съдържа
четири различни нуклеотида, общият брой на възможните кодони (триплети) е 64,
следователно, има известен излишък в генетичния код. Някои аминокиселини се
кодират от повече от един кодон. Гените, кодирани в ДНК, първо се транскрибират
в пре-иРНК от протеини като РНК-полимеразата. Повечето организми след това
обработват пре-иРНКите (известни като първичен транскрипт), използвайки различни
форми на посттранскрипционни модификации, за да формират зряла иРНК, която след
това се използва като матрица за синтеза на протеини от рибозомата. При
прокариотите иРНК може да се транслира веднага след началото на транскрипцията
или да бъде свързана с рибозома, след като се отдалечи от бактериалната
хромозома. За разлика от тях, еукариотите синтезират иРНК в ядрото на клетката и
след това преминават през ядрената мембрана в цитоплазмата, където се извършва
синтезът на протеини. Скоростта на синтеза на протеини е по-висок в прокариоти
отколкото при еукариоти и може да достигне до 20 аминокиселини в секунда.

Процесът на синтезиране на белтък от иРНК матрица е известен като транслация.
иРНК се товарят на рибозомата и се четат по три нуклеотида в даден момент чрез
разпознаване на всеки кодон от иРНК с антикодон от тРНК, която носи
аминокиселината, съответстваща на кодона, когото тя разпознава. Ензимът
аминоацил-тРНК синтетаза свързва тРНК молекулите с правилните аминокиселини.
Растящият полипептид често се нарича зараждащата се верига. Протеините винаги се
синтезират от N-края към C-края.

Размерът на синтезирания протеин може да се измерва с броя на аминокиселините,
които съдържа, и от общата му молекулна маса, която обикновено се отчитат в
далтони (синоним с атомни единици за маса), или производната килодалтон (kDa).
Дрождевите протеини са със средно 466 аминокиселини дълго и маса 53 kDa.
Най-големите известни протеини са титините, компонент на мускулния саркомер, с
молекулна маса от почти 3000 kDa и обща дължина от почти 27 000 аминокиселини.

Къси протеини могат да бъдат синтезирани химически чрез съвкупност от методи
известни като пептиден синтез, които използват органични техники за синтез като
химическо легиране, за да се произвеждат пептиди с висока ефективност. Химичният
синтез дава възможност за въвеждане на не-естествени аминокиселини в
полипептидните вериги, като такива съдържащи флуоресцентни сонди като страничен
радикал на аминокиселина. Тези методи са полезни в лабораторната практика в
биохимията и клетъчната биология, но като цяло не се използват за търговски
приложения. Химичният синтез е неефективен за полипептиди по-дълги от около 300
аминокиселини, а синтезираните протеини не могат лесно да приемат естествената
си, функционално активна третична структура. Повечето химични методи за синтез,
изграждат полипептидната верига от C-края на N-края, в противовес на
биохимичната реакция.

Тези модификации може да бъдат универсални (добавяне на вериги, състоящи се от
мономери на убиквитин, сигнал за влошаване на този протеин и насочване към
протеазома), както и специфични за протеина.. В същото време, един и същ протеин
може да претърпи много и различни пост-транслационни модификации. Например,
хистоните (протеини, които са част от хроматин и в еукариоти) в различни условия
може да имат до 150 различни модификации..

Основният компонент на всички белтъци са аминокиселини, подредени последователно
в дълги полипептидни вериги. Броя на каноничните α-аминокиселини в живата
природа е 20, макар че в някои белтъци се срещат и други α-аминолиселини като 3-
и 4-хидроксипролин, 5-хидроксилизин и други, така също при определени условия
аминокиселината селеноцистеин се кодида от стоп кодона UAG.

Аминокиселините се комбинират в строго определен ред във всяка белтъчна
молекула, като броят им варира между 30 до 3000 (понякога и много повече)
аминокиселини в протеин. Връзката между отделните аминокиселини е амидна, но
поради някой свой особености е наречена със специфично име - пептидна връзка.
Затова и самите полимерни вериги се означават като полипептидни. Организацията в
пространството на полипептидните вериги е изключително сложна и характерна за
всеки отделен белтък. За прегледност и по-лесна ориентация, пространствената
структура на белтъците е разделена на отделни нива:

Първично ниво (примерна структура) - представлява точната последователност на
свързване на отделните аминокиселинни остатъци, кодирана от полинуклеотидната
последователност на ДНК. В природата белтъците не се срещат в първична
структура. Те могат да я заемат временно.

Към първичната структура на белтъците се отнася и така наречения дисулфиден
мост. Извън пептидната връзка дисулфидният мост е единствената друга ковалентна
връзка в белтъчната молекула. Той се формира при свързването на две сулхидрилни
(тиолови) групи на цистеинови остатъци. Свързването се осъществява чрез
отделянето на два атома водород (дехидрогениране). Свързаните два цистеинови
остатъка образуват един общ цистин. Дисулфидният мост може да бъде както между
две отделни полипептидни вериги (междуверижен), така и от два цистеинови
остатъка принадлежащи на една верига (вътрешноверижен).

Вторично ниво (секундерна структура) - това са локални нагъвания на основния
скелет на полипептидната верига, притежаващи известна периодичност. Всяка
възпроизводима и характерна форма се означава като отделен тип вторична
структура, като например алфа-спирала, бета-листовидна структура, бета- и
гама-завой, както и липса на порядък.

Третично ниво (терциерна структура) - пълното нагъване на полипептидната верига
в пространството, с всички възможни близки и далечни взаимодействия. Това ниво
дава представа за цялостната форма на белтъчната молекула, както и за връзките и
отношенията между отделните вторични структури. Третичната структура не е
резултат от действието на случайни сили, а е строго определена от
аминокиселинната последователност (първичната структура) на полипептидната
верига, тоест тя е генетични детерминирана. Триизмерната форма, която белтъчната
молекула приема на ниво третична структура се означава като конформация. Във
физиологични условия конформацията търпи неголеми колебания, възникнали при
взаимодействия с други молекули, свързани с функционалните прояви на белтъците.
Формата на белтъчната молекула се поддържа от множество слаби нековалентни
взаимодействия:

Четвъртично ниво (кватернерна структура) - това е отново цялостна пространствена
форма, но на асоциирани нековалентно белтъчни молекули. Тя се изразява в
образуването на олигомерни белтъци, но не всеки белтък се характеризира с това
четвъртично равнище. Всяка отделна белтъчна молекула, притежаваща характерна,
завършена, третична структура се означава като субединица, а цялостният
конгломерат - като олигомер. Не всички белтъци притежават четвъртична структура,
тъй като повечето са изградени от една полипептидна верига, а четвъртично ниво
предполага наличието на поне две. Типичен пример за белтък с четвъртична
структура е хемоглобинът.

Белтъците в разтвор, както нормално съществуват в живите клетки, търпят вариации
в структурата си, тъй като са подложени на редица въздействия от различни
химични елементи, хормони и други биохимични вещества.

Пространствената структура на белтъка се нарича конформация, а всички изменения,
независимо дали са съществени или не, се означават като конформационни промени.
Благодарение на пространствената си структура белтъците имат свой активен център
и множество алостерични центрове. Тези центрове представляват части от
молекулата които са пригодени за връзка с точно определени вещества от клетката
(например хормони и т.н.).

Белтъците са молекули много чувствителни към факторите на заобикалящата ги
среда. На тяхната функция и структура могат да повлияят множество фактори като
например промяна в pH на средата, температурата, налягането, концентрацията на
определени вещества (тежки метали, детергенти и други), йонизиращи лъчения.
Когато даден протеин бъде подложен на подобна промяна следва денатурация. Това е
процес на разкъсване на връзките поддържащи четвъртичната, третичната и
вторичната структура. По-податливи на денатурация са глобуларните белтъци,
защото техните свойства за много зависими от вторичната и особено третичната им
структура. При продължително въздействие на вредния фактор и неговото естество
процеса е необратим. При възстановяване на хомеостазата следва обратния процес —
ренатурация, при който се възстановява нативната физиологично активна
конформация на белтъка. В клетката този процес се спомага от други протеини
известни като шаперони и шаперонини. При дълго и продължително въздействие на
денатуриращия фактор може да се достигне до необратима денатурация, при което
настъпва и утаяване на белтъците процес известен като колагулация. Коагулацията
и денатурацията, обаче не са тъждествени процеси, така например нативни белтъци
могат да се утаят(при процес известен като изсолване), както и не всички
денатурирали белтъци задължително се утаяват. Прозаичен пример е термичната
обработка на кокоше яйце, при което консистенцията се променя. Но в този случай
не става въпрос единствено за денатурация, тъй като системата е
многокомпонентна.

При денатурация белтъчната молекула преминава от по-подредено към
по-безпорядъчно състояние, с нарастваща ентропия и следователно привидно
по-изгодно от термодинамична гледна точка. При процеса на ренатурация няма
противоречие със законите на термодинамиката, ако белтъчната молекула не се
разглежда сама за себе си, а в система с обкръжаващата я водна фаза.

Денатурацията може да има практическо приложение, като част от имунната защита.
Така например при вирусно заболяване в организма се разпространяват множество
вирусни частици, в болшинството от случаите изградени и от протеини.
Неспецифичната имунната реакция на организма се изразява с покачване на
постоянната температура на организма. По този начин белтъците изграждащи
вирусните частици денатурират вследствие на което вирусите се разпадат. Затова
не е полезно температура от 37 до 38 да се сваля чрез медикаменти веднага.

Способността на протеините да възстановяват правилната триизмерна структура след
денатурация позволява да се предложи хипотезата, че цялата информация за
крайната структура на протеините, се съдържа в аминокиселинната
последователност. Сега е широко приетата теория, че в резултат на еволюцията
стабилната структура на протеина има минимална свободна енергия в сравнение с
други възможни конформации на полипептидната верига..

Въпреки това, в клетките има група протеини, чиято функция е да се гарантира
връщането на протеиновата структура след повреда, както и създаването и
разпадането на протеиновите комплекси. Тези протеини се наричат шаперони и
шаперонини. Концентрацията на много шаперони в клетката се увеличава рязко с
покачване на температурата на околната среда. Те се отнасят към групата на HSP
(Hheat shock proteins, топлинно шокови протеини). Значението на шапероните за
нормалното функциониране на организма може да се илюстрира с α-кристалина, в
лещата на човешкото око. Мутациите в този протеин водят до помътняване на лещата
дължащо се на натрупването на протеини и в резултат на това до катаракта..

Трябва да се отбележи, че класификацията на протеините в съответствие с тяхната
функция е по-скоро условно, тъй като в еукариотите един и същ протеин може да
изпълнява няколко функции. Добре проучен пример за този гъвкавост е lysyl-tRNA
синтетазата - ензим, от класа на aminoacyl-tRNA синтетазите, който не само
добавя лизин към tRNA, но и регулира транскрипцията на някои гени . Много
протеини имат функция, която се осъществява чрез ензимната им активност. Такива
са например двигателния протеин миозин, регулаторните протеини протеинкинази,
транспортният протеин натриево-калиева помпа и други.

Най-добре позната роля на протеините в тялото е тази на катализа на различни
биохимични реакции. Ензимите са група протеини, притежаващи специфични
каталитични свойства, което означава, че всеки ензим катализира една или няколко
подобни реакции. Ензимите катализират разграждането на сложни молекули
(катаболизъм) и синтеза им (анаболизъм), както и репликацията и репарацията на
ДНК, синтеза на РНК. Има няколко хиляди ензими и около 4000 реакции,
катализирани от протеини. Ускоряване на реакция в резултат на ензимна катализа
понякога е огромна: например, реакция катализирана от ензима
оротат-карбоксилаза, се осъществява 1017 пъти по-бързо от некатализираната (78
милиона години без ензим, 18 милисекунди с ензим) . Молекулите, които се
свързват към ензима и се променят в ход на реакцията се наричат ​​субстрати.

Въпреки че, ензимите обикновено са съставени от стотици аминокиселини, само една
малка част от тях си взаимодейства със субстрата — средно 3-4 аминокиселини,
често разположени далеч една от друга в основната последователност на
аминокиселините — са пряко ангажирани в катализата . Частта от ензима, в която
се осъществява каталитичния акт се нарича активен център на ензима.

Структурни протеини са тези на цитоскелета, които като вид арматура придават
форма на клетките и органелите и са отговорни за промените на формата на клетка.
Повечето структурни протеини са фибриларни, така например мономерите на актина и
туболина са глобуларни, разтворими протеини, но след полимеризация, образуват
дълги нишки, които формират цитоскелета, което позволява на клетките да
поддържат форма . Структурни протеини са и колагена и еластина — основните
компоненти на междуклетъчното вещество на съединителната тъкан (напр. хрущял) и
кератина участващ в състава на коса, нокти, пера, а някои черупки.

Физическа защита. Например колаген — протеин, който е в основата на
междуклетъчното вещество на съединителната тъкан (включително кости, хрущяли,
сухожилията и дълбоките слоеве на кожата (дермата)); кератин, които стои в
основата на роговия слой, косми, пера, рога, и други производни на епидермиса.
Обикновено, тези протеини се разглеждат като протеини със структурна функция.
Други примери в тази група са протеините фибриноген и тромбин , участващи в
кръвосъсирването. Химическа защита. Свързването на протеини с токсини може да
доведе до детоксикация на последните. Особено важна роля за детоксикация в
хората имат чернодробните ензими, които трансформират отровите или да ги
превръщат в разтворима форма, което допринася за бързото им отделяне от тялото.
Имунната защита. Протеините на кръвта и другите телесни течности са включени в
защитна реакция на организма от повреди или от атака на патогенните
микроорганизми. Протеините на системата на комплемента и антителата
(имуноглобулини) неутрализират бактерии, вируси или чужди протеини. Антителата,
принадлежащи към адаптивни имунната система, се свързват към чужди за организма
вещества, антигени и по този начин ги неутрализират, синтезират се от
специализирани В клетки наречени плазмоцити. Докато ензимите са ограничени от
афинитета към субстрата, то антитяло може да се синтезира към почти всяка
молекула или молекулен комплекс. .

По този начин, генната транскрипция се регулира чрез добавяне на транскрипция
фактори — протеини активатори или протеини супресори — към регулаторните
последователности на гените. На нивото на иРНК четенето също се регулира чрез
добавяне на протеинови фактори , а разграждане на РНК и протеините също се
осъществява от специализирани протеинови комплекси . Решаваща роля в регулацията
на вътреклетъчните процеси играят протеинкиназите - ензими, които активират или
потискат активността на други протеини чрез свързване на фосфатни групи към тях.

Сигнална функция се извършва чрез белтъци - хормони, цитокини, растежни фактори
и т.н.

Хормоните са пренасяни от кръвта. Повечето от хормоните на животните — са
протеини или пептиди. Свързването на хормона към рецептора е сигнал, който води
до отговор на клетката, промяна в клетъчния метаболизъм или променен профил на
генна експресия. Хормоните регулират концентрацията на вещества в кръвта и
клетките, растежа, възпроизводството и други процеси. Примери за такива протеини
е на инсулина, който регулира нивата на кръвната захар.

Цитокините са малки пептидни молекули, служещи за комуникация между клетките. Те
регулират взаимодействието между клетките, определят тяхното оцеляване,
стимулират или потискат растежа, диференциацията, функционална активност и
апоптозата; осигуряват съгласуваност в имунната, ендокринната и нервната
система. За пример може да послужи цитокина тумор-некротизиращ фактор, който
предава сигнали между клетките в тялото при възпаление и може да активира
апоптоза.

Разтворимите протеини, участват в транспорта на малки молекули, към които имат
висок афинитет и свързват, когато се намират във висока концентрация, както и
лесно освобождават в места с ниска концентрация. Пример за транспортните
протеини е хемоглобина, който пренася кислорода от белите дробове до други
тъкани и въглероден диоксид от тъканите към белите дробове. Съществуват редица
хомоложни протеини пренасящи кислород, които присъства във всички еукариотни
организми.

Транспортна функция осъществяват и някои мембранни протеини, които участват в
транспорта на малки молекули през клетъчната мембрана, чрез промяната в
пропускливостта ѝ. Липидния компонент на мембраната е водоустойчив
(хидрофобен), което предотвратява преминаването на полярните и заредени молекули
и йони. Мембранни транспортни белтъци биват белтъчни-канали и
белтъци-преносители. Протеиновите канали съдържат вътрешни водни пори, които
позволяват преминаването на йони (чрез йонни канали) или на водните молекули
(чрез протеини аквапорини) през мембраната. Много йонни каналчета са
специализирани в превоз на само един вид йони, например калиевите и натриевите
канали правят разлика между тези подобни йони и позволяват преминаването на само
един от тях. Протеините преносители се свързват, подобно на ензимите, за една
определена молекула или йон и за разлика от каналите могат да извършват активен
транспорт, като използват енергията от хидролизата АТФ. Такъв протеин е
калиево-натриевата помпа. „Електроценталата на клетката“ - АТФ синтазата, която
извършва синтеза на АТФ задвижвана от протонния градиент от двете страни на
вътрешната митохондриална мембрана също могат да бъде отнесена към протеините за
мембранен транспорт.

Протеините рецептори могат да бъдат едновременно в цитоплазмата и/или включени в
клетъчната мембрана. Една част от рецептора молекула получава сигнал, който
често може да е химично вещество, а в някои случаи — светлина, механични ефекти
(напр., разтягане) и други стимули. Под влияние на сигнала в определена част на
молекулата (протеинов рецептор) нейната конформация се изменя. В резултат на
това изменение друга част на молекула предава сигнала към други клетъчни
компоненти. Има няколко механизма на предаване на сигнала. Някои рецептори
катализира химична реакция, докато други са йонни канали, които под влияние на
сигнала се отварят или затварят, третата група свързват специален вътреклетъчен
молекулен медиатор (посредник). При мембранните рецептори част от молекулата,
които се свързват сигнала се намира на повърхността на клетката, а домена, който
изпраща сигнал – в клетката.

Класа на моторните протеини осигурява движение на тялото, като мускулно
съкращение, (миозин), движението на клетките в организма (например, амебовидното
движение на левкоцитите), движението на ресничките и камщичетата, както и
активния вътреклетъчнен транспорт (кинезин, динеин). Кинезин и динеин
осъществяват превоз на молекулите по микротубулите използвайки АТФ хидролиза
като източник на енергия. Динеина придвижва молекули и органели от периферните
части на клетката към центрозомата, а кинезина — в обратна посока. Динеина е
отговорен и за движението на ресничките и камшичетата на еукариотите.
Цитоплазматични вариантина миозина могат да участват в транспортирането на
молекули и органели чрез микрофиламентите.

Специализираните в резервна функция белтъци се означават като резерви протеини.
Те се синтезират като източник на енергия и „строителен материал” в растителните
семена и яйцата при животните. Такива са протеините от белтъка на яйцата
(овалбумин) и основният млечен протеин (казеин). Няколко други протеини се
използвани в тялото като източник на аминокиселини, които от своя страна са
предшественици на биологично активни вещества, които регулират обмяната на
веществата. Рядко, при продължително гладуване и след изчерпване на
въглехидратните и липидните запаси, белтъците започват да се разграждат, като
енергията от тях се използва за поддържане на жизнените функции.

Белтъците участват в голяма част от процесите, протичащи в живия организъм.
Структурата на клетката, протичането на метаболитните процеси, регулацията на
хомеостазата и дори защитата на организма се дължи преди всичко на конкретни
белтъци. Ролята им в съхраняването и реализирането на генетичната информация, ги
нарежда сред най-важните компоненти на живата клетка, наред с нуклеиновите
киселини, въглехидратите и липидите.



https://bg.wikipedia.org/wiki/%D0%90%D1%81%D0%BF%D0%B0%D1%80%D1%83%D1%85

Аспару̀х (или Испор, Исперих, Есперих, Есперерих, Аспар-хрук, Батий) е български
владетел, основател на Дунавска България. Той е трети син на Кубрат, основателя
на Стара Велика България.

Повечето съвременни изследователи предполагат, че Аспарух е носил титлата хан,
но от началото на 80-те години на 20 век в българската историография започва да
се налага транскрипцията кан. В останалите езици разлика между тези титли няма.
В най-ранния достигнал до нас препис на Именника на българските ханове, от края
на XV век, Аспарух и неговите предшественици са наречени князе.

Аспарух произхожда от рода Дуло, който е управляващ род в Стара Велика България
от 628 г. Не е известна точната година на неговото раждане, но се предполага че
е загинал ок. 700 г. в битка с хазарите. В Именника на българските ханове се
казва, че е живял 61 години т.е. трябва да е роден ок. 639 – 640 г. След
завладяването на Стара Велика България от хазарите през 665 г. част от племената
кутригури и част от уногундурите, начело с Аспарух се насочват към Днепър,
където временно остават. Предвид постоянната заплаха от хазарски атаки от изток,
Аспарух с групата си продължава на югозапад и достига около 671 г. устието на р.
Дунав. Не може да се предполага някаква първоначална враждебност от страна на
Аспарух спрямо Византия на чиито граници се заселил. Преследван от хазарите и
чувствайки се от една страна в недостатъчна безопасност в новото си
местоживелище, а от друга – слаб поради малобройността на ордата си, той е
принуден да търси съюз с византийците. Последвалото преминаване на Дунав става
със съгласието на византийското правителство, което определя място за
поселението в зоната около устието на Дунав, вероятно на изчезналия остров
Певки, като възлага на прабългарите охранителни функции.

Възползвайки се от критичното положение на Империята в този период, Аспарух
постепенно започва да разширява владенията си в Малка Скития. Така той по-късно
достига до най-тясното място между Дунав и Черно море (днешния Канал Дунав –
Черно море), където е спрян от византийско укрепление – земен вал и ров. Това
обстоятелство, както и тревогата от евентуално подчинение и включване на
дунавските славяни в нов племенен съюз провокира и похода на император
Константин IV Погонат срещу прабългарите през 680 г. Реално тази война е
провокирана през 672 г., със завладяването от прабългарите на част от Северна
Добруджа, но до 679 г. Византия е ангажирана с тежкия конфликт с Арабския
халифат, достигнал върха си с обсадата на Константинопол между 674 и 678 г.
Византийските хронисти указват за неколкократни грабителски походи на
прабългарите в пределите на Византия, но ангажираността на империята на юг не ѝ
позволявала нищо освен чисто пасивни, отбранителни действия. Разгромът на
арабите дава възможност на способния и енергичен император Константин IV да
насочи вече активно вниманието си на север и да направи опит да отблъсне
българската заплаха.

През пролетта на 680 г. преди решаващата битка при Онгъла византийска армия се
придвижва по суша и море до делтата на Дунав. Виждайки числеността на
многобройния противник прабългарската войска се оттегля в укрепление, издигнато
на остров Певки. Отдалечеността и откъснатостта на военните действия в
периферията на империята води до трудности свързани със снабдяването на
византийската армия. От друга страна е налице практическа невъзможност да бъде
щурмувано българското укрепление на острова. Започва обсада, но отпътуването на
императора към Месемврия, за лечение на подаграта от която страдал, допълнително
понижава бойния дух на византийците. Със заминаването на императора се разнесъл
слух, че той бяга. Това било достатъчно да накара армията да започне
отстъпление. Такива били и инструкциите на императора, за лъжлива маневра с цел
да бъде накаран врага да напусне острова, за да го атакуват. В тази обстановка
българската армия се възползвала от създалата се психологическа ситуация и
неочаквано атакувала превъзхождащата я в пъти византийска войска, като ѝ
нанесла поражение.

След отстъплението на византийците на практика по-голямата част от Мизия
останала извън контрола на империята. Като сключил военно-племенен съюз със
седемте славянски племена и северите си осигурил съюзници наоколо, Аспарух се
укрепил отново в Малка Скития. Той, обаче започнал поетапно да напада близките
византийски области на юг от Стара планина, използвайки умело политическата и
военна ситуация. Развоят на събитията принуждава византийското правителство да
поиска мир и през пролетта на 681 г. в Константинопол е сключен договор. С него
Византия отстъпва на България областта Долна Мизия до р. Искър, но без град
Одесос и околното крайбрежие. Това всъщност било формално, тъй като византийска
власт над тези земи фактически липсвала поради непрекъснатите варварски
нахлувания и перманентните вълни от славянски заселници. България същевременно
се съгласява да преустанови набезите отвъд Стара планина. Уредени са и
търговските отношения между двете страни. След като сключил мир с Константин IV
Погонат, Аспарух не тревожи Византия до 686 г., когато Погонат умира от
дизинтерия.

На юг, договорът от 681 г. изглежда само временно възпира български нахлувания и
грабежи във византийска Тракия. Източниците свидетелстват за едно по-значително
навлизане през 688 г., когато българските войски нападат византийските при
устието на р. Марица, при връщането им от поход в Южна Македония (походът на
Юстиниан II срещу македонските славяни). Сведенията за изхода от сражението са
неясни, и явно то е без категорична победа за българите или за ромеите, но
Византия успява да пресели значителни славянски маси в Мала Азия, каквато е една
от целите на нейните действия. Други източници обаче сочат инициативата у
Византия, в опит за реванш за 680 г. и независимо от похода срещу македонските
славяни. Според тях, военните действия започват през 688 и продължават до 689 –
690 г. и първоначално щастието е на византийска страна, но на връщане
юстиниановите войски са издебнати от българите някъде в Тракия и претърпяват
тежко поражение. Впрочем, конфликтът няма трайни последици за нито една от
страните.

На северозапад съществува напрежение между българи и авари още от времето на
Кубрат. При Аспарух са спорни земите между река Искър, Стара планина, река Олт и
Карпатите. Макар изходът от него да е неясен, несъмненото присъствие в
територията на България занапред на горепосочените земи подсказва за успешният
му за България изход. На североизток от Дунава, откъм Хазарския хаганат идва
през този период главната заплаха за българската териториална цялост. Няма
съмнение, че отстояването на границата по р. Днепър(според някои изследователи –
Днестър) е била най-важната външнополитическа задача за Аспарух. За значителната
опасност свидетелстват и големият брой отбранителни валове, изградени в Добруджа
и Влашко против заплахата от север. Най-вероятно е военните действия между двете
държави да са били непрекъснати през целият период. Въпреки това, в отделни
моменти несъмнено е имало и значителни настъпления на запад, обуславящи и
личното участие на Аспарух във военните действия. Съществува хипотеза, че
археологическият паметник при Вознесенка на брега на река Днепър е гробът на
Аспарух, макар че предназначението на обекта и връзката му с българите е спорна.

Редица изследователи приемат, че прабългарите на Аспарух не са били многобройни.
Професорите Константин Иречек, Юлиян Кулаковски, Александър Бурмов, Васил
Златарски, Станчо Ваклинов, Петър Мутафчиев, Димитър Ангелов и др. приемат, че
техният общ брой е достигал няколко десетки хиляди, но не повече от 100,000
души. За тези заключения те се позовават на редица обстоятелства. Така например,
Теофан Изповедник описва прабългарите след смъртта Кубрат, като „разделени на
пет части,“ поради което „станали малобройни“ и били разгромени от хазарите.
Конкретно за групата на Аспарух, Теофан пише, че той избрал да се засели в
естествено защитения Онгъл, като подходящ "за (неговия) отслабен от раздялата
народ“. Прави впечатление, че идващите на Балканите азиатски племенни групи са
съставени обикновено от орди по 10,000 души. Аварите проникват в региона с две
такива групи. Заселените в Тракия по време на Юстиниан кутригури и Алцековите
прабългари са били също по 10,000 човека. Според хрониката на Михаил Сирийски,
Аспаруховата орда също наброявала 10,000 човека. В тази връзка варират и
оценките за числеността на Аспаруховите прабългари, като някои учени приемат, че
10,000 души е бил само броят на мъжете, годни да носят оръжие. Според украинския
археолог А. В. Комар, общият брой на участниците в кутригурските набези по
посока на Долния и Средния Дунав, би трябвало да включва около 10 хиляди
семейства. Съществува и географско ограничение за евентуалната им
многочисленост. Както твърди арменският географ Анания Ширакаци: "Дунав се дели
на шест ръкава и образува езеро и остров, наречен Певки. На този остров живее
Аспарух, син на Кубрат, който избяга от хазарите.“ Предполага се, че на остров
Певки не са могли да се заселят и прехранват много хора, заедно с добитъка и
конете им. Следва да се отбележи също, че на над 80% от територията на днешна
България няма открити прабългарски некрополи. Там където ги има (Добруджа и
Лудогорието), те са ограничени. Според монография на Рашо Рашев от 1991 г. това
са около 30% от разкритите погребения в района. С това се потвърждава факта, че
след заселването си в тези региони, прабългарите са били малцинство, а в
новосъздадената държава като цяло – незначително малцинство.

Някои автори обаче, като учените Димитър Ил. Димитров, Станчо Ваклинов, Петър
Петров, Божидар Димитров, Рашо Рашев, Стефан Йорданов, Ангел Гълъбов и др.
допускат значително по-голям брой на дунавските прабългари: от няколко стотин
хиляди до 1,000,000 души, но тази теза не е издържана. По това време цялото
население на територията където е основана българската държава е било под 1 млн.
човека. Отделно, изхранването и придвижването на такъв брой хора и животни,
изисква логистика непосилна за номадска група. При орда от 300,000 души, хората
трябва да се грижат и за около 400,000 животни, което означава осигуряване на
1,500 тона храна на ден. Такова количество хора не съответства и на наличните
историографски, археологически, лингвистични и генетични данни. Така например в
старобългарския език са установени едва няколко прабългарски думи. Изказвани са
и предположения, че тази многочисленост е била достигната в резултат на няколко
миграционни вълни, но сериозни доказателства за това липсват. В подкрепа на това
твърдение се използва писмо на хазарския хаган Йосиф в което той твърди, че
прабългарите били „многочислени, както е пясъкът в морето, но не могли да устоят
пред хазарите.“ Същевременно се пренебрегва фактът, че оценката се отнася за
периода преди разделянето на синовете на Кубрат и унищожаването на държавата им.
В подкрепа на многобройността на дунавските прабългари се сочи и фактът, че те
са победили византийската армия. Точни сведения за броя на ромейската войска
няма, но по това време една имперска армия е наброявала между 15,000 и 25,000
души. Известно е, че първоначално стреснати от нейната многочисленост,
прабългарите избягали и се скрили в укреплението си. Няма сведения и за броя на
армията на Аспарух, но едва ли числеността ѝ е надвишавала 10,000 – 12,000 души.
Тоест, победата на прабългарите в случая се е дължала не на численото им
превъзходство, а на по-добра военна тактика и подходящо въоръжение, а вероятно и
на пасионарен ефект.

Обикновено се приема, че групата, която Аспарух довежда до Малка Скития, е била
съставена основно от оногури, говорещи тюркски език, които обитавали дотогава
земите южно и източно от Азовско море, където се простирала Стара Велика
България. Тюркският произход на прабългарите като цяло, не се поставя под
съмнение. Но напоследък се налага тезата, че Аспарух е увлякъл и доста
славянизирани сармати и анти. През V-VII в. в Приазовието местното иранско
население е имало продължителни контакти със славяните. Тези контакти са
продължили до повсеместното изчезване на иранския език и надделяването на
славянския. Масовото присъствие на увлечено славянско и славянизирано иранско
население по-убедително може да обясни някои широко известни, но неубедително
тълкувани факти от ранната история на прабългарската култура в Долния Дунав.
Тюркската традиция се запазила само сред управляващия елит, населявал предимно
Плиско-Преславското поле. Според други изследователи, в етническата история
примерите за взаимовлияния и сливане на племена с различен произход не са малко
и прабългарите са един от тези примери. В етнокултурен аспект те, както и една
голяма част от останалите тюркски племена, са били подложени на силни ирански
влияния, но по отношение на своя етнолингвистичен произход те спадат към групата
на тюркските народи.

Все пак, това са само хипотези, защото на този етап не може да се даде прецизна
оценка за числеността и етническия произход на Аспаруховите прабългари.

Някои медиевисти подкрепят хипотезата, че съществува континюитет между
завладяната от хазарите през 665 г. Стара Велика България и създадената от
Аспарух през 681 г. българска държава на Дунав.

Аспарух е избран под номер 3 в класацията „Великите българи“ на Българската
национална телевизия. Името му носи град Исперих и на него са наречени улици в
много български градове. На основателя на България са посветени и много книги и
филми. Сред най-големите мостове в България е Аспаруховият мост във Варна.



https://bg.wikipedia.org/wiki/%D0%A1%D1%82%D0%B0%D0%B6%D0%B0%D0%BD%D1%82%D0%B8%D1%82%D0%B5_(%D1%81%D0%B5%D1%80%D0%B8%D0%B0%D0%BB)

Стажантите (на руски: Интерны) е руски телевизионен комедиен сериал, създаден
през 2010 г. Идеята за сериала принадлежи на Вячеслав Дусмухаметов, един от
създателите на сериала „Универ“. Дусмухаметов е випускник на Челябинската
държавна медицинска академия. Учението му в това заведение, а и последващата
специализация по терапия и лекарска практика стават източник на шеги и ситуации
в самия сериал. По-късно новите серии се излъчват по канал 1+1 (Украйна).

Сериалът е посветен на работата на младите и неопитни стажанти, постоянно
попадащи в смешни и нелепи ситуации. Те са ръководени от завеждащия
терапевтичното отделение — доктор Биков, комуто помагат неговия приятел,
венерологът Купитман, и сестрата Любов Михайловна. Сюжетът е основан на реална
лекарска практика.



https://bg.wikipedia.org/wiki/%D0%A0%D0%B0%D0%B3%D0%BD%D0%B0%D1%80_%D0%9B%D0%BE%D0%B4%D0%B1%D1%80%D0%BE%D0%BA

Рагнар Лодброк (Ragnarr Loðbrók) е легендарен скандинавски герой от времето на
викингите, датски конунг, представител на династията Инглинги. Хората го смятали
за син на Один. Имал многобройни синове, един от които бил Бьорн Железния,
основател на клона на династията на Инглингите - Мунсьо. Предполага се, че
историческият Рагнар е живял в първата половина на IX в. и по всяка вероятност е
бил син на Сигурд Пръстена.

Рагнар Лодброк бил страховит воин, известен с походите си срещу Англия и
Франция. Приписват му се завземането на Париж през 845 г. и нападението над
Нортумбрия през 865 г.



https://bg.wikipedia.org/wiki/%D0%94%D0%B6%D0%BE%D1%80%D0%B4%D0%B6_%D0%A0._%D0%A0._%D0%9C%D0%B0%D1%80%D1%82%D0%B8%D0%BD

Джордж Реймънд Ричард Мартин (на английски: George Raymond Richard Martin) е
американски писател на фентъзи и фантастика, сценарист и телевизионен продуцент.
Той е най-известен със световните си бестселъри от поредицата епични
фентъзи-романи „Песен за огън и лед“. Носител е на награда „Еми“, две награди
„Небюла“ и шест награди „Хюго“. Мартин е посочен от списание „Тайм“ като една от
100-те най-влиятелни личности за 2011 г.

Роден на 20 септември 1948 г. в град Байон, Ню Джърси. Баща му, Реймънд Колинс
Мартин е пристанищен работник, името на майка му е Маргарет Бреди Мартин. Има
две сестри - Дарлийн Мартин Липински и Джанет Мартин Патън. Започва да пише от
малък и продава на съседските деца своите истории за чудовища. По-късно става
страстен почитател и колекционер на комикси и започва да пише фантастични сюжети
за някои аматьорски издания.

Бъдещият писател завършва училището „Мери Джейн Донахю“ и се дипломира в
университета „Марист“. Първата му професионална изява е осъществена през 1970
г., когато той е на 21 години, продава „Героят“ на издателство Galaxy, а книгата
е публикувана през февруари 1971 г. През 1970 г. получава бакалавърска степен по
журналистика в Северозападния университет, Еванстън, (Илинойс). На следващата
година, пак там, получава и магистърска степен.

През 1979 г. след развода си с Гейл Бърник, от която има две деца, той изцяло се
отдава на писането. По-късно се премества в Холивуд и става сценарист на
фантастичната поредицата на телевизия CBS „Зоната на здрача“. Работи и като
консултант към сериала „Красавицата и звяра“, отново продуциран от същата
телевизионна компания. Изпълнителен продуцент е на филма „Входове“, филмиран в
периода 1992 - 1993 г., като пише пилотния му сценарий за „Калъмбия пикчърс
телевижън“. Мартин е най-известен с фентъзи поредицата си „Песен за Огън и Лед“.

Понастощяем Мартин живее в Санта Фе, Ню Мексико. Член е на Организацията на
писателите на фентъзи и научна фантастика на САЩ, чийто регионален директор е
бил в периода 1977-1979 г. и вицепрезидент през 1996 - 1998 г. Член е и на
Писателската гилдия на САЩ, Западното крайбрежие.

Още участва като сценарист в сериала „Зоната на здрача“, сценарист е на филма
„Последният защитник на Камелот“ (1986), създаден по едноименния разказ на
Роджър Зелазни, номиниран за WGA Award в категорията най-добър сценарий /
антология, 1986 г.

Участва в създаването на телевизионния сериал „Красавицата и звяра“, пише
пилотния сценарий на „Входове“ за ABC, филмирани и са и следните негови истории:
„Запомняща се мелодия“ -- епизод от „Стопаджията“, HBO, ноември 1984. „Нощни
ездачи“ -- игрален филм, Vista Films 1987, сценарий - Робърт Джафи, режисьор -
Робърт Кълектър. „Пясъчни крале“ -- двучасов телевизионен филм от „До краен
предел“, Showtime, 1995, телевизионна адаптация - Мелинда М. Снодграс.



https://bg.wikipedia.org/wiki/%D0%94%D0%B5%D0%B2%D0%B5%D1%82%D0%B0%D1%88%D0%BA%D0%B0_%D0%BF%D0%B5%D1%89%D0%B5%D1%80%D0%B0

Деветашката пещера, намираща се близо до село Деветаки, община Ловеч, е сред
най-големите пещери в България.

Разположена е на около 7 km от Летница и на 15 km североизточно от Ловеч, близо
до село Деветаки, на източния бряг на река Осъм. Достъпът до пещерата е по
пътека, дълга над километър, която започва малко след отбивката от пътя Ловеч –
гр. Левски за село Деветаки в източна посока, но при влажно време е затруднен.
След моста има оформен импровизиран паркинг в тревата. Алтернативен път
(по-подходящ за малки деца и възрастни хора, тъй като не е стръмен) води до
паркинг на около 50 m от пещерата – пътят към него е малко след отбивката за
село Деветаки (посока Ловеч – Левски).

Открита е през 1921 г. Нейната обща дължина е 2442 m, площта – 20 400 m², а
височината – 60 m.

На около 40 m навътре от входа има просторна зала с площ 2400 m². Вътре в
пещерата има два клона, през единия от които протича рекичка, а другият е сух и
топъл. Има красиви сталактити и сталагмити. Сводовете на входа са внушителни.

Зала в пещерата носи името „Олтара“. В нея при разкопки от Регионалния
исторически музей, Ловеч са открити някои от най-интересните останки от времето
на неолита по българските земи. Включени са в експозицията на Музейна сбирка
„Васил и Атанас Атанасови“.

Освен с археологическите находки пещерата е известна и с многообразието от
обитатели. Заради размножителния период на населяващите пещерата бозайници през
юни и юли изцяло се затваря за посетители. Там обитават 12 вида защитени
земноводни, смок мишкар (включен в Червената книга), южен гребенест тритон, жаба
дървесница, обикновена блатна костенурка, шипоопашата костенурка (включена в
Световния червен списък), 82 вида птици, които се срещат в района, 13 от които
включени в Червената книга, 34 вида бозайници (4 от които включени в Червената
книга на България, а 15 – в световния червен списък) и 15 вида прилепи.

От отложения от късен вюрм (среден палеолит) в пещерата са намерени и изследвани
от проф. Златозар Боев костните останки на общо 136 вида птици – над 1/3 от
състава на съвременната орнитофауна на страната. С това Деветашката пещера се
нарежда на първо място сред палеоорнитологичните находища в България.

Деветашката пещера е сред трите най-важни убежища за хибернация на прилепи в
Европа. Там зимува колония от над 35 000 екземпляра от видовете пещерен
дългокрил, дългопръст нощник, голям подковонос и ръждив вечерник.

Всички прилепи в страната са защитени от Закона за биологичното разнообразие,
като четири от срещащите се в Деветашката пещера видове са включени в Червения
списък на световнозастрашените видове: пещерният дългокрил, дългопръстият
нощник, южният подковонос и подковоносът на Мехели.



https://bg.wikipedia.org/wiki/%D0%90%D0%BB%D0%B8%D1%81%D0%B8%D1%8F

Алисия е родена на 1 март 1983 г. в Ихтиман. Има двама братя-близнаци. Завършила
е Испанската гимназия в София и СУ Св. Климент Охридски. 

Алисия е изпълнител от музикалната компания „Ара Мюзик“.  Репертоарът ѝ включва
над 300 песни – поп-фолк и фолклор. Пее на български, сръбски, гръцки и
английски език в различни стилове, което я прави предпочитан изпълнител за
разнообразни изяви. Алисия е една от първите изпълнителки в България, които
сформират личен балет. С това си начинание тя осигурява на публиката интересно
шоу. В Англия, Испания, Гърция, Македония, Албания и Хърватска е изнасяла
концерти основно пред българска публика.

Първата песен, която представя певицата за годината е „Имаме ли връзка“. През
лятото певицата залага на парчето „Ще ти дам“. Алисия ще вземе участие в голям
концерт под надслов "Жените на Стара Загора в подкрепа на футболен клуб „Берое“.
Изявата е благотворителна и целта е спасяването на клуба от моментното му
финансово затруднение. Певицата приключва годината с видео, към парчето „Ще се
возим ли“.

Алисия представи най новата си песен „Твърде грубо“ на Наградите на Фен ТВ, а
видеоклипът се появи на 6 май. Алисия и Флори представиха песента „Не е краят“
за първи път на Балканските музикални награди. През есента излиза видеоклип, към
хита „Твоя тотално“. През зимата излиза парчето „Важно ли ти е“. В края на
годината певицата представя петият си самостоятелен албум, озаглавен „Твоя
тотално“.

Алисия представя последния клип от албума „Твоя тотално“, който носи заглавието
„Той не е за мен“. На 21 май певицата промотира сингълат „Тоя тотално“. Алисия и
Сарит Хадад представиха дуетната си песен „Щом ме забележиш“ на Балканските
музикални награди, а видеото се появи на 5 юли. Певицата взе участие в лятното
турне на Фен ТВ. В края на декември певицата представя хита „На ти ми говори“.
На коледа Алисия пя за благотворителен концерт – „Българската коледа“ в Народния
театър Иван Вазов.

Певицата стартира годината с парчето „Иска ли ти се“. Песента е подарена от
певеца Джордан преди 2 години специално за Алисия. В разгара на лятото на екран
излиза парчето „Близо до мен“. Певицата става лице на марка дрехи на
създателката Цвети Кусев за есен/зима 2012 г. В края на месец ноември певицата
финализира годината с парчето „На кръгъл час“.

Първата песен, която представя Алисия за годината е „Мистър грешен“. Във видеото
участие взе приятелят на певицата футболистът Ники Михайлов. В разгара на лятото
Алисия пуска 2 видеоклипа към песните: баладата „Познавам ли я“ и динамичното
парче „Официално чужда“.

На 3 януари Алисия представя видеоклип, към песента „Пак съм тук“. На 11 април
излиза новата балада на Ангел „Плачи сега“. Певицата взе участие в песента и
видеото. В края на месец май излиза видеото, към парчето „Не пропусна“. През
есента излиза новата песен на Азис, в която участие взе Алисия. Алисия и Revolt
Klan представиха съвместното си парче „Lover Number One“. През зимата излиза
видеото, към първият дует на Алисия и Константин – „Не си ти“.

През пролетта Алисия и Тони Стораро представят първото си дуетно парче,
озаглавено „Не давам да си чужда“. През лятото излиза пачрето „Моят рай“, която
е съвместна с Скандау и Н.А.С.О. В края на месец септември излиза новият проект
на Ванеса – „Малката“, в когото участие взе Алисия. Последната песен, която
представя за годината е „Познаваш ме“.

В началото на месец януари излиза новата песен на Ванеса – „Говори бившата“. Във
видеото участие взе Алисия. Първият проект, който представя за годината е „Мой“.
На 1 юни излиза видеото, към баладата „В кого да се влюбя“, която е дует с Борис
Солтарийски. На 9 август певицата представи видеото към новата си песен
озаглавена „Красавицата спяща“, а на 7 ноември излезе видеоклипът към песента
„Ти ли“. На 22 декември бе промотирана дуетът на певицата с нейния колега Илиян,
озаглавен „Нито дума“.

Има дете от футболиста Валери Божинов – Валери-младши, роден на 12 септември
2007 г. 



https://bg.wikipedia.org/wiki/100_%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B8_%D1%82%D1%83%D1%80%D0%B8%D1%81%D1%82%D0%B8%D1%87%D0%B5%D1%81%D0%BA%D0%B8_%D0%BE%D0%B1%D0%B5%D0%BA%D1%82%D0%B0

„Опознай България – 100 национални туристически обекта“ е българско национално
туристическо движение, възникнало през 1966 г.

Целта на движението е да насърчи туристите да се запознаят с някои от
най-значимите туристически обекти в България. Сред обектите на движението са
културни, исторически, географски, археологически, архитектурни паметници със
световно, национално и регионално значение. Те включват най-забележителните
природни феномени в страната, исторически местности, архитектурни резервати,
храмове и манастири, най-високите планински върхове, даващи цялостна картина на
богатото културно-историческо и приридно наследство по българските земи от
дълбока древност до наши дни.

Посещението и запознаването с обектите се удостоверява с поставянето на
специален печат на съответния обект на определеното за това място в
туристическите книжки, които се издават от Българския туристически съюз и се
продават в туристическите дружества и в обектите, включени в движението.

Отличията на движението са бронзова, сребърна и златна значка, които се връчват
от Националния организационен комитет (НОК) към БТС, за посетени съответно 25,
50 и 100 обекта.

Част от обектите в списъка до 10 ноември 1989 г. са свързани с комунистическия
строй. След 1989 г. списъкът е редактиран неколкократно, като настоящият му вид
и номерация са от 2003 г. Сега включва 123 номера на места, някои от които имат
повече от 1 обект.

От 1966 г. до 1989 година 100-те национални туристически обекта са както следва:



https://bg.wikipedia.org/wiki/%D0%A1%D0%B0%D0%BC%D0%B8_%D0%9A%D0%B5%D0%B4%D0%B8%D1%80%D0%B0

Сами Кедира (на арабски سامي خضيرة, на немски Sami Khedira, произношение на
арабски Сами Хедира) е германски фуболист от тунизийски произход, роден на 4
април 1984 г. в Щутгарт. Играе като полузащитник за Ювентус и националния отбор
на Германия.

Кедира тренира в състава на Щутгарт още от 1995 г., а от 2004 г. започва да
играе мачове за дублиращия отбор. През 2006 г., още със статута на аматьор,
Кедира е повикан в първия отбор от треньора Армин Фее и дебютира на 1 октомври
срещу Херта. През януари 2007 г. подписва първия си професионален договор с
отбора. През същата година печели шампионската титла на страната, като вкарва
решаващия гол в мача от последния кръг срещу Енерги Котбус.

Кедира изиграва общо около 30 мача за различни юношески и младежки формации на
националния отбор на Германия. През 2009 г. е капитан на младежкия отбор, който
печели Европейското първенство за младежи. На 5 септември същата година дебютира
за мъжкия отбор на Германия в контрола срещу Южна Африка. Участник е на
Световното първенство през 2010 г., където започва като титуляр на мястото на
контузения капитан Михаел Балак.



https://bg.wikipedia.org/wiki/%D0%9F%D0%B5%D1%80%D0%B8%D0%BE%D0%B4%D0%B8%D1%87%D0%BD%D0%B0_%D1%81%D0%B8%D1%81%D1%82%D0%B5%D0%BC%D0%B0

Периодичната система (таблица на Менделеев) е класификация на всички химически
елементи, установяваща зависимостта на различните свойства на елементите от
заряда на атомното ядро. Таблицата е графичен израз на периодичния закон, открит
от руския химик Дмитрий Менделеев през 1869 г. В първоначалния си вариант
таблицата е представяла свойствата на елементите в зависимост от атомното им
тегло (в съвременната интерпретация това е атомната маса). С развитие на
теорията за строежа на атома се установява, че най-важната характеристика на
атомите не е атомната маса, а броят на протоните в ядрата им. Това дава
възможност да се уточни формулировката на периодичния закон.

Преди Менделеев били предлагани стотици варианти на изобразяване на периодичната
система с аналитични криви, таблици, геометрични фигури и др.). В съвременния
вариант на системата тя се свежда до двуизмерна таблица, в която всеки стълб се
нарича група и определя основните физико-химични свойства, а редовете се наричат
периоди и съдържат елементи с един и същ атомен радиус. Всеки елемент в нея има
точно определен пореден номер – Z равен на броя протони в атомното ядро. Той
определя вида на химичния елемент. Всеки от елементите има и точно определени
координати – период и група. Между мястото на елемента в периодичната система
(съответно строежа на атомите му) и неговия химичен характер съществува
зависимост. Тя може да се използва, за да се предвиди химичният характер на
елемента, видът на неговото просто вещество и на съединенията му.

До 18 век са познати и описани само 15 елемента – (метали като желязо, мед,
олово, бисмут, арсен, цинк, калай, антимон, платина, сребро, живак и злато или
неметалите като въглерод, сяра и фосфор).

Повечето останали елементи са изолирани и описани научно през 19 век. В началото
на 20 век са били неизвестни само още десет естествени елемента. Оттогава насам
са станали известни само някои трудно откриваеми, често радиоактивни елементи.
Много от тях не се срещат в природата и са продукт на процесите на изкуствен
термоядрен синтез. Едва през декември 1994 г. се произвеждат двата изкуствени
елемента дармщатий (ека-платина) и рьонтгений (ека-злато).

Работейки над своя труд „Основи на химията“, Д. И. Менделеев открива през 1869
г. един от фундаменталните природни закони – периодичния закон на химичните
елементи.

На 6 март 1869 г. знаменитият му доклад „Съотношение между свойствата на
елементите и атомните им тегла“ (на руски: Соотношение свойств с атомным весом
элементов) е прочетен от Н. А. Меншуткин на заседание на Руското химическо
общество. В същата година се появява съобщението на немски в списанието
„Zeitschrift für Chemie“, а през 1871 г. в „Annalen der Chemie“ е публикувана
обширна статия на Д. И. Менделеев, посветена на неговото откритие – „Периодична
закономерност на химическите елементи“ (на немски: Die periodische
Gesetzmässigkeit der Elemente).

Отделни учени в редица страни, особено в Германия, считат за съавтор на
откритието Лотар Майер. Същественото различие между предложените системи е в
това, че таблицата на Л. Майер е един от вариантите на класификация на
известните към онзи момент химични елементи, докато посочената от Менделеев
периодичност дава разбиране за закономерността, според която се определя мястото
на елементи, които все още не са били известни тогава и дава възможност да се
предскаже не само съществуването на такива елементи, но и техните
характеристики.

Без да дава някаква представа за строежа на атома, периодичният закон стига
много близко до поставянето на проблема за строежа на атома и несъмнено
решението на този проблем е намерено до голяма степен благодарение на закона.
През 1984 г. академик В. И. Спицын пише: „…Първите представи за строежа на атома
и за химичната валентност, разработени в началото на 20 век, се основават на
закономерностите в свойствата на елементите, установени с помощта на периодичния
закон“ .

Развивайки през следващите две години своите идеи Менделеев въвежда понятието за
място на химичния елемент в периодичната система, определено като съвкупност на
свойствата му чрез съпоставяне със свойствата на другите елементи. Въз основа на
това и в частност, отчитайки резултатите от изучаване на стъклообразуващи
оксиди, той прави корекции в атомната маса на девет елемента (берилий, индий,
уран и др.). Предсказва през 1870 г. съществуването на три неизвестни дотогава
елемента, изчислява атомните им маси и описва свойствата им – „екаалуминий“
(открит през 1875 г. и наречен галий), „екабор“ (открит през 1879 г. и наречен
скандий) и „екасилиций“ (открит през 1885 г. и наречен германий). След това
предсказва съществуването на още осем елемента, след които „двителур“ – полония
(открит през 1898 г.]]), „екайод“ – астатий (открит през 1942 – 3 г.),
„екаманган“ – технеций (открит през 1937 г.), „двиманган“ – рений (открит през
1925 г.), „екацезий“ – франций (открит през 1939 г.).

През 1900 г. Менделеев и Уилям Рамзи стигат до извода, че е необходимо в
периодичната система да бъдат включени елементите от групата на благородните
газове.

В контекста на Периодичната система един период представлява пълен хоризонтален
ред от таблицата с химични елементи. Всеки период започва с метал и завършва с
благороден газ, а от гледна точка на електронната конфигурация на атомите всеки
период започва с изграждането на нов електронен слой.

Периодичната система на елементите представляват вертикални редове (колони) в
периодичната система на елементите. Те са осем на брой и всяка от тях се разделя
на две групи – А група и Б група (съответно главна и вторична подгрупа).

На 30 декември 2015 г. елементите с номера 113, 115, 117 и 118 бяха официално
признати от IUPAC, с което се завърши седмият ред на периодичната таблица.
Официалните имена и символи за всеки един от тези елементи, които ще заменят
временните им наименования (като унунпентий (Uup) в случая на елемент 115) се
очаква да бъдат обявени по-късно през 2016 г.



https://bg.wikipedia.org/wiki/%D0%9A%D1%80%D0%B8%D1%82

Крит (на гръцки: Κρήτη; на латински: Candia; на турски: Girit) е една от
тринадесетте административни области на Република Гърция. Той е най-големият
гръцки остров с площ от 8336 км², и петият по големина в Средиземно море,
разположен в най-южния край на Гърция. Населението му е над 600 000 души.

Районът от своя страна е разделен на 4 по-малки области, наречени номи. От запад
на изток те са Ханя, Ретимно, Ираклион и Ласити. Най-големият град е Ираклион,
който е и столицата. Други важни градове на Крит са Ханя, Ретимно, Перама,
Вамос, Агиос Николаос и Йерапетра. Голям брой туристи посещават дестинации като
Кносос, Фестос, Гортис; венецианската крепост в Ретимно; планинското дефиле
Самария, и др.

Крит има важно за Средиземноморието местоположение. Отдалечен е на 110 км от
Европа, 175 от Азия км и 300 км от Африка. Населяван от древни времена, той
разполага с многообразни исторически и географски забележителности, поради което
островът е известна туристическа дистинация. Минойската цивилизация (2600–1400
пр. Хр.), зародила се и развила се на Крит, е считана за първата голяма
европейска цивилизация. Нейните паметници и днес могат да бъдат видени в
археологическите обекти Кносос, Фестос и Гортис. През Средновековието островът е
част от Венецианската република. Крепостни стени и сгради, построени по времето
на владичеството на тази средиземноморска държава, днес са запазени в градовете
Ираклион, Ханя и Ретимно.

На остров Крит от около средата III-то хилядолетие пр. Хр. се развива една от
най-древните европейски цивилизации - минойската. В продължение на дванайсет
века минойците издигат великолепни за времето си крепостни градове. Едни от
известните днес дворцови центрове са Кнос, Фест, Маля и Закрос. По всяка
вероятност край на развитието на минойската цивилизация е сложило избухването на
вулкана на о. Санторин около 1450 г. пр. Хр.

Началото на минойската епоха съвпада с това на бронзовата епоха. Съществуват
различни мнения за появата на минойците, като най-подкрепяна е теорията, че те
пристигат на о. Крит от Мала Азия около 2600 г. пр. Хр. Предполага се, че те са
индоевропейци, но поради това, че нямали писменост тази теза не може да бъде
доказана. Благодарение на информацията от археологическите разкопки днес се
знае, че минойците били богата народност, при която изкуството и икономиката
процъфтявали.

След това над острова властта си налагат Римската империя и Византия. От 824 до
960 г. островът е в обхвата на арабските владения, след което отново се връща
под властта на Византия. През 1204 г. той е предаден на Венецианската република,
която установява на острова т.н. Херцогство Кандия, като венецианците владеят
острова чак докато с дългата Критска война (1645-1669) не го завладяват
османците. Въпреки активното си участие в гръцката революция от 1821 до 1828 г.
Крит не е освободен от османска власт, макар че се контролира от османския васал
в Египет. От 1866 до 1869 г. критските гърци осъществяват голяма революция, в
резултат на което Крит постига автономно положение в рамките на Османската
империя. Нова стъпка към отхвърлянето на османската власт е направена през 1897
г., когато избухва ново въстание и в резултат Великите сили принуждават султана
да създаде независима критска република. Само след десет години тя се
присъединява към Гърция.

По време на Втората световна война военно-въздушните сили на Германия провеждат
въздушен десант за превземане на острова, който се оценява като най-голямата
въздушно-десантна операция във военната история до момента (1941 г.).

Крит е родина на известния художник Ел Греко, на значимия политически
ръководител на Гърция Елефтериос Венизелос и на писателя Никос Казандзакис.

Остров Крит от древни времена е известен по цял свят със своя вкусен и лековит
зехтин, наречен още "течното зелено злато на о.Крит". Според археолозите
маслиновото дърво е култивирано преди 6 хиляди години, а местните жители се
научили да добиват зехтин преди 2500 години. В онези далечни времена зехтинът е
продукт от първа необходимост и не е случайно, че гърците могат да се похвалят с
най-ниско ниво на сърдечно–съдови заболявания.

От всички гръцки острови, той е най-близо до Северна Африка. Остров Крит е с
население от 623 666 жители (2005), площ от 8336 км², а гъстотата на населението
му е 75 жители/км². Той е продълговат с дължина от изток на запад 260 км и
ширина, която варира от 12 до 58 км. Бреговете му са силно разчленени, като в
тях са оформени дълбоки заливи — Кисанос, Ханя, Суда, Мирабелос на северното
крайбрежие, а на южното е широкият и отворен към Средиземно море залив Месара.
Полуостровите са дълбоко вдадени в морето — Родопос, Акротири, Сидерос.

Остров Крит има планински релеф с четири ясно оформени масива. От запад на изток
те са: Лефка (връх Пахнес - 2453 м), Иди (тук е най-високата точка на острова,
връх Иди или Псилорити - 2456 м), Дикти (2418 м) и Орнос (1179 м). Критските
планини са част от Динарската планинска система, която започва от Словения и
минава през цялата западна част на Балканския полуостров.

Растителността на Крит е съставена предимно от твърдолистни вечно зелени гори и
храсти (маквиси) - маслина, портокал, смокиня, лоза. Сравнително добре е развито
земеделието, както и животновъдството. Намират се находища на манганова руда,
азбест и гипс. Затова добивната промишленост има традиции, но освен нея почти не
е развит друг дял на тежката промишленост. С най-голямо значение са кожарската,
хранителната и сапунената промишленост.



https://bg.wikipedia.org/wiki/%D0%94%D0%BD%D0%B5%D0%B2%D0%BD%D0%B8%D1%86%D0%B8%D1%82%D0%B5_%D0%BD%D0%B0_%D0%B2%D0%B0%D0%BC%D0%BF%D0%B8%D1%80%D0%B0

„Дневниците на вампира“ (на английски: The Vampire Diaries) е американски
свръхестествен хорър-фентъзи сериал разработен от Кевин Уилямсън и Джули Плек,
въз основа на поредицата със същото име от Л. Дж. Смит. Премиерата е на 10
септември 2009 г.

Сериалът се заснема в Мистик Фолс в щата Вирджиния, малък град, преследван и
заобиколен от свръхестествени същества. Поредицата проследява живота на Елена
Гилбърт (Нина Добрев), която се влюбва във вампира Стефан Салваторе (Пол Уесли),
а скоро се оказва уловена в любовен триъгълник между Стефан и неговия по-голям
брат, Деймън (Иън Сомърхолдър), които едновременно са преследвани и от миналото,
което са имали с Катрин Пиърс/Катерина Петрова. Сериалът също така се фокусира
върху живота на приятелите на Елена и другите жители на Мистик Фолс. Появява се
и нов главен герой, който е един от „първородните“ вампири – Клаус (Джоузеф
Морган).

По време на премиерата на „Дневниците на вампира“ в САЩ по канала The CW на 10
септември 2009, е привлечена най-голямата аудитория на канала от 2006 нататък.
Първият сезон има средно 3,60 милиона зрители, а следващите сезони са с публика
от около 2 милиона зрители. На 16 февруари 2010, The CW обявява, че сериалът е
подновен за втори сезон, чиято премиера е на 9 септември 2010. На 15 септември
2011, е премиерата на трети сезон. На 3 май 2012, The CW официално обявява, че
сериалът е подновен и за четвърти сезон, който започва на 11 октомври 2012. На
11 февруари 2013, The CW обявява, че сериалът е подновен за пети сезон. На 13
февруари 2014, The CW обявява, че сериалът е подновен за шести сезон, който
започна на 2 октомври 2014. Шоуто е получило многобройни номинации, печелейки
People's Choice Award четири пъти и Teen Choice Awards.

На 6 април 2015 г. главната актриса Нина Добрев обявява, че напуска шоуто след
заснемането на шести сезон. На 11 март 2016 г. The CW обявява, че сериалът е
подновен за осми сезон, а на 10 април става ясно, че той ще е последен.

В България сериалът започва излъчване на 29 октомври 2011 по bTV Cinema, всяка
събота и неделя от 10:00 с повторение в 18:00. Първи сезон завършва на 8 януари
2012. На 14 януари 2012 започва втори сезон със същото разписание и завършва на
25 март 2012. На 10 април 2013 започва повторението на първи сезон с разписание
всеки делник от 20:00 и повторения на следващия ден от 16:00, 17:00 и 19:00 и
завършва на 9 май. На 10 май започва втори сезон със същото разписание и
завършва на 10 юни. На 11 юни стартира трети сезон с разписание всеки делник от
20:00 с повторение единствено от 19:00 на следващия ден и завършва на 10 юли. На
10 юли 2013 стартира премиерно четвърти сезон с разписание всеки делник от 23:00
с повторение на следващия ден от 20:00 и завършва на 9 август. На 15 ноември
започва отново първи сезон с разписание всеки делник от 13:00 с повторение от
10:00. Първи сезон завършва на 16 декември. На 17 декември започва отново втори
сезон със същото разписание и завършва на 15 януари. На 16 януари започва трети
сезон с разписание всеки делник от 13:00 с повторение от 10:00 и завършва на 14
февруари. На 16 юни започва отново трети сезон с разписание всеки делник от
19:00 с повторение на следващия ден от 18:00 и завършва на 15 юли. На 26 май
2015 започва отново трети сезон с разписание всеки делник от 23:00 с повторение
на следващия ден от 20:00 и завършва на 24 юни. На 26 юни започва отново
четвърти сезон с разписание всеки делник от 23:00 с повторение на следващия ден
от 20:00 и завършва на 27 юли. На 28 юли започва премиерно пети сезон с
разписание всеки делник от 23:00 с повторение на следващия ден от 20:00 и
приключва на 26 август. на 27 август започва премиерно шести сезон с разписание
всеки делник от 23:00 с повторение на следващия ден от 20:00 и завършва на 25
септември. На 15 октомври започва отново четвърти сезон от 09:00, като от 16
октомври вече се излъчва всеки делник след 14:00 с повторение от 09:00 и
завършва на 13 ноември. На 10 май 2016 започва отново четвърти сезон с
разписание всеки делник от 13:00 по два епизода с повторение от 06:00 и завършва
на 24 май. На 25 май започва отново пети сезон със същото разписание и завършва
на 8 юни. На 28 юли започва за пореден път пети сезон с разписание всеки делник
от 13:00 по два епизода с повторение от 06:00 и завършва на 11 август. На 10
август започва отново шести сезон с разписание всеки делник от 20:00 с
повторение от 02:00 и 08:00 и завършва на 8 септември. На 9 септември започва
премиерно седми сезон с разписание всеки делник от 20:00 с повторение от 02:00 и
08:00 и завърши на 10 октомври. На 31 октомври започва отново четвърти сезон с
разписание всеки делник от 15:00 с повторение от 09:00 и завършва на 30 ноември.
На 1 декември започва отново пети сезон с разписание всеки делник от 15:00 с
повторение от 09:00 и завършва на 30 декември. На 2 януари 2017 започва отново
шести сезон с разписание всеки делник от 15:00 с повторение от 09:00 и завършва
на 31 януари. На 1 февруари започва отново седми сезон с разписание всеки делник
от 15:00 с повторение от 09:00 и завършва на 2 март. Ролите се озвучават от
артистите Ангелина Славова, Елена Бойчева, Иван Петков от първи до четвърти
сезон, Росен Русев от пети досега, Петър Бонев и Момчил Степанов.

На 8 януари 2013 започва излъчване на първи сезон по bTV с разписание от вторник
до събота в 00:00 и завършва на 6 февруари. На 7 февруари започва втори сезон с
разписание от вторник до събота в 00:00, като от 11 февруари вече се излъчва
всеки делник в 23:30 и завършва на 8 март. На 11 март, премиерно за България,
започва трети сезон с разписание всеки делник в 23:30, като завършва на 9 април.
На 6 март 2016 г. започва четвърти сезон с разписание всяка неделя от 02:30,
като от 12 юни вече се излъчва всяка неделя от 01:00 и приключва на 7 август.



https://bg.wikipedia.org/wiki/%D0%A7%D1%83%D0%B4%D0%BD%D0%B8%D1%82%D0%B5_%D0%BC%D0%BE%D1%81%D1%82%D0%BE%D0%B2%D0%B5

Чудните мостове, Скалните мостове (остар.: Еркюприя) са скален феномен,
разположен е в карстовата долина на река Еркюприя в Западните Родопи на 1450 m
надморска височина, в подножието на връх Голям Персенк.

Мостовете са се образували вследствие ерозионната дейност на пълноводната в
миналото река, която е преобразувала пукнатините в мраморите в дълбока водна
пещера, чийто таван с течение на времето изтънява на места и се срутва.
Предполага се, че отломките от срутването са били отнесени впоследствие от
водите на реката.

В резултат на това са останали двата известни мраморни моста. Големият е широк
около 15 m в по-широките части, дълъг почти 100 m. Състои се от три арки, като
най-голямата е с височина 45 m и ширина 40 m. Малкият мост е на 200 m от големия
по течението на реката – непроходим, дълъг 60 m, с обща височина 50 m, а само на
арката – 30 m. След него има и съвсем малък трети мост, който представлява
понорна пещера, в която водите на Еркюприя изчезват, за да се появят пак на
повърхността след 3 km.

Местността около двата моста е заета от вековни иглолистни гори, съставени
предимно от смърчови дървета. И двата моста са обезопасени и пригодени за
туристически цели. Преминаването е позволено и върху, и под тях.

В регистъра на защитените територии и защитените зони в България, ЧУДНИТЕ
МОСТОВЕ – ЕР КЮПРИЯ е защитена територия от категория: Природна забележителност.

Има един варварски обичай – възникнал след обявяването на мостовете за
туристически обект – всеки турист, минал под големият мост, записва името си с
въглен на стената. Върху скалните образувания в основата на големия мост са
оставили следа за ниската си култура дори известни личности. Съгласно закона,
драскането и поставянето на надписи в границите на природна забележителност е
забранено. Глобата за това нарушение е от 500 до 5000 лева. Природолюбители
почистват надписите, налагат се и глоби, но за съжаление тази вандалска традиция
продължава,

В близост до скалния феномен се намират множество пещери, но повечето от тях не
са годни за посещения от туристи, понеже не са осветени и обезопасени. В близост
са и хижите „Чудните мостове“ и „Скалните мостове“, стопанисвани от туристическо
дружество “Студенец” – гр. Чепеларе (възможни места за туризъм и нощувка).

Чудните мостове са сред Стоте национални туристически обекта, Български
туристически съюз: номер 85 – връх Голям Перелик, природна забележителност
“Чудните мостове”, има печат.



https://bg.wikipedia.org/wiki/%D0%A5%D0%B5%D0%BA%D1%82%D0%B0%D1%80

Хектарът е единица за измерване на площ, кратна на ар (използвана е
SI-представката "hecto"). Съкращава се с хка, ха или ha.

Представката идва от древногръцката дума εκατόν (сто). "Ар" има френски произход
(идва от лат. area - свободна земна площ). Френският Конвент през 1795 г.
постановява площта на квадратно парче земя със страна 10 m да се нарича are.

Единицата хектар се използва предимно за измерване на земеделски земи. Един
хектар е равен на:

Символът за означаване на хектар според официално приетата в България
международна система единици SI е ha. Площ от 1 ha има квадрат със страна 100 m.

Хектарът не е често използвана мярка в България - за българите привичната мярка
за земна площ е декар: например за добив се ползва изразът килограми от декар.
Големината на поземлените имоти също най-често се измерва в декари.



https://bg.wikipedia.org/wiki/%D0%A4%D0%B0%D1%80%D1%8C%D0%BE%D1%80%D1%81%D0%BA%D0%B8_%D0%BE%D1%81%D1%82%D1%80%D0%BE%D0%B2%D0%B8

Фарьорските острови или Ферьорските острови (на фарьорски: Føroyar, на датски:
Færøerne; и двете етимологично означават „овчи острови“) са автономна област в
рамките на кралство Дания. Те са разположени между Шотландия и Исландия.
Разстоянието до Исландия е 450 km, до Норвегия е 675 km, а до Копенхаген е 1117
km.

Населението наброява около 48 000 души. Административен център е гр. Торсхавн
(Tórshavn), около 14 000 души. Вторият по големина град се нарича Клаксвик.
Основна религия – протестантство. Преобладаващата част от фарьорците се
занимават с риболов, развито е също и овцевъдство. Типичният северен кръст,
върху националния флаг на Фарьорските острови е белег за принадлежността на
държавата към другите скандинавски страни. Гербът на страната е овен, който
най-точно символизира наименованието на островите – фарьорски, т.е. „овчи“.

В страната има летище във Вагар. Редовни полети има до Копенхаген и Рейкявик, а
през лятото има и до Лондон. Националната авиокомпания на Фарьорските острови се
нарича „Atlantic Airways“. Авиокомпанията е създадена през 1987 година, а
първият полет е осъществен на 28 март 1988 година от Вагар до датската столица
Копенхаген. С оглед на разположението на самите острови транспортната система не
е много обширна. Част от по-големите острови са свързани помежду си с подморски
тунели или мостове, а останалите се свързват посредством ферибот.

Политически, Фарьорските острови са зависима територия на Кралство Дания. От
1948 г. имат автономен статут (самоуправление). Островите са административно
разделени на 34 общини, в тях има 120 градове и села. Има и 6 сислура
(административни области). Историческите извори предполагат, че първите
чужденци, които разказват за съществуването на Фарьорските острови са ирландски
монаси, попаднали в архипелага през 500 г. В периода между 800 – 900 г. се
появили и първите заселници от Шотландия. Тези заселници обаче били прогонени с
появата на викингите, които започнали да се заселват масово върху територията на
архипелага след 900 г. Викингите превръщат Фарьорските острови в централен
„диспечерски“ пункт за контрол на пътищата и комуникациите в целия Скандинавски
полуостров.

След викингите Фарьорските острови попадат под юрисдикцията на Норвегия. Дълго
време норвежкият крал владее земите, населявани от фарьорците. В края на 15-ти
век, стратегическото съотношението на военните сили на полуострова принуждава
норвежците да управляват Фарьорските острови като протекторат съвместно с
датчаните. Килският мирен договор от 1814 година, прави датския крал едноличен
владетел на Фарьорските острови. В разгара на Втората световна война
стратегическото местоположение на Фарьорските острови в северната част на
Атлантическия океан, прави силно впечатление на Чърчил, както и на
главнокомандващия английския кралски флот. Взето е решение английски войскови
части да дебаркират на Фарьорските острови. Решението на Чърчил се обосновава с
нахлуването на войски на Третия райх в Дания. Така на 11 април 1940 година, над
8000 английски войници окупират островния архипелаг. Английската окупация на
острова приключила през септември 1945 година. По време на окупацията,
англичаните построяват единственото международно летище на острова във Вагар
(1942 – 1943). През 1973 година, когато Дания става член на Европейската
икономическа общност, Фарьорските острови гласуват да останат извън ЕИО, като по
този начин Фарьорските острови са единствената територия под суверенитета на
страна-членка на ЕС, която не е част на Европейския съюз. (За сравнение:
Гренландия през 1985 г. излиза от ЕС, но остава със статут „задморска територия
на ЕС“.)

Парламентарна демократична зависима страна. Първият министър е и председател на
парламента. Парламентът се нарича Льогтинг и в него има 32 места. На последните
парламентарни избори на 20 януари 2004 г. Обединената партия печели изборите,
като вкарва 8 представителя в парламента. Вотът, който получава, е 23,7%. Двама
парламентаристи се избират от Дания.



https://bg.wikipedia.org/wiki/%D0%A0%D0%BE%D0%B1%D0%B5%D1%80%D1%82_%D0%9B%D0%B5%D0%B2%D0%B0%D0%BD%D0%B4%D0%BE%D0%B2%D1%81%D0%BA%D0%B8

Ро̀берт Левандо̀вски (на полски: Robert Lewandowski), е полски футболист роден
на 21 август 1988 г., играещ за немския Байерн Мюнхен. Той се състезава и за
националния отбор на Полша. Левандовски е първият футболист, записан в книгата
за Световни рекорди на Гинес за най-бързи 5 гола в историята на футбола.

През сезон 2006/07 Левандовски става голмайстор на полската трета дивизия,
отбелязвайки 15 гола за своя Знич Прушков, който печели промоция за втора
дивизия. В следващия сезон той става топ реализатор и на полската втора дивизия
с 21 гола.

Той прави своя дебют за Лех същия месец, влизайки като резерва в мач от първи
кръг на квалификациите за Купата на УЕФА срещу азербайджанския Хазар Ленкоран. В
този мач Левандовски вкарва единствения гол. В първия си мач в полската
Екстракласа срещу ГКС Белхатов, той отбелязва гол с пета, само четири минути
след като влиза в игра в края на второто полувреме. В първия си сезон в топ
дивизията, Левандовски става втори в голмайсторската класация. През следващия
сезон става първи с 18 гола и помага на своя отбор да спечели титлата през сезон
2009/10.

През 2010 се появяват слухове, които го свързват с редица клубове, в частност
Борусия Дортмунд, Дженоа и Блекбърн Роувърс. Все пак на 11 юни 2010 той подписва
четири-годишен договор с Борусия.

През сезон 2011/12 Левандовски е обявен за Играч на Сезона в Бундеслигата, като
завършва с 22 гола и 6 асистенции.

В последния мач на Борусия за сезона, той вкарва хеттрик във финала за Купата на
Германия. Отборът му побеждава с 5:2 Байерн Мюнхен. Левандовски става и
голмайстор на турнира със седем гола в шест мача.

На 24 април 2013 г. в полуфинален мач от турнира на Шампионска лига отбелязва 4
гола на Реал Мадрид за победата с 4:1.

На 4 януари 2014 година Роберт подписа 5 годишен договор с Байерн Мюнхен.
Договорът ще бъде активен от 1 юли 2014 година. На 9 юли 2014 г., Байерн
представи официално Левандовски на пресконференция в Мюнхен, а играча ще носи
фланелка с номер 9, който преди това се носеше от напусналия през същото това
лято Марио Манджукич в посока Атлетико Мадрид.

Левандовски прави дебютния си мач за мъжки национален отбор на 10 септември 2008
срещу Сан Марино. Влиза като резерва и вкарва гол.

Той вкарва и първия гол на Евро 2012 в мача на откриването срещу Гърция, който
завършва с равенство 1:1.



https://bg.wikipedia.org/wiki/%D0%9F%D0%BB%D0%B0%D1%81%D1%82%D0%BC%D0%B0%D1%81%D0%B0

Пластмасите (пластични маси) са голяма група материали, чийто основен компонент
са синтетични или полусинтетични органични полимери и които остават твърди при
стайна температура. Полимерите в пластмасата се състоят от големи молекули,
образуващи линейни, разклонени и мрежовидни вериги, в които са обединени от
няколко хиляди до милиони повтарящи се мономерни молекули.

Важно свойство на пластмасите е, че техните свойства, като дуктилност, твърдост,
еластичност, якост на опън, топлинна и химическа устойчивост, варират в широки
граници в зависимост от изходните материали, технологията на производство и
включените в състава им добавки. Сравнително лесната им обработка дава
възможност от тях да се произвеждат предмети с различна форма, както и тънки
влакна или фолио. По тези причини пластмасите намират разнообразни приложения -
като опаковъчен материал, текстил, топлоизолация, електроизолация, тръби, подови
настилки, като компонент в бои, лепила и козметични продукти, в носещите
конструкции на машини, в автомобилните гуми и много други.

Пластмасите се получават най-често чрез полимеризация или поликондензация на
мономери или кополимери, а изходната суровина обикновено е нефт.
Полусинтетичните полимери се получават чрез модифициране на естествени полимери,
като целулозата, а биопластмасите - чрез ферментация на естествени въглехидрати.

Биополимерите, които се срещат в клетките на всички животни и растения, се
използват от хората още от предисторически времена. Дървесината, основна
съставна част на която е полимерът целулоза, се използва като гориво, за
изработването на инструменти и като строителен материал. Животинските кожи,
козина и вълна, използвани за приготвяне на облекло, също съдържат биополимери.

Първата същинска пластмаса, позната на хората, е брезовият катран, получаван
чрез суха дестилация на кора от бреза и използван още през палеолита като лепило
и за изработване на инструменти. На Арабския полуостров още в Древността басейни
и канали се уплътняват с естествен асфалт, а естествени смоли, като гума
арабика, се изнасят в Европа. В Източна Европа се добива фосилната смола
кехлибар, използвана за изготвяне на върхове на стрели и украшения. През
Средновековието се появява технология за преработка на животински рог в дуктилен
материал, а около 1530 година фамилията Фугер вече има възможност да произвежда
пластмасата галалит, използвайки рецепта на баварския бенедиктински монах
Волфганг Зайдел.

През 17-18 век европейски изследователи откриват в Малайзия и Бразилия
дървесната смола латекс, която може да се преобразува лесно в еластичен материал
- естествен каучук. В средата на 19 век производството на каучук бързо се
развива, а през 1839 година американецът Чарлз Гудиър открива процеса на
вулканизация, при който в нагрят каучук се добавя сяра, което подобрява неговата
устойчивост и го превръща в гума. От новооткрития материал Гудиър произвежда
първите гумени ръкавици. Около 1850 година той открива твърдата гума (ебонит),
от която започва да произвежда бижута, писалки, клавиши за пиана, лули и части
за телефони. Тази първа термореактивна пластмаса поставя началото на навлизането
на пластмасите в ежедневието на хората.

През 1844 година англичанинът Фредерик Уолтън създава линолеума, произвеждан от
ленено масло и използван за подови покрития, стенни облицовки и покривки за
маси. Следващата широко използвана пластмаса е целулоидът, който е разработен в
резултат на работата на няколко химици. През 1846 година германецът Кристиан
Фридрих Шьонбайн получава нитроцелулоза чрез третиране на памук с азотна
киселина. Във Франция Луи-Никола Менар разтваря нитроцелулозата в смес от етанол
и етер, получавайки емулсията колодий, а по-късно англичанинът Александър Паркс
използва спиртен разтвор на камфор, за да получи от колодия целулоиден разтвор.
През 1869 година Джон Уесли Хаят получава твърд целулоид, а три години по-късно
създава и първата машина за леене под налягане на пластмаса.

Малко по-късно в Англия е създадена технология за импрегниране на тъкани с
целулозен нитрат, а в Съединените щати започват да използват шеллак. Макс
Фремери и Йохан Урбан разтварят целулоза в тетрааминмеден(ІІ) сулфат и от
получения разтвор, който наричат купро, произвеждат първите синтетични влакна.

На базата на откритата през 1872 година от германеца Адолф фон Байер
поликондензация на фенол и формалдехид, през 1907 година белгийско-американският
изобретател Лео Бакеланд създава технология за производство и обработка на
фенолова смола. Нареченият на негово име бакелит става първата промишлено
произвеждана синтетична термореактивна пластмаса. Поради много добрите си
диелекрични свойства тя намира широко приложение във възникващата по това време
електротехническа промишленост.

През 1885 година е създадена технология за производство на синтетичен галалит от
казеин и разтвор на формалдехид. От този изкуствен рог се произвеждат
разноцветни копчета, игли, корпуси на радиоапарати, кутии за цигари, играчки,
дръжки за чадъри и други. През 1909 година германският химик Фриц Хофман
патентова синтетичния каучук буна, а през 1912 година е произведена първата
изцяло синтетична автомобилна гума.

Винилхлоридът е открит през 1839 година от французина Анри Виктор Реньо, а през
1909 година германецът Фриц Клате патентова технология за производство на
пластмасата поливинилхлорид. Важна роля за налагането на този материал изиграва
германската компания Коропласт.

Още през 1839 година германецът Е. Зимон описва полистирена. През 1909 година Х.
Щобе подробно изследва полимеризацията на стирена, но полистиренът започва да се
използва широко едва от края на 20-те години на 20 век. От 1901 година Ото Рьом
изследва възможностите за производство на акрилова киселина и акрилови естери,
но през 1928 година той открива технология за полимеризация на метилметакрилат и
патентова полиметилметакрилата (плексиглас).

В края на 19 век, когато първите пластмаси започват да навлизат в по-широка
употреба, все още се знае малко за структурата на полимерните материали. По
измервания на налягането на парите и осмотични налягания се съди, че те са
съставени от много големи молекули с голяма маса, но неправилно се смята, че
структурата им е колоидна.

За основоположник на химията на полимерите се смята германецът Херман Щаудингер.
През 1917 година той изнася лекция пред Швейцарското химическо дружество за
„високомолекулни съединения“ от ковалентно свързани дълги молекулни вериги, а
през 1920 година публикува своята статия „За полимеризацията“ („Über
Polymerisation“), която става основополагаща за съвременната наука за
полимерите. В средата на 20-те години тя е последвана от нови теории за
структурата на пластмасите, които стават основа за съвременните разбирания за
тази група материали. Изследванията на Щаудингер и изведените от него научни
принципи стават основа за бързото развитие на химическата промишленост на
пластмасите. За своята работа той получава Нобелова награда за химия през 1953
година.

През 1933 година британската компания Импириъл Кемикъл Индъстрис използва
технология с висока температура и налягане, за да произведе първия полиетилен.
Две десетилетия по-късно германецът Карл Циглер използва катализатори, за да
полимеризира етилен до полиетилен при стайна температура. Произведеният при
ниско налягане полиетилен се оказва топлоустойчив и механично издържлив. Малко
по-късно италианецът Джулио Ната открива катализатор за полимеризирането на
пропилен до полипропилен. В средата на 50-те години започва масовото
производство на синтетичен полиетилен и полипропилен. Днес тези два материала,
наред с полистирена, са най-широко използваните пластмаси. През 1963 година
Циглер и Ната получават Нобелова награда за химия.

През 1931 година американският химик Уолъс Хюм Каротърс от Дюпон процес за
производство на полиамид от хексаметилендиамин и адипинова киселина, а през 1938
година новите синтетични влакна от найлон излизат на пазара. През 1937 година
германецът Паул Шлак създава полиамид, базиран на капролактам, който става
известен като капрон или найлон-6, и през 1939 година навлиза в масово
производство. Опити за получаване на пластмаси от полиестери се правят още от
средата на 19 век, но едва през 1941 година британската компания Калико Принтърс
успява да започне производство на синтетични полиестерни влакна - от
полиетилентерефталат.

През 1938 година Дюпон създават пластмасата политетрафлуороетилен (тефлон),
която се отличава с добра устойчивост на повишена температура и химически
въздействия, но разработването на технологията е затруднено и материалът започна
да се произвежда масово едва през 1946 година. През 1939 година германецът Ото
Байер открива полиуретана. През 1942 година германската компания ИГ „Фарбен“
създава технология за полимеризация на полиакрилонитрил, а американската
„Ийстман Кодак“ - на метилцианакрилат. Силиконът, който е известен от началото
на века, започва да се произвежда ефективно по нова технология от 1944 година.

През втората половина на 20 век химията на полимерите се развива бързо,
успоредно с рязкото нарастване на производството на пластмаси. С развитието на
технологията на термопластите елементи са разнообразна форма започват да се
произвеждат евтино от различни пластмаси, измествайки традиционните материали от
промишленото серийно производство. Делът на термореактивните пластмаси бързо
намалява и към 2000 година той е едва 15%. По това време годишното потребление
на пластмаси на глава от населението е 92 kg в Западна Европа, 13 kg в Източна
Европа, 130 kg в Северна Америка, 19 kg в Латинска Америка, 86 kg в Япония,
13 kg в Югоизточна Азия и 8 kg в Близкия изток и Африка.

Пластмасите най-често се класифицират според тяхното топлинно-механично
поведение, но също и по начин на получаване, вид на полимеризацията и
предназначение. Макар че невинаги е възможно строго разграничение между
отделните видове пластмаси, тези класификации дават добра обща представа за
техните свойства.

Според тяхното топлинно-механично поведение пластмасите се разделят на
термопласти, реактопласти и еластомери. Освен това съществуват и термопластични
еластомери. Тази класификация се основава на технологичните свойства, като
групите се разграничават въз основа на техните механични свойства и
съотношението между работната температура (обикновено стайна температура) и
техните температури на физически преход (температура на остъкляване и
температура на топене). Термопластите и реактопластите са най-широко
използваните пластмаси. Около 60% от еластомерите се използват за производството
на автомобилни гуми, а останалите за други гумени продукти.

Термопластите, наричани също термопластични пластмаси, са съставени от дълги
линейни молекули, които дават възможност за обратимото им нагряване. При
нагряване тези материали омекват, стават пластични и накрая се разтопяват.
Нагрятият материал може да се обработи до желаната форма, която запазва след
охлаждането си. За получаването на материал с нови свойства, термопластите могат
да бъдат смесвани (блендирани).

Повечето съвременни пластмаси попадат в групата на термопластите - такива са
полиетиленът, полипропиленът, полистиренът, полиестерът. Те се използват както
за прости стоки за бита и опаковки, така и за различни компоненти в
машиностроенето и електротехническата промишленост, а също и в строителството,
за елементи като покривни покрития, дограма или тръбопроводи.

Пластмасите притежават ниска плътност (1,1-1,4 kg/m3), т.е. няколко пъти
по-малка от тази на металите. Това им свойство, съчетано с голямата здравина на
пластмасовите изделия, дава широки възможности за замяна на металите с
пластмаса. Пластмасите притежават добри електроизолиращи свойства,
водоустойчивост, голяма химическа устойчивост, а в някои случаи добра
термоустойчивост. Полимерните композиции се отличават с голяма корозионна
устойчивост.

Голяма част от пластмасите са химически устойчиви - не реагират на въздействие
със соли, основи и киселини. Трудно гният, водо- и газонепропускливи са.

Пластмасите са високомолекулни въглеродосъдържащи вещества. Молекулите им се
състоят от дълги въглеродни вериги, на които се дължат и техните полезни
свойства. Самата дума пластмаса произлиза от латинската дума plasticus (податлив
на моделиране) и гръцката plastikos (подходящ за оформяне). Може да се
произвеждат различни видове пластмаси - твърди като камък, здрави като стомана,
прозрачни като стъкло, светли, наподобяващи дърво, еластични като гума. Също
така пластмасите са леки, водонепропускливи, устойчиви на химически агенти и
може да се произвеждат във всички цветове. Известни са повече от 50 вида
пластмаси, като същевременно се разработват и нови видове.

Също като металите, пластмасите се разделят на различни видове. Например,
найлонът е вид пластмаса, която се поделя според различните си свойства, цена и
вида на производствения и процес. Пластмасите може да се смесват, образувайки
сплави като металите. Това има за цел да се обединят желаните свойства на
няколко вида пластмаса в един. Пластмасите могат лесно да се отливат във форми.
Те са синтетични материали, които се добиват главно от изкопаемите горива.

Пластмасите са материали, получени на основата на природни и синтетични
полимери, които при определени условия проявяват пластичност и могат да се
изработват в изделия. В днешно време се произвеждат над 250 милиона тона
пластмаса годишно. Пластмасите имат малка плътност, здравина, изолационни
свойства, водоустойчивост, голяма химическа устойчивост, възможност за бързо и
серийно производство на изделия чрез леене и щамповане. Недостатъците на
пластмасата са ниската им термоустойчивост, малката им твърдост и склонността
към бързото стареене.

Състава на пластмасите е от свързващо вещество - полимер. Към него се прибавят
пълнители, пластификатори, стабилизатори, оцветители и др. Едни от първите
пластмаси са получени от фенол и формалдехид. Получените от тях полимери носят
името Фенолформалдехидни смоли. От тях се произвеждат три вида пластмаси -
бакелит, лети фенопласти и слоести фенопласти. Фенолформалдехидните смоли са
термореактивни полимери. Те се омрежават при висока температура и налягане.

Химически агенти като кислород, минерални и органични киселини, основи и соли не
им действат. Това определя приоритетното им използване за защита на металните
съоръжения от корозия.

Пластмасата не е биоразградима, не става за храна и не се разгражда напълно.
Разпилява се. Често не се хвърля в кошове за смет, а дори и като се хвърли,
вятърът може да отнесе продуктите от пластмаса, например найлонови торбички.
Съответно може да задръсти каналите. Убива дивия свят. Морски костенурки,
бозайници, птици и крави поглъщат пластмасата, мислейки че е храна. Стомахът им
се запълва с пластмаса и умират. Задушава океаните. Остатъците от пластмаса са
разпространени по бреговете и в океана.



https://bg.wikipedia.org/wiki/%D0%92%D0%B8%D0%B5%D0%BD%D0%B0

Виена (на немски: Wien [ˈviːn]; на австро-баварски: Wean, на унгарски: Bécs) е
столицата на Австрия със статут на нейна провинция. Тя е главен град на Австрия
с население от 1,7 милиона жители (2,2 милиона с предградията). Разположена е в
югоизточната част на Централна Европа, близо до Чехия, Словакия и Унгария. През
2001 г. градският център е включен в списъка на световното културно и природно
наследство на ЮНЕСКО.

Историята на Виена е дълга и разнообразна. Заселването на територията на днешна
Виена започва по време на неолит, с разпространението по Дунав на земеделието и
скотовъдството (6-то хилядолетие пр.н.е.), за което Виенската котловина
предоставя оптимални условия: плодородни почви, изобилни водни източници и
благоприятен климат. Най-значимото доримско селище е това на хълма Леополдсберг,
чиято история започва в средата на бронзовия век и завършва буквално две
поколения преди идването на римляните.

Историята на самата Виена като населено място започва в средата на 1 век с
началото на строителството на територията на днешния стар град на преден пост на
15-ти римски легион. Той получава името от келтски произход Виндобона. Паралелно
с военния лагер започва да се развива и малък град. Археологическите разкопки не
потвърждават версията за наличие на територията на днешния стар град на каквото
и да било доримско селище.

Разкопките показват, че през 6 век животът между стените на бившия римски лагер
е концентриран в североизточната му част. Освен това селище, на територията на
днешна Виена по това време има няколко аварски и славянски селища. Имената на
някои от славянските и до днес са запазени в имената на някои от съвременните
райони на Виена като Веринг (18) и Дьоблинг (19).

През 9 век дошлите от запад Каролинги построяват в североизточната част на
бившия римски лагер неголям замък и съхранилата се и до днешно време църква
„Свети Рупрехт“. Броят на домовете все още е малък и селището няма голямо
значение. През същия век е първото писмено споменаване на Виена: в старите
„Залцбургски анали“, с дата 881 г., е запазен запис за това, че край Вения е
имало сражение с унгарците – „… bellum cum ungaris ad Uueniam…“. Все пак няма
яснота, дали се има предвид река или град на име Вения. Също така остава
неизяснен и изходът на сражението.

Към средата на 12 век Виена става седалище на австрийската херцогска династия
Бабенберг. През 1155 г. херцог Хайнрих II построява сграда на площад Ам-Хоф. В
периода 1137 – 1147 г. е построена църква на мястото на днешната катедрала
„Свети Стефан“ (съвременната катедрала е построена през 13 – 15 век). От 1278 г.
Виена е твърдина на династията Хабсбург и става център на културата, науката,
музиката и изисканата кухня. През 1469 г. император Фридрих III се сдобива от
папа Павел II с правото да учреди във Виена епископство (до 1469 г. Австрия
духовно е подчинена на епископа на Пасау). Кралство Унгария окупира града между
1485 и 1490 г.

През 1529 г. Виена безуспешно обсадена от турците. При почти двадесеткратно
превъзходство на врага, защитниците на града успяват да удържат решителна
победа. Тежкото поражение на турската армия полага края на стремителната
експанзия на Османската империя в Европа. Век и половина по-късно, през 1683 г.,
съюзените войски на католическите страни нанасят на турците под стените на Виена
още по-съкрушително поражение, след което Османската империя завинаги се отказва
от завоевателни походи, и именно след това поражение започва нейния упадък.

През 1679 г. Виена е опустошена от чумна епидемия. Населението на града, тогава
около 100 хил. души, намалява с една трета. В памет на избавлението от
епидемията, в центъра на града през 1693 г. е издигната Чумната колона. През
1713 г. обаче градът е сполетян от нова чумна вълна. Само в катакомбите под
катедралата „Свети Стефан“ са погребани 11 000 жертви на епидемията. За това
събитие в историята на града днес напомня величественото здание „Карлскирхе“.

От 16 век Виена става столица на многонационалната държава на австрийските
Хабсбурги. От 17 и особено през 18 век е център на многобройната придворна
бюрокрация. От 18 век във Виена започва да се развива манифактурна промишленост
(текстилно производство и производство на луксозни стоки). Градът се превръща
във водещ център на европейската култура, особено на музиката.

През 1805 и 1809 г. Виена на два пъти е заета от войските на Наполеон. През 1805
г., с разпадането на Свещената Римска империя, градът става столица на
Австрийската империя, а по-късно на заместилата я Австро-унгарска империя. Играе
важна роля в европейската и световна политика – през 1814 г. в града се провежда
Виенския конгрес, изменил из основи политическата карта на Европа.

През първата половина на 19 век, с появата на стила Бидермайер, основоположници
на който са известни виенски композитори, художници и театрални дейци, градът
развива стремително културата и изкуствата. Епохата на стила бидермайера
завършва с революцията от 1848 г., в която жителите на града взимат активно
участие. В края на 19 век културата, науката и образованието във Виена
продължават да процъфтяват. Световна известност получават Виенския университет и
Академията на науките. През 1897 г. представители на виенската бохема създават
групата Виенски сецесион, в която влизат Коломан Мозер, Густав Климт и Ото
Вагнер.

Към началото на 20 век Виена е един от най-големите градове на Европа с
население над 2 млн. души. През 1918 г., след Първата световна война, градът
става столица на Първата австрийска република. От Аншлуса (1938) от Нацистка
Германия до края на Втората световна война губи статуса си на столица за сметка
на Берлин.

През 1945 г. след двуседмична обсада съветските войски навлизат във Виена. След
1945 г. градът отново става столица на Австрия. Първоначално е разделена на 4
зони от Съюзниците-победители. Поради неутралитета на страната става удобна база
на международния шпионаж между Източния и Западния блок.

През втората половина на 1950-те години във Виена се разгръща масово
строителство, а през 1970—1980-те години е проведена сериозна реконструкция на
центъра на града, в резултат на която Виена избягва опасността от брюкселизация.
В съвременна Виена се намират седалищата на МАГАТЕ, ЮНИДО и много други
международни организации.

Градът е разположен в източната част на Австрия, в подножието на Алпите, на
брега на река Дунав, на 60 km от границите със Словакия и Унгария. През Виена
преминава Дунав със своя ръкав – Донауканал. Река Виена също пресича града.
Историческият град се е развил южно от Дунав, но в последните два века Виена се
разраства по двата бряга на реката. Най-високата точка на града е в района
Херманскогел (542 m), а най-ниската – в Лобау (151 m). Градът е заобиколен от
Виенската гора.

Важното географско положение прави Виена удобно място за развитие на отношенията
с източните страни. Това става особено видно след 1989 г., когато пада желязната
завеса. Например, Виена се намира само на 60 km от столицата на Словакия,
Братислава. Това е най-краткото разстояние между две столици в Европа (с
изключение на Ватикан и Рим).

По формата си, Виена прилича на кръг, пресечен по хордата от река Дунав.
Централната му част, така наречения Стар град, почти съвпада с административните
граници на първи район (Вътрешния град). Рингщрасе (или просто Ринг) е поредица
от булеварди, образуващи обръч около стария град. Историята на Рингщрасе започва
през 1857 г., когато императорът взима решение да се разрушат крепостните стени,
загубили отбранителните си функции и започнали да пречат, и да се построят на
тяхно място представителни булеварди и поредица от здания в стил историзъм,
които в днешно време се смятат за част от значимите забележителности на града.
Улица Хюртел, образуваща втори полуръг около Виена, също възниква през втората
половина на 19 век, в резултат на премахването на изгубилия военното си значение
фортификационен вал, защитаващ Виена като предмостие от началото на 18 век. След
Хюртел се намират бившите предградия, официално станали част от столицата през
1892 г.

„Инерещат“ (днешният централен градски район № 1) – историческият център на
Виена, е бил обграден със стени, за да защити града от потенциални агресори.
Стените са съборени през 1857 г., създавайки условия градът да се разрасне и да
се обедини с околните селища. На мястото на градските стени е прокаран широк
булевард „Рингщрасе“ (Ringstraße), край който са издигнати забележителни
обществени и частни сгради, паметници и паркове. Такива постройки са Кметството
на Виена (Rathaus), Императорският театър (Burgtheater), Виенският университет,
Парламентът, двойката музеи – Природоисторическият и Музеят на историята на
изкуствата, Виенската държавна опера (Staatsoper). Там се намира и Хофбург –
бившият императорски дворец. Основен представител на готическата архитектура е
катедралата „Свети Стефан“ (Stephansdom), разположена в центъра на Инерещат на
площад „Щефансплац“ (Stephansplatz).

Чрез Дунавския канал (Donaukanal) Инерещат се свързва с река Дунав. От другата
страна на Дунав са разположени новите квартали, където се намира и Виенският
международен център. Промишлеността е съсредоточена в южните и източните части
на града.

През 2007 г. Mercer Human Resource Consulting публикува ежегодното си изследване
за качеството на живот в света. По равнището си на качество на живот, Виена не
за първи път заема първото място в Европейския съюз. Градът получава най-добрите
оценки в сферите: инфраструктура, обществен транспорт, банки и финанси,
безопасност, култура и забавления през свободното време.

Съгласно данни на статистическия институт на ЕС Евростат, Виена е град и регион
с високо равнище на благосъстояние. Съгласно доклада, регионалният брутен
продукт във Виена е 178% от средния за Европа. При съставянето на рейтинга се
отчитат пет показателя: производителност на труда, качество на живота, развитие
на инфраструктурата, социална интеграция и защита на околната среда.

Трамваите се появяват във Виена през 1865 г. и понастоящем трамвайната мрежа има
около 179 км релси. По такъв начин, във Виена се намира една от най-старите и
най-обширната трамвайна мрежа в света. През 1898 г. във Виена се появяват
първите градски железопътни линии Stadtbahn, които днес са известни като U-Bahn
и S-Bahn. Автобусните маршрути започват да работят във Виена на 23 март 1907 г.

Виена се счита за центъра на социалдемокрацията в Австрия. По време на Първата
австрийска република (1918 – 1934 г.) виенските социалдемократи извършват редица
социални реформи. Тази политика се одобрява от социалистите в цяла Европа и
наричат града Червена Виена (Rotes Wien).

До края на Първата световна война градът се управлява от социалдемократи с
абсолютно мнозинство в градския парламент. Само между 1934 г. и 1945 г., когато
партията им е обявена извън закона, кметовете се назначават от правителството на
Енгелберт Долфус, а по-късно – от германската администрация.

Постоянните жители на Виена се разпределят по вероизповедание през 2001 г.,
както следва:

Изкуството и културата са традиционни за Виена в области като театър, опера,
класическа музика и изящни изкуства. Освен Императорския театър (Burgtheater),
който с неговия филиал Akademietheater се нарежда сред най-добрите театри в
немско-говорещия свят, Народният театър (Volkstheater Wien) и Театърът в
Йозефщат (Theater in der Josefstadt) също предлагат постановки от висока класа.
Има и много малки театри, които по нищо не отстъпват на по-големите и в повечето
случаи изпълняват по-малко популярни форми на представления, като модерни,
експериментални пиеси или кабаре.

Виена предлага много възможности за любителите на операта: Виенската държавната
опера (Staatsoper) и Виенската народна опера (Volksoper) предлагат за всеки по
нещо, като втората е известна с типичната виенска оперета. Концерти с класическа
музика има, освен в споменатите, и в прочутата концертна зала на Виенското
музикално дружество (Wiener Musikverein), дома на Виенския филхармоничен
оркестър и Виенския концертен дом (Wiener Konzerthaus). Гостите са привличани от
всеизвестните таланти на виенската музика (по-специално работите на Волфганг
Амадеус Моцарт и Йохан Щраус (син)).

В последните години Theater an der Wien става известен с мюзиклите си, въпреки
че сега се завръщат към операта. В много католически църкви в Централна Виена
може да се чуе църковна или класическа музика.

В съкровищницата на Императорския дворец Хофбург се съхраняват бижутата на
Хабсбургите. В Музея на кралица Елизабет Австрийска („Сиси“) могат да се видят
императорският апартамент и сребърният кабинет. Срещу Хофбург са разположени
Природоисторическият музей и Музеят на история на изкуствата, които съхраняват
също множество картини на стари майстори и антични и класически произведения.

Редица музеи са организирани в Музейния квартал (Museumsquartier) – бивши
императорски конюшни, превърнати в комплекс от музеи през 1990 г. Тук са Музеят
на модерното изкуство (Фондация „Людвиг“), Музеят „Леополд“ (който показва
работи основно от виенския модернизъм и австрийския експресионизъм) и
допълнителни зали с временни изложби. Дворецът Лихтенщайн съхранява една от
най-големите частни колекции. Има и множество други постоянни експозиции –
Музеят на военната история, Музеят на техниката, Виенският музей на часовника,
Погребалният музей и др.

Между големите туристически забележителности са императорските дворци Хофбург и
Шьонбрун (където се намира и първият в света зоопарк – Зоологическа градина
Шьонбрун), както и множеството художествени галерии (включително Албертина, в
двореца Белведере и в Музейния квартал (Museumsquartier)). Гледката от Виенското
колело (Riesenrad) в увеселителния парк Пратера и Кулата Дунав (Donauturm) също
привличат много посетители, както и множеството музеи като тези в двореца
Хофбург, двойката Природоисторически музей и Музей на история на изкуствата,
както и Музеят на техниката. Всеки от тях има повече от 250 000 посетители
годишно. Посетители привлича и колоритната къща Хундертвасер

В града има много църкви, най-известната сред които е катедралата „Свети
Стефан“, също символ на града. Има и модерни атракции – Газометер, Кулата
Милениум и Виенския международен център. Културни забележителности са
Императорският театър (Burgtheater) и Виенската държавна опера (Staatsoper).

Виена е седалище на редица организации на ООН и на други междудържавни
организации като Организацията на Обединените нации за индустриално развитие
(ЮНИДО), Организацията на страните износителки на петрол (ОПЕК), Международната
агенция за атомна енергия (МААЕ), както и на много други международни институции
и компании.



https://bg.wikipedia.org/wiki/%D0%90%D0%BF%D1%80%D0%B8%D0%BB%D1%86%D0%B8

Априлци е град в Централна Северна България. Той се намира в Ловешка област, в
близост до град Троян. Градът е административен център на община Априлци.

Разположен е в планински район, в обширна котловина в подножието на първенеца на
Стара планина – връх Ботев, недалеч от връх Марагидик.

До града се достига от запад по шосеен път от град Троян и Орешак, от север –
през Граднишкия боаз (до село Кръвеник) по асфалтов път или през Дебневският
боаз, а от североизток – през Батошевския боаз по новоасфалтирания, но тесен и с
остри завои път.

Априлци е град, създаден чрез сливането на 4 големи села, които понастоящем са
негови квартали: Ново село, Зла река, Видима и Острец. Сливането става през 1976
г. Името Априлци е избрано в чест на героичното участие на района във Априлското
въстание.

Изходен пункт за водопад Видимско пръскало, хижа „Плевен“, връх Ботев,
Русалийски проход.

Градчето е разположено в изключително благоприятна местност. От квартал Видима
се разкрива красива гледка към вр. Ботев и вр. Марагидик. През участъка Мазането
преминава асфалтов път, в чийто край започва пътека към х. „Плевен“. В южния
край на квартал Острец се намира и път, по който може да се стигне до х. „Тъжа“.
Градчето се намира в непосредствена близост до национален парк „Централен
Балкан“, в чиито територии може да се навлезе без превозни средства от квартал
Видима, точно при разклона за ВЕЦ „Видима“ и „Мазането“, и да се насладите, след
дълъг и не много лесен преход, на великолепното Видимско пръскало.



https://bg.wikipedia.org/wiki/%D0%90%D0%BB_%D0%9F%D0%B0%D1%87%D0%B8%D0%BD%D0%BE

Алфредо Джеймс Пачино (на английски: Alfredo James Pacino) е американски актьор.
Произходът му е сицилиански, неговите дядо и баба по майчина линия имигрират в
САЩ от Корлеоне, Сицилия, Италия. През цялата си кариера Пачино се раздвоява
между любовта си към сцената и екрана. Макар че се възприема предимно като
театрален актьор, филмите са тези, които го прославят по целия свят. Кариерата
му обхваща пет десетилетия и над тридесет филма.

Роден е в нюйоркския квартал Бронкс на 25 април 1940 г. в семейството на
Салваторе и Роуз Пачино, които се развеждат, когато Пачино е още дете. Баща му
Салваторе напуска семейството, когато Алфредо е още бебе и грижите за него поема
неговата майка и нейните сицилиански родители. Израства в Манхатън. Като
тийнейджър се захваща с каквато и да е работа, включително и като театрален
разпоредител и строителен надзирател. Пачино обаче има други мечти и съвсем
скоро се записва в студиото на Хърбърт Бъргоф, където изучава драма (всъщност
започва с комедия дори пее, но неговата страст е драмата) и изкуства. На
седемнадесет години се премества в централната част на Ню Йорк, за да продължи
театралното си образование.

Първата му роля е в театралната постановка „Hello Out There“, режисирана от
неговия наставник и приятел Чарлс Лоутън. В средата на 60-те работи в „Cafe La
Mama“ и в „The Living Theatre“, където изпълнява редица второстепенни роли.

Ал Пачино се записва да учи в прочутото „Актърс студио“ на Лий Страсбърг, където
усвоява тайните на актьорското майсторство. В края на 60-те години работи в
театъра на „Чарлс“ в Бостън, където се появява в редица постановки като „America
Hurrah“ и „Awake and Sing“ (и двете през 1967). През 1968 г. се връща в Ню Йорк
и участва в пиесата „The Indian Wants the Bronx“, за която печели наградата на
театралната гилдия за най-добър актьор.

Следва нова награда този път за второстепенна роля за участието му в „Does a
Tiger Wear a Necktie?“ (1969). През същата година сдружението на столичните
драматични критици го обявява за най-обещаващия млад актьор. След като завладява
сцената, Пачино решава да опита и в киното. Прави дебюта си през 1969 г. във
филма „Me, Natalie“. Малко след това получава и първата си главна роля (на
наркоман) в „Panic in Needle Park“ (1971) на Джери Шацбърг.

Режисьорът Франсис Форд Копола е толкова впечатлен от изпълнението му, че решава
да го вземе за ролята на Майкъл Корлеоне в „Кръстникът“ („The Godfather“, 1972).
Това е безспорно една от най-големите роли в модерното американско кино, въпреки
скептично настроените критици към почти неизвестния до момента Пачино, при
наличието на звезди от ранга на Уорън Бийти и Джак Никълсън.

В ролята на Майкъл от ганстерската сага на Копола талантът на Пачино буквално
експлодира. Филмът е приет с възторг, а Пачино получава първата си номинация за
Оскар за поддържащ актьор. Две години по-късно повтаря успеха си с ролята на
вече зрелия Майкъл Корлеоне в продължението „Кръстникът 2“ (1974).

За следващите си проекти Пачино сътрудничи на режисьора Сидни Лъмет и резултатът
е все така впечатляващ - още две номинации за Оскар за ролите на неподкупно
ченге в „Серпико“ („Serpico“, 1973) и на бисексуален банков крадец в „Кучешки
следобед“ („Dog Day Afternoon“, 1975). И двата филма са изключително добре
приети заради оригиналната трактовка на актуалната тема за престъпността, а
Пачино се доказва като актьор с разностранни възможности. Следва ролята му на
адвокат в „И справедливост за всички“ („And Justice For All“, 1979), която му
носи четвърта номинация за академична награда Оскар.

Във филма на Брайън Де Палма „Белязания” („Scarface“, 1983) Пачино е скандалният
кубински наркобос Тони Монтана, а негови партньори са Мишел Пфайфър и Робърт
Лоджия. След този филм големият актьор отсъства цели 4 години от екрана. През
1989 г. се завръща със страстния трилър „Море от любов“ („Sea of Love“) с Елън
Бъркин. По-късно същата година дебютира като режисьор на филма „Local Stigmatic“
(1989). Седем години по-късно втория му опит в режисурата „Looking for Richard“
е оценен високо от критиката.

90-те години са много продуктивни за Пачино. Той участва в редица големи
продукции, изпълнявайки най-разнообразни роли. През 1990 г. например печели още
една номинация за Оскар в раздела за второстепенна роля във филма на Уорън Бийти
„Dick Tracy“ и за трети път е Майкъл Корлеоне в „Кръстникът 3“.

След толкова много номинации най-накрая Пачино получава първия си Оскар за
най-добър актьор за ролята на слепия ветеран във филма на Мартин Брест „Усещане
за жена“ („Scent of a Woman“, 1992), като в същото време пак е предложен за
статуетката за поддържащата си роля в „Glengarry Glen Ross“. През 1993 г. отново
работи под режисурата на Брайън Де Палма във филма „Пътят на Карлито“
(„Carlito's Way“). През 1995 г. в тандем с Робърт де Ниро участва в запомнящия
се филм на Майкъл Ман „Жега“ („Heat“).

През 1997 Пачино отново получава овации за ролята си на дребен гангстер в „Дони
Браско“, където му партнира Джони Деп. През същата година се превъплъщава и в
ролята на Дявола в модерната притча „Адвокат на дявола“ („The Devil's
Advocate“), в който му партнират Киану Рийвс и Шарлиз Терон. Следва поредният му
успех във „Вътрешен човек“ („The Insider“), в който главната роля изпълнява
Ръсел Кроу.

Пачино никога не се е женил въпреки няколкото дълготрайни връзки с актрисите
Джил Клейбърг, Марти Келър, Даян Кийтън и Бевърли д'Анжело. През 1989 г. от
връзката му с преподавателката по актьорство Джан Терънт се ражда дъщеря му
Джули Мари. Пачино е известен с алергията си към звездния блясък и затова стои
далеч от светската суматоха. Живее в скромен апартамент в Ню Йорк. От последната
си, вече бивша приятелка актрисата Бевърли Д'Анджело, с която се запознава през
1977 г. има две деца - близнаците Антон и Оливия.



https://bg.wikipedia.org/wiki/%D0%92%D1%82%D0%BE%D1%80%D0%B0_%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0_%D0%B4%D1%8A%D1%80%D0%B6%D0%B0%D0%B2%D0%B0

Втората българска държава е създадена през 1185 г. след въстанието на Асен и
Петър срещу византийската власт. Коронясването на Петър IV за български цар и
сключеното впоследствие примирие с византийския император Исак II Ангел
установява възобновяването на българската държава.

Втората българска държава е феодална държава, империя, продължителка на Първата
българска държава (681 – 1018). Тя просъществува до 1396 г., (според някои до
1422) когато Видинското царство е превзето от Османската империя.

Институциите във Втората българска държава са изцяло повлияни от византийската
държавност.

Въпреки несъмнените успехи на управлението на Мануил I Комнин, Византия започва
да упада под влиянието както на външни, така и на вътрешни политически и военни
фактори. Мануил I Комнин се опитва да възвърне Южна Италия в границите на
империята и да прочисти Мала Азия от селджукските турци, но в битката при
Мариокефалон селджукските турци разгромяват войските му, утвърждавайки позициите
си в Мала Азия. В самата Византия започва разцепление и се появяват феодали,
които все повече подкопават устоите на централната власт. В страната се засилват
корупцията и социалното недоволство. Пример за това са случаи, в които някои от
по-бедните семейства се принуждават да продават децата си в робство, за да има с
какво да преживяват.

Към 1183 г. в северната част на страната нахлуват маджарите, които плячкосват
районите Ниш и Средец и в грабителски набег дори открадват мощите на Св. Иван
Рилски. Две години по-късно пък норманите нападат Драч и Солун и, превземайки
ги, извършват масови кланета над населението. Впоследствие норманската армия се
насочва към Константинопол, но благодарение на главния военначалник (стратег) на
Византийската армия Алексий Врана нашествениците биват отблъснати. В същото
време в Константинопол е извършен преврат и на трона се възкачва Исак II Ангел
(1185 – 1195), който сключва династичен брак с Маргарет Унгарска (* 1175, †
1233), дъщерята на маджарския крал Бела III.

Братята Асен (Иван Асен I) и Петър (Теодор-Петър IV) отрасват сред мизийската
аристокрация и проявяват загриженост и интерес към състоянието в българските
земи като внимателно следят битките в Тракия и настроенията в Мизия.Двамата
братя се явяват при Исак II Ангел с искания да бъдат зачислени като стратиоти и
да им бъде отпуснат имот, с което да се превърнат в местни феодали, подчинени на
василевса. Исак II им отказва, а те на свой ред го заплашват, че ще има бунтове
заради това негово решение. Всъщност Асен и Теодор-Петър (Петър) просто търсят
повод, за да разбунят още повече духовете в българските земи. Обидата срещу
Асеневци и увеличаването на данъците по-рано нагнетяват обстановката до
състояние на размирици, от които Асеневци се възползват, за да обявят и оглавят
въстание. За това допринася и разрасналият се по това време страх сред
православното население на Византия, че св. Димитър е вдигнал благоволението си
от ромеите: тъй като по това време Солун е нападнат от норманите, се понася
слух, че светията се е отказал от покровителството си над града и вместо това е
станал закрилник на българите. Като доказателство за това твърдение се приема
случаят с икона на светеца, която по неведоми пътища изчезва от Солун и попада в
Търновград.

В края на месец октомври, когато се чества празникът на св. Димитър, при
освещаването на нова църква, кръстена на светеца, Асен и Теодор-Петър обявяват
началото на бунта против византийската власт. Теодор бива провъзгласен за цар,
тъй като е по-старият от двамата братя, и приема името Петър в чест на св. цар
Петър I. Скоро въстанието обхваща цяла Северна България като единственият
незасегнат град остава Варна. Византийската власт не успява да реагира адекватно
на събитията, тъй като по това време се водят ожесточени дворцови интриги и
спорове между Исак II Ангел и претендента за трона – Исак Комнин. Чак след като
бунтовниците преминават Стара планина срещу тях е изпратена войска, която обаче
претърпява поражение. През пролетта на 1186 г. самият Исак II решава да поведе
войската срещу въстаниците. Възползвайки се от падналата мъгла, византийската
армия успява да премине през Стара планина без да бъде засечена и прогонва
братята отвъд Дунава при куманите. Византийската войска опожарява няколко ниви
за назидание и се оттегля, докато през това време Асеневци преговарят с куманите
за общи действия против Византия.

През есента на 1186 г. българо-куманската армия преминава през Стара планина и
се разделя на два отряда – единият се отправя към Македония, а другият остава да
действа в Източна Тракия. Войната се води с променлив успех, което кара Исак II
да събере всички способни войници от южните теми. По време на престоя си в
Средец Исак II убеждава Бела III да върне откраднатите мощи на св. Иван Рилски,
вероятно в отчаян опит да умилостиви надигналата се вълна от български
въстаници. Унгарският крал връща мощите, но без едната ръка, която остава в
Грац. През пролетта на 1187 г. византийците преминават през Стара планина и
обсаждат Ловешката крепост. Обсадата продължава по-дълго, отколкото Исак II
първоначално предполага, и той решава да проведе мирни преговори. В тях
императорът признава властта на Асеневци над Мизия, като в замяна взема в плен
брата на Асен и Петър – Йоаница (Калоян). Въпреки примирието и признаването на
контрола на Асеневци над Мизия, въпросът за легитимността на тази власт остава
неразрешен. Веднага след примирието Асеневци се заемат с възстановяване на
държавната власт, съграждане на нови крепости и разпределяне на гарнизони. Като
столица се утвърждава Търновград поради много добрата си естествена защита и
недостъпност. Впоследствие Търново се издига като един от най-големите
културно-политически и религиозни центрове на българските земи, а и на
Балканите.

Малко след преминаването на кръстоносците от III-ия Кръстоносен поход през
българските и византийските земи, Исак II решава окончателно да уреди сметките
си с българите и организира поход срещу Търново. Градът обаче е добре укрепен и
ромеите не успяват да го превземат. Любопитен факт гласи за фалшив беглец от
града, който „предупреждава“ василевса, че многолюдни кумански войски са
тръгнали в помощ на българите, при което византийският император заповядва
незабавно изтегляне. При преминаването на войската му през Тревненския проход
през 1190 г. тя бива почти напълно унищожена от българите. От този момент
Асеневци поемат инициативата и започват военни действия из цяла Тракия. По време
на едно от сраженията е извършен преврат срещу Исак II. Година по-късно обаче е
покосен и цар Иван Асен от заговорника Иванко, който бива прогонен от
българските територии, а на престола се възкачва Петър. Той управлява
българската държава само една година, защото през 1197 г. става жертва на
болярски заговор. Никита Хониат отбелязва, че той взима за свой помощник в
управлението най-малкия си брат Калоян, който междувременно избягва от
Константинопол (1189 – 1190 г.).

Калоян (Йоаница) (1197 – 1207), по-късно станал известен с прозвището
„Ромеоубиец“, се възкачва на престола, когато държавата е нестабилна заради
болярската опозиция и отцепничество. През 1202 г. Католическата църква
организира Четвъртия кръстоносен поход. По предложение на Венеция рицарите
нападат пристанището Зара, плячкосвайки го. След това Венеция сключва съюз с
Алексий IV Ангел, който по това време е в тъмница заедно с баща си – бившият
василевс Исак II Ангел. Рицарите се отправят към Константинопол, за да го
плячкосат и превземат, след което според уговорката, Алексий IV трябва да седне
на трона. Византийският император Алексий III Ангел междувременно сключва мир с
цар Калоян, като в договора е включено, че под властта на Калоян попада цяла
Северна България, Браничевската и Белградската област, част от Северна Тракия и
Македония. По това време обаче Унгария окупира Белградската и Браничевската
област под претекст, че България ги притежава незаконно. Цар Калоян събира
кумански наемници и успява да прогони унгарците от земите си. Още през 1199 г.
папа Инокентий III предлага на Калоян да признае неговата власт над българските
земи при положение, че Калоян признае върховенството на Католическата църква, а
с което и положението на папоцезаризъм (надмощие на Църквата над светските
владетели, присъщо за католическия свят в Западна Европа; папата е над цезаря).
В продължение на 5 години Калоян и Инокентий III уточняват условията на
евентуалната уния. В желанието си да се понрави на Калоян папа Инокентий
убеждава унгарския крал да се откаже от Белградската и Браничевската област. За
да успее да договори това, което иска, Калоян демонстрира брилянтна политическа
мисъл и умело лавира между Изтока и Запада, като симулира преговори с Византия
за провъзгласяването му за цар (цѣсарь – цезар), титла, равностойна на император
и признаването на автокефална Църква. Желанието на Калоян е България да остане в
сферата на влияние на източноправославието, където властва цезаропапизмът
(владетелят не се ръководи от Църквата; цезарят е над папата).

На 13 април 1204 г. кръстоносците от Четвъртия кръстоносен поход превземат
Константинопол и временно прекратяват съществуването на Източната римска империя
(Византия), от която се обособяват няколко самостоятелни нови държави –
Никейската империя (считана за наследник на Византия), Епирското деспотство
(също имащо претенции за наследяване на византийския трон), както и отделилата
се седмици по-рано Трапезундска империя. В превзетите територии кръстоносците
основават Солунското кралство и новосъздадената Латинска империя. На 8 ноември е
сключена унията, като папата дава на Калоян титлата крал (по-нисша титла от цар)
и титлата примас на българския духовен глава, които според папата отговаряли на
цар и патриарх. Цар Калоян подписва клетва-договор, в която той се задължава да
признае върховенството на Римокатолическата църква и да се подчинява на папските
решения. С превземането на Константинопол от кръстоносците веднага се разбира,
че те не желаят да живеят в мир с българите. Цар Калоян изпраща писмо на
латинския император Балдуин Фландърски с предложение за сключване на мирен
договор. Императорът, обаче, отхвърля искането и проявява претенции към
българските земи. В началото на 1205 г. Калоян сключва договор с византийската
аристокрация от градовете в Тракия за общи действия срещу латинците.

По предварително даден знак всички по-големи тракийски крепости въстават срещу
властта на Балдуин, а българската войска им се притичва на помощ. Така в битката
при Одрин голям брой от рицарите биват избити. В боя е пленен самия император
Балдуин Фландърски, който бива заточен в крепостта в Търновград. След битката
при Одрин българската армия напредва към Тракия и Македония, което всява смут
във византийската аристокрация. Тя се отказва от договора си с цар Калоян.
Разгневен от това, Калоян навлиза в Пловдив и избива отстъпниците. През 1207 г.
войната се разгаря с пълна сила, а цар Калоян сключва договор с Никея за
съвместна атака срещу Константинопол. Българската войска обсажда Одрин, а
куманската конница достига до Константинопол. Обсадата продължава дълго време и
в крайна сметка куманите се оттеглят. Калоян е принуден да снеме обсадата над
престолния град, но преминава с войските си в Беломорска Тракия, за да обсади
Солун. В навечерието на решителния щурм Калоян бива убит от болярски заговор,
начело на който са племенникът му Борил и куманският войвода Манастър.

По време на управлението си Борил (1207 – 1218) губи Пловдив, Белград, Браничево
и Ниш. През 1213 г. с династичен брак между дъщерята на Борил и император Хенрих
е сключен мирен договор с Латинската империя. Династичен брак е сключен и между
друга дъщеря на Борил и унгарския крал Бела IV, с което отношенията с Унгария се
подобряват.

През 1217 г. в България се завръщат синовете на цар Иван Асен I (1218 – 1241),
които биват посрещнати с въодушевление от българското население. Цар Борил се
укрепява в Търново, но бива изоставен от съюзниците си и пленен. На българския
престол се възкачва Иван II Асен.

Иван Асен II оценява политическата полза от династичните бракове и при връщането
на унгарския крал Андраш II е договорен брак между българския цар и дъщерята на
Андраш II – Ана. Като зестра Иван Асен II получава дългогодишно оспорваните
територии Белград и Браничево. Тази негова политика на политическо сключване на
бракове с цел придобиване на територия, осигуряване на съюзник или временно
запазване на мирното статукво извежда България на три морета и до края на
Иван-Асеновото управление я превръща в една от най-мощните държави на Стария
континент в този период.

В южната част на Балканите Епирското деспотство стремглаво набира сила, като
неговият владетел Теодор Комнин превзема Солунското княжество. Иван Асен II
урежда династичен брак между една от своите дъщери и Теодор Комнин, с което си
осигурява временна сигурност откъм южните предели на царството.

През 1228 г. умира латинският император Робер дьо Куртене, а на престола се
възкачва малолетният му брат Балдуин II. Сключен е мирен договор между
латинските барони и Иван Асен II за това регент на Балдуин II да стане
българският цар. Договорът бива скрепен с годежа на малолетната дъщеря на
българския цар Елена с Балдуин II. Като клауза българите се задължават да
помагат на Латинската империя във войните ѝ с Епир, а Пловдив е върнат отново в
българско владение. Латинците, обаче, решават да се подсигурят срещу
евентуалните амбиции на Иван Асен II и зад гърба му сключват договор с бившия
йерусалимски крал Йоан дьо Бриен (Жан дьо Бриен), като го приемат за настойник и
обещават Балдуин II да се сгоди с дъщеря му Мария дьо Бриен.

През 1230 г. опасенията на българския цар за офанзива от страна на Епир се
оправдават и Теодор Комнин напада България. Двете армии се срещат на 9 март в
битката при Клокотница. Българският владетел проявава стратегическо и военно
майсторство, като успява да разгроми по-многобройната вражеска армия. Самият
Комнин бива пленен заедно със семейството си, а пленените войници са
освободени – почти безпрецедентен акт във военната история на Средновековна
Европа. Последица от битката при Клокотница е разпадът на Епирското деспотство,
като само в Солун продължава да управлява в качеството си на васал на България
братът на Теодор Комнин – Мануил.

Действията на латинците стават явни за Иван Асен II чак през 1231 година, когато
Жан дьо Бриен бива коронясан официално и бива обявен за настойник на Балдуин II,
в разрез с договора, сключен по-рано с България. Иван Асен II скъсва унията с
Римската църква и премахва търновския архиепископ Василий, който е проримски
настроен. В отговор на това папа Григорий IX успява да склони унгарския крал
Андраш II да нападне България. Унгарците окупират Белград и Браничево, но биват
бързо разбити от българската войска. България влиза в съюз с новия сръбски крал
Владислав, като е сключен династичен брак между една от дъщерите на Иван Асен II
и Владислав. След това царят обръща вниманието си към разправа с латинците.
България и Никейската империя започват да водят преговори за съвместни действия
срещу Латинската империя. От страна на Иван Асен бива търсено разрешаване на
въпроса за независима българска патриаршия. Никейският император (и наследник на
византийския престол) Йоан III Дука Ватаци пък гледа на съюза с България като
възможност за обсаждането на Константинопол от двете му страни. С династичен
брак между дъщерята на Иван Асен II Елена (която е сгодена преди това за Балдуин
II) и никейския престолонаследник Теодор II Ласкарис бива скрепен договорът
между България и Никея. На събор в Лампсак (тогава в Никея) архиепископ Йоаким I
Български бива провъзгласен за патриарх на българите. През 1235 г.
Константинопол е обсаден, но обсадата не дава резултат. Иван Асен II разваля
договора с Никея заради смъртта на Жан дьо Бриен и надеждата на царя да заеме
мястото му като единствен жив регент. Българи и латинци сключват договор срещу
Никея. Бива обсадена крепостта Цурулум, но по време на обсадата Иван Асен II
узнава, че жена му, най-малкото му дете и патриархът са починали от чума. Иван
Асен II вижда в това нещастие „божие наказание“ и отново сключва договор с
Никея. Няколко години преди смъртта си Иван Асен II се жени за племенницата на
Теодор Комнин – Ирина Комнина. Българският цар умира през 1241 г., с което идва
и краят на възхода на Второто българско царство.

През това време България е под ударите на Османските нашественици. Ето и
най-важните дати:

През 12 – 14 век в България е развита металургията. През 13 век в Западна
България се прилагат методите на Саксонските мини, особено в регионите около
Чипровци и Кюстендил.

През 13 и 14 век България има голямо значение за културата на Балканите и
Търново става един от най-развитите в културно отношение градове (сравним със
Солун и Константинопол). В българския престолен град се основава училище на
изкуството, Търновска художествена школа, Търновска книжовна школа, силно
повлияни от византийската литература. Строят се забележители църкви и други
сгради.



https://bg.wikipedia.org/wiki/%D0%91%D0%B5%D1%80%D0%BA%D0%BE%D0%B2%D0%B8%D1%86%D0%B0

Берко̀вица е град в област Монтана, Северозападна България. Той е
административен и стопански център на едноименната община Берковица. Населението
на града към 2011 г. е 13 917 жители.

Берковица се намира в полупланински район на 405 m надморска височина, в
подножието на Берковска планина, близо до границата със Сърбия. Градът е
отдалечен на 23 km от Монтана и 80 km от София.

Градът е изходен пункт за връх Ком, на около 18 km по планински път от края на
града. Асфалтирани пътища водят до хижа Ком и близкия до нея ски-влек, работещ
през зимния сезон.

Долната таблица показва изменението на населението на града в периода след
Втората световна война (1946 – 2011):

Първите сведения за историята на града датират от първото хилядолетие пр.н.е. По
това време берковският край е обитаван от тракийското племе мизи, а в средата на
хилядолетието тук отсядат сродните трибали. В стратегическите височини около
града траките изградили крепости. Те отглеждали пшеница и овце, обработвали
желязо и добивали злато в поречията на реките Златица и Врещица. През 29 г.
пр.н.е. управителят на Македония – Марк Лициний Крас разбива бастарните и
завладява земите до р.Дунав, в чийто предели са нашите земи. Създадена е
провинция Мизия, която през 86 г. от н.е. е разделена на Горна и Долна Мизия с
граница река Цибрица. Римляните романизирали местното тракийско население и
способствали за развитието на икономиката и културата. Археологически паметници
от това време са разкритата римска вила край с. Калиманица, разкопките на
Берковското кале, Лесковското градище и некропола край него, земленият бент под
с. Котеновци, свързан с промиването на злато, каменната пластика, накитите,
монетите, оръдията на труда и оръжията, битовата и строителната керамика, които
се съхраняват в Историческия музей на града. Била изградена широка селищна и
крепостна мрежа в района – „Калето“ в Берковица, „Непирче“ в Замфирово, „Людино“
в Бистрилица, „Монтиндел“ между Слатина и Драганица и важния военен лагер
„Монтанезиум“ в Монтана. В края на късната античност през 545 – 547 г. хуните
опустошили земите на Северозападна България.

Берковският край преживява съдбата на Първата българска държава, на
Византийското робство, на Второто българско царство и падането му под турско
робство.

През османското владичество Берковица е седалище на каза (околия), нахия и
вилает. Първото споменаване на Берковица в османски документи се датира към
1445/1446 г. (фрагмент от Icmal Defter, София ОАК 52/59). В него се споменава,
че „Berkovice“ е кадийски център. През 1454/1455 г. в друг дефтер (София, ВД
110/10) е споменато, че към Берковска каза има 9 селища, от които 3 по-големи –
Берковица, Горна и Долна Вереница. По-подробно описание на Берковска кааза
(Berkofce kazasi) намираме в документи от 1524 г. – Mufassal Defter BOA T.D. 130
и от 1530 г. – Muhasebe Defter BOA T.D. 370. В каазата има 112 селища с 3807
домакинства, от които 229 домакинства са мюсюлмани. В самата Берковица има 169
домакинства мюсюлмани и само 24 домакинства християни. През 1595 г. наблюдаваме
увеличение на населението на Берковица до 236 домакинства, от които 212
домакинства мюсюлмани, 14 домакинства християни и 10 домакинства цигани (Анкара,
T.K.G.M. no 95). Регионът не остава настрана от въстанието на Константин и
Фружин (1408 – 1413 г.), от Чипровското въстание (1688 г.) .През септември 1689
г.след като австрийците разбиват войските на Реджеб паша при Ниш, а маркграф
Баденски завзема Видин, австрийска част, предвождана от капитан Хорват,
освобождава града, а живеещите в него турци забягват в далечни краища. Със
султански ферман от 21.Х.1717 г. на гарнизона в Берковица са изпратени 1200
войници по молба на берковския кадия Ахмед ага за охрана на града, заради
надигащото се недоволство сред местното население. Въпреки това планинците
отново се вдигат на борба, когато австрийските войски достигат гр. Ниш, както
през 1737 г.

През юни 1836 г., на Спасовден, избухва Бистрилишкото въстание, предвождано от
Манчо Пунин от с. Бистрилица и известно като Манчовата буна или Манчовата
размирица. Вдигат се на борба около 4 000 мъже от селищата в горните поречия на
Огоста и Златица, т.е. селищата от днешните общини Чипровци, Георги Дамяново и
Берковица, както и от някои селища на общините Монтана и Вършец. Основните сили
на въстаналите се стичат в Чипровския манастир, където очакват подкрепа от
сръбския крал Милош, която така и не получават, дори обратно – Милош прави
всичко възможно за потушаването му. След като турците докарват войска при с.
Белимел и водят преговори с въстаниците. След като официалните власти дават
гаранции за земята и данъците (които не изпълняват), Манчо Пунин разпуска
въстаниците, а сам забягва в Сърбия, където е заточен от Милош в гр. Кюприя.

Десетилетието преди Освобождението 1867 – 1877 година се характеризира основно с
културно развитие на града. На 13 октомври 1870 г. се открива девическо училище,
построено е двукатното класно училище „Отец Паисий“ и катедралният храм „Св.
Николай Чудотворец“ – 1871 г. Тогава е основано читалище „Бъдащност“ (11 май
1872 г.). През 1874 г. се създава ученическо дружество. Това е периодът, когато
берковчанинът Александър Дамянов (архимандрит Антим) изгражда Клисурския
манастир.

В края на август 1872 г. в Берковица пристига Васил Левски, заедно с
председателя на Врачанския революционен комитет Мито Анков. При събарянето на
къща в берковската махала Плето е намерено писмо на Левски от 2 юли 1872 г., в
което иска да му бъдат изпратени мустаки, брада, машина за фишеци и войнишките
правила. Той дава указание при закупуването на пушки да се „изпитат“ на всеки
десет по една, за да не се окажат „фалшиви“ (некачествени). Писмото е предадено
в Народната библиотека „Кирил и Методий“ – София.

Подготовката на Априлското въстание обхваща и Берковица, но при избухването на
въстанието Северозападна България остава пасивна. Въпреки това на 31 май 1876 г.
революционният комитет и др. сподвижници в Берковица – общо 24 души, са
арестувани за участието им в подготовката на въстанието и 8 души, начело с хаджи
Петър Хаджиилиев, са съдени и изпратени във Видинската крепост.

На 8 юли 1876 г. в Чипровци пристигат четите на Панайот Хитов и други български
войводи и Берковският край въстава. Главните боеве стават при Чипровския
манастир. След като въстанието е потушено, пашаджик, командващ берковските
турци, наредил инквизиции на населението от Чипровския край.

След Освобождението Берковският окръжен съд, председателстван от Иван Вазов,
издава присъда No. 5 от 14 януари 1880 г., с която осъжда задочно на смърт
погромаджиите Ибрахим бег Пашаджик и Караман бег.

Освобождението на Берковица от османска власт започва на 3 ноември и трае до 4
декември 1877 г. Цял месец руските войски организират разузнавания и водят
сражения с турците, докато най-после последните опразват града. Четвърти
Харковски улански полк на полк. Ертел идва от север през Кутловица – с. Боровци,
и тържествено влиза в Берковица.

При избухването на Балканската война единадесет човека от Берковица са
доброволци в Македоно-одринското опълчение.

Поради бедността и мизерията в Берковско в края на миналия век лесно намират
почва социалистически и комунистически идеи. Основният им разпространител става
Димитър Филипов. През 1914 г. под знамето на социалдемокрацията Георги Димитров
и Камен Тошев са избрани за народни представители.

На 23 септември в много селища на околията властта преминава в ръцете на
комунисти и земеделци. На 24 септември е завзет и гр. Берковица. Оттук се
изпращат отряди към Петроханския проход, под командването на Замфир Попов.
Кървавата разправа с населението от онези години създават цял дял в българската
литература, известна като „септемврийска“ (напр. Гео Милев).

В Берковица до 1947 година има значителна еврейска общност и е имало
функционираща синагога. Според Феликс Каниц през 1871 г. в града има 36
домакинства на испаноговорящи евреи. В годишника на населението на Дунавския
вилает (Salnâme-i Tuna) през 1873 г. е отбелязано наличието на 232 евреи в
Берковица. Непосредствено след Освобождението при преброяването на населението
през 1887 г. евреите в Берковица са 316. През 1947 г. евреите от Берковица
емигрират в Израел и синагогата се затваря. Най-ценните реликви се преместват в
Софийската централна синагога, като и до днес един от най-ценните екземпляри в
музея там е от Берковската синагога. До Котеновското шосе е еврейското гробище,
вече напълно запустяло.

До 1878 г. в Берковица са действали 9 джамии, 1 медресе (средно образователно
ислямско училище) и 5 мектеб (начално ислямско училище)



https://bg.wikipedia.org/wiki/%D0%A7%D0%B0%D1%80%D0%BB%D0%B8_%D0%A8%D0%B8%D0%B9%D0%BD

Чарли Шийн (на английски: Charlie Sheen) е американски актьор. Рожденото му име
е Карлос Ъруин Естевес. Той е роден в Ню Йорк и е син на Джанет Темпълтън и
актьора Мартин Шийн (роден като Рамон Естевес). Чарли Шийн се ражда в актьорско
семейство, с баща-актьор. Актьори са също двамата му братя - Емилио Естевес,
Рамон Естевес младши, както и сестра му Рене Естевес, а чичо на Чарли Шийн е
актьорът Джо Естевес.

През училищните си години Шийн се изявява като бейзболен играч, но е изгонен от
училище заради лошо поведение само седмици преди завършването. През
гимназиалните си години той започва да се интересува от кино и постепенно се
насочва към актьорската професия. Въпреки че участва във филма „Екзекуцията на
редник Словик“ заедно с баща си, когато е едва на 9 години, същинската работа
като актьор за Чарли Шийн започва в средата на 80-те години на 20 век.

През 1984 г. той участва в трилъра за Студената война „Червена зора“. През
следващите две години Чарли Шийн участва в редица филми, повечето от които
предназначени за телевизията. Един от най-важните моменти в кариерата на Шийн е
участието му във филма на Оливър Стоун за Виетнамската война „Взвод“. Филмът е
отличен с награда Оскар. През следващата година Чарли участва в друг проект на
Оливър Стоун - „Уолстрийт“. През 1989 г. Чарли Шийн участва във филма
„Професионална бейзболна лига“, където му помагат уменията в бейзбола, които е
натрупал през гимназиалните си години. Преди да започне да създава филми Чарли
Шийн е бил наркоман. В началото на 90-те години Шийн взима участие в успешните
военни пародии „Смотаняци“. През последните няколко години има по-малко участия
в киното. За сметка на това участва в два телевизионни сериала - „Шеметен град“
и „Двама мъже и половина“.

На 17 ноември 2015 г. Шийн обявява, че е ХИВ-позитивен и е научил диагнозата
четири години по-рано.



https://bg.wikipedia.org/wiki/%D0%A0%D0%BE%D0%BC%D0%B5%D0%BD_%D0%93%D0%B0%D1%80%D0%B8

Ромен Гари (на френски: Romain Gary, псевдоним на Роман Кацев) е френски писател
от руско-еврейски произход, литературен мистификатор, кинорежисьор, военен и
дипломат. Той е единственият двукратен лауреат на престижната литературна
награда „Гонкур“: веднъж 1956 г. под вече утвърдения си псевдоним Ромен Гари и
втори път, през 1975 г., като Емил Ажар (Émile Ajar).

Роман Кацев е роден на 8 май 1914 г. в град Вилно, на територията на Руската
империя (по-късно Вилнюс, Литва). Майката на бъдещия писател е провинциалната
актриса Нина Овчинская. Тя имигрира с него във Варшава, когато момчето е на три
години. Бащата на Ромен, Арье-Лейб Кацев, напуска семейството през 1925 г. и се
жени повторно. За свои истински баща Ромен счита Иван Мосжухин, звезда на
руското нямо кино. През 1928 г. майката и синът се установяват във Франция, в
Ница. Ромен изучава право в Екс ан Прованс и в Париж. През 1938 служи в
авиацията, присъединява се към Свободна Франция през 1940 г. и служи в
Свободните въздушни сили на Франция. Воюва като пилот в Европа и Африка. Налага
се да емигрира във Великобритания и постъпва във френската войска, във
формирование на Шарл де Гол. След войната се връща във Франция и е поканен на
служба като дипломат и търговски аташе. Първото му дипломатическо назначение е в
България, пребивава в Румъния, Швейцария, САЩ, Боливия. От 1957 г. до 1961 г. е
главен консул в Лос Анжелис.

Отношенията на Гари с майка му са описани в романа La Promesse de l'aube
(„Обещанието на зората“) (1960). Майката е мечтала синът ѝ да стане посланик,
кавалер на ордена на Почетния легион, велик актьор в драмите на Хенрик Ибсен и
Габриеле д'Анунцио, да се облича по модата в Лондон. Нейните мечти в голяма
степен се сбъдват – Гари става генерален консул на Франция, кавалер на ордена на
Почетния легион, движи се във висшето общество, бил е елегантен денди и
литературна знаменитост. През 1945 г. публикува първия си роман „Европейско
възпитание“. Ромен Гари бързо става един най-популярните писатели във Франция.
През 1956 г. за романа си „Корените на небето“ получава наградата „Гонкур“.

Ромен Гари има вкус към мистификацията и литературните псевдоними. Той подписва
романите си с различни псевдоними, като основните са Ромен Гари и Емил Ажар,
обяснявайки фамилиите с игра на думи с руските думи „гори“ и „жарава“. Той
издава и криминалния политически роман Les Têtes de Stéphanie („Главите на
Стефани“) под псевдонима Сатан Богат (Shatan Bogat) и сатиричната алегория
L'Homme à la colombe („Човекът с гълъба“) под името Фоско Синибалди (Fosco
Sinibaldi, първите букви заместват „Гар“ в Гарибалди).

След като през 1974 г. прави сензация с първия си роман под името Емил Ажар,
„Голям гальовник“, френската литературна критика прави множество предположения
кой стои зад псевдонима, като първоначалните „заподозрени“ са Луи Арагон и
Реймон Кьоно. По-късно започват да се лансират предположения, че Ажар е Ромен
Гари, но Гари категорично ги отхвърля. Така с присъдената му през 1975 година
награда „Гонкур“ за романа „Животът пред теб“, Гари става единственият писател,
двукратен носител на наградата, която иначе по регламент се присъжда само веднъж
в живота.

Съпруг е на писателката Лесли Бланш и на американската актриса Джийн Сийбърг, с
които се развежда. Година след развода с последната (през септември 1979 г.)
прави опит за самоубийство с барбитурати. Депресиран поради напредналата
възраст, Ромен Гари се застрелва с куршум в устата на 2 декември 1980 г.
Истината за литературното му превъплъщение излиза наяве около половин година
след смъртта на Гари, на 30 юни 1981 г., когато синът и издателят му решават да
публикуват предсмъртната му изповед „Животът и смъртта на Емил Ажар“ (Vie et
mort d'Émile Ajar), написана на 21 март 1979 г. Той пише: „Всичко може да се
обясни с депресия. Но в моя случай, трябва да се има предвид, че тя продължава,
откакто съм възрастен човек, и именно тя ми помогна да стана известен писател“ и
„Добре се позабавлявах. Благодаря и сбогом!…“

Някои негови книги са екранизирани: Clair de femme („Сияние на жена“) (1979) и
La vie devant soi („Животът пред теб“) (1977).



https://bg.wikipedia.org/wiki/%D0%A0%D0%B5%D0%BD%D0%B0%D1%82%D0%BE_%D0%A1%D0%B0%D0%BD%D1%88%D0%B5%D1%88

Ренато Жуниор Луш Саншеш (на португалски: Renato Júnior Luz Sanches[бележка 1],
в България известен като Ренато Санчес) е португалски футболист. Играе на поста
полузащитник, състезател на германския Байерн Мюнхен, както и на португалския
национален отбор.

На 10 май 2016 г. Саншеш подписва петгодишен договор с германския клуб Байерн
Мюнхен за сумата от 35 милиона евро. Сделката е на обща стойност 80 милиона €, с
допълнителни бонуси от 45 милиона евро, в зависимост от успехите на футболиста.
С този трансфер той става четвъртият футболист с най-висока платена трансферна
сума в историята на Байерн Мюнхен, след тези за Хави Мартинес, Марио Гьоце и
Артуро Видал.



https://bg.wikipedia.org/wiki/%D0%9F%D0%B5%D0%B9%D0%BE_%D0%AF%D0%B2%D0%BE%D1%80%D0%BE%D0%B2

Пейо Тотев Крачолов, по-известен като Пейо Яворов, е български поет символист и
революционер, войвода на Вътрешната македоно-одринска революционна организация,
смятан за един от най-големите български поети на 20 век. Използва псевдоними
като Джемо, И. Крачев, Отело, Пейчо.

Роден е в град Чирпан на 13 януари (1 януари стар стил) 1878 година. Завършва V
гимназиален клас в Пловдив. От 1897 до 1901 година работи като телеграфопощенец,
сменяйки различни селища – Чирпан, Стара Загора, Сливен, Стралджа, Анхиало,
София. По това време той симпатизира на Българската работническа
социалдемократическа партия. След 1897 година влиза в контакти с Вътрешната
македоно-одринска революционна организация. От 1901 до 1902 година редактира
нейния легален орган вестник „Дело“. През 1902 година на Х македонски конгрес е
избран за член на ВМОК Станишев-Карайовов.

За пръв път влиза в Македония като четник на Михаил Чаков през 1902 година.
Пленен е скоро след това от върховистка чета и се завръща в България.
Първоначално той е редактор на различни издания, свързани с македоно-одринското
революционно движение – „Дело“, „Свобода или смърт“, „Автономия“, „Илинден“.
Първата му публикувана творба е стихотворението „Напред“ във вестник „Глас
македонски“. Четник е на Яне Сандански и става един от най-дейните сподвижници
на Гоце Делчев и негов пръв биограф – „Гоце Делчев“ (1904). На Кюстендилския
конгрес на ВМОРО е избран за допълнителен член на Задграничното представителство
на ВМОРО. В 1909 година издава мемоарно-есеистичната си книга „Хайдушки
копнения. Спомени от Македония 1902 – 1903“. Личен приятел на Пейо Яворов е и
Пейо Гарвалов – драмски войвода на ВМОРО, също от Чирпан.

Озовал се в София със съдействието на д-р Кръстьо Кръстев и Пенчо Славейков,
Яворов става сътрудник и редактор на издаваното от тях литературно списание
„Мисъл“. Първата негова творба, която силно впечатлява естетите от кръга „Мисъл“
и се превръща в неделима част от него, е поемата „Калиопа“. През 1901 година
издава първата си стихосбирка „Стихотворения“, чието второ издание от 1904
година е с предговор от Пенчо Славейков. В този период поетът работи като
библиотекар, а по-късно и като драматург на Народния театър. Плод на работата му
в театъра са две пиеси – „В полите на Витоша“ (1910) и „Когато гръм удари, как
ехото заглъхва“ (1912).

Командирован на няколко пъти в чужбина за усъвършенствуване по литература – в
Нанси, Женева, Виена, Париж, Яворов усилено чете модерна френска поезия. През
1905 година става близък приятел с Дора Габе. През 1906 г. се влюбва в Мина
Тодорова, сестра на П. Ю. Тодоров, но скоро след това, при едно от своите
пътувания (1910 година) изпраща към последния ѝ дом своята възлюбена, която
умира от туберкулоза в санаториум и е погребана в Париж, Франция. През 1907 г.
излиза втората му стихосбирка „Безсъници“, която окончателно проправя пътя на
модерната българска лирика. Символистичната поезия на Яворов, метафизична,
пропита с дълбок скептицизъм и прозрения за вечните въпроси, що никой век не
разреши, променя радикално българското литературно мислене и налага нов начин на
писане.

През март 1908 година, по време на Кюстендилския конгрес на ВМОРО, въпреки че не
присъства лично, е избран единодушно от делегатите за съветник (допълнителен
член) на нейното задгранично представителство. Няколко дни по-късно напуска
работата си в Народната библиотека в София и се заема изцяло с проблемите на
ВМОРО.

През 1910 година излиза от печат антологичната книга на поета „Подир сенките на
облаците“, чието второ издание от 1914 г. представя равносметка на поетическия
път, сравняван с този на Христо Ботев. Същата година участва във
възстановяването на революционната организация и е избран за запасен член на
нейния Централен комитет.

При избухването на Балканската война през 1912 г. е доброволец в
Македоно-одринското опълчение и оглавява партизанска чета №15, съставена от 9
души. Придвижва се по долината на река Места и излиза на Бяло море при Кавала.
Награден е с кръст „За храброст“. Става първият кмет на Неврокоп след
освобождението му в 1912 година.

Лора Каравелова, дъщеря на държавника Петко Каравелов, с която се венчава през
1912 година, малко преди да замине за фронта в Кюстендил, е жената, чиято любов
се оказва фатална за него. Запазената кореспонденция между тях, сама по себе си
литература, свидетелства за една пламенна и бурна любов, белязана с много
съмнения и много страсти. Трагичният край идва на 29 ноември 1913 година, когато
Лора се застрелва, а Яворов прави опит да се самоубие (оставя предсмъртно писмо
от един ред: „Моята мила Лора се застреля сама. Ида и аз подир нея“). Изстрелът
само пронизва слепоочието и го ослепява. Съкрушен от съдебния процес и от
мълвата, която го обвинява, че е убиец, на 29 октомври 1914 година поетът взема
голяма доза отрова и се застрелва.

Творчеството и поезията на Яворов са пропити с трагизъм, породен от драматичния
му живот, пълен с разочарования. Голямо разочарование му нанася решението на
баща му да прекрати образованието му и да започне работа в телеграфната служба.
В кръга „Мисъл“ той среща разбиране и получава псевдонима си Яворов от Пенчо
Славейков, но поезията не го удовлетворява – той страстно иска да участва в
борбите за освобождение на Македония. Силен душевен удар му нанася смъртта на
Гоце Делчев през 1903 година, когато той частично се отделя от революционната си
дейност поради неразбирателство с Яне Сандански. Последната капка за Яворов са
смъртта на Мина Тодорова и обвиненията в убийството на Лора, които го довеждат
до самоубийство. До края на живота си другарува и кореспондира с водача на ВМОРО
Тодор Александров, а също и изпълнява негови поръчки.Смята се, че отровата и
пистолета, послужили за самоубийството на Пейо Яворов, са дадени по молба на
самия писател от Тодор Александров. Дългогодишното им приятелство е крито дълги
години от социалистическата историография.



