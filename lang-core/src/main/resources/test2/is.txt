https://is.wikipedia.org/wiki/Kaupmannah%C3%B6fn

Kaupmannahöfn (danska: København) er höfuðborg Danmerkur. Kaupmannahöfn stendur
við Eyrarsund á austurströnd Sjálands og er að hluta til á eyjunni Amager sem er
austan við Sjáland. Kaupmannahöfn varð höfuðborg Danmerkur árið 1536.

Íslenska heitið á Kaupmannahöfn á rætur sínar að rekja til þess tíma þegar
borgin nefndist „Købmandshavn“ á dönsku. Nafnið hefur síðan einfaldast á máli
Dana og orðið að København.

Bæði Íslendingar og Danir stytta heitið gjarnan í Köben (Køben) í daglegu máli,
eða þá einfaldlega Höfn (Havn). Á íslensku hefur borgin einnig verið nefnd
Kaupinhöfn eða Kaupinhafn. Lágþýska heitið „Kopenhagen“ hefur gengið inn í önnur
mál, svo sem ensku (Copenhagen), frönsku (Copenhague) og ítölsku (Copenaghen).

Sveinn tjúguskegg er talinn hafa stofnað borgina um árið 1000, eða hugsanlega
sonur hans Knútur hinn ríki (Sveinsson), en fornleifar benda þó til þess að búið
hafi verið þar sem borgin stendur nú fyrir um 5000 til 6000 árum. Fyrst er
minnst á borgina á árinu 1043, en Kaupmannahöfn fékk nafn sitt „Købmandshavn“ um
1200.

Árið 2011 bjuggu 1.199.224 manns á stórkaupmannahafnarsvæðinu, þar af 509.861
(2008) í Kaupmannahöfn sjálfri. Flatarmál hennar er 400-455 km² og þéttleiki
byggðar er 2.500-2.850/km².

Á vefnum má fá upplýsingar um öll helstu söfn í Danmörku, sem eru opin
almenningi, en hér skulu nefnd fáein þau þekktustu í Kaupmannahöfn og næsta
nágrenni:



https://is.wikipedia.org/wiki/K%C3%B3lumb%C3%ADa

Kólumbía er land í norðvesturhluta Suður-Ameríku með landamæri að Venesúela og
Brasilíu í austri, Ekvador og Perú í suðri og Panama í norðvestri. Það á strönd
að Karíbahafi í norðri og Kyrrahafinu í vestri. Kólumbía ræður yfir stórum
eyjaklasa í Karíbahafi, San Andrés y Providencia, undan strönd Níkaragva.

Landið þar sem nú er Kólumbía var byggt frumbyggjum frá því í steinöld. Þar
stóðu menningarsamfélögin Muisca, Quimbaya og Tairona. Spánverjar komu til
landsins árið 1499 og lögðu það brátt undir sig. Þeir stofnuðu Varakonungsdæmið
Nýja-Granada með höfuðborgina Bógóta. Varakonungsdæmið lýsti yfir sjálfstæði sem
Stór-Kólumbía í kjölfar herfara Simón Bolívar 1819. Nokkrum árum síðar klufu
Venesúela og Ekvador sig frá þessu ríki og eftir varð Lýðveldið Nýja-Granada.
Panama klauf sig frá Kólumbíu árið 1903. Eftir síðari heimsstyrjöld leiddu
pólitísk átök til tíu ára vopnaðra átaka, La Violencia. Stjórnarsamstarf
frjálslyndra og íhaldsmanna batt endi á þessi átök en brátt hófst skæruhernaður
við ýmsa vopnaða hópa og glæpasamtök sem hefur haldið áfram til þessa dags.

Kólumbía er eitt af sautján löndum heims með mesta líffjölbreytni. Landið nær
yfir regnskóga á Amasónsvæðinu, Andesfjöll og hitabeltisgresjur. Kólumbía er
þriðja fjölmennasta ríki Rómönsku Ameríku og þriðja stærsta hagkerfið á eftir
Brasilíu og Mexíkó. Flestar stærstu borgir landsins, eins og Bógóta og Medellín,
standa á hásléttum í Andesfjöllum. Helstu útflutningsafurðir Kólumbíu eru olía
og kol, en landið er líka þekkt fyrir framleiðslu smaragða, kaffis og pappírs
meðal annars.



https://is.wikipedia.org/wiki/Jakobsvegurinn

Jakobsvegur eða Vegur heilags Jakobs er ein þekktasta pílagrímaleið í Evrópu.
Hann heitir á galisísku O camiño de Santiago, á spænsku El Camino de Santiago og
frönsku Chemins de Saint-Jacques. Jakobsvegurinn endar í dómkirkjunni í Santiago
de Compostela í héraðinu Galisíu á Spáni en hefst þar sem pílagrímurinn leggur
af stað.

Snemma skapaðist helgisögn um tengsl Jakobs postula við norðvestur Spán og á 9.
öld var álitið að líkamsleifar hans hefðu fundist þar sem nú er borgin Santiago
de Compostela og er hún nefnd eftir Jakobi. Fljótlega fóru trúaðir víðsvegar að
úr Evrópu að fara í bótgerðar og þakkargöngur til borgarinnar og varð hún þriðji
mikilvægasti ákvörðunarstaður kristinna pílagríma á eftir Jerúsalem og Róm.

Jakobsvegurinn hefur verið farbraut manna í meira en þúsund ár og var ein megin
pílagrímaleið kristinna manna á miðöldum. Ferð um Jakobsvegin var ein af þremur
slíkum sem veittu syndaaflausn samkvæmt kaþólsku kirkjunni. . Hinar tvær voru
pílagrímaganga til Rómar eftir svo nefndri Via Francigena leið og svo
pílagrímaferð til Jerúsalem.

Samkvæmt helgisögn, sem allmennt er talin eiga upphaf á sjöundu öld, var Jakobi
postula ætlað trúboð á Íberíuskaganum. Fyrir þessari helgisögn eru hins vegar
engar heimildir, hvorki í Biblíunni né í öðrum ritum. Heilagur Jakob, sem einnig
er nefndur hinn mikli, var eldri bróðir Jóhannesar guðspjallamanns samkvæmt Nýja
testamentinu. Helgisagan hermir að Jakob hafi stigið á skipsfjöl og tekið land á
norð-vestur hluta Spánar, þar sem nú heitir Galisía. En Jakob hafði ekki árangur
sem erfiði í trúboðinu og að sjö árum liðnum snéri hann til Landsins helga.
Jakob dó þar samkvæmt Postulasögunni píslarvættisdauða (hugsanlega um árið 44)
og er frá því sagt: "Um þessar mundir lét Heródes konungur leggja hendur á
nokkra úr söfnuðinum og misþyrma þeim. Hann lét höggva Jakob bróður Jóhannesar
með sverði" Lærisveinar Jakobs fluttu jarðneskar leifar hans aftur til Galisíu
til greftrunar samkvæmt helgisögunni. En gröfin gleymdist síðar á
þjóðflutningatímabilinu. Árið 814 fylgdi fjárhirðir að nafni Pelayo ábendingu
stjörnuhraps samkvæmt helgisögninni og fann þá grafhýsi Jakobs. Af þeim atburði
fékk staðurinn nafnið Santiago de Compostela, sem þýðir eiginlega Heilagur Jakob
í Stjörnuakri (campus stellae á latínu).

Sagt er að Godescalc eða Gottskálkur biskup í frönsku borginni Le Puy hafi verið
fyrstur manna til að fara í pílagrímagöngu til Santiago árið 950. Nafnið
Jakobsvegur kemur fyrst fyrir í rituðum heimildum frá 1047 og var fljótlega
allmennt notað í evrópskum málum. Engin ein leið er til Santiago, hún endar þar
en hefst þar sem pílagrímurinn lagði af stað. En nokkrar meginleiðir mynduðust
þar sem leiðirnar lágu saman eftir því sem nær dró og þegar komið var inn í Spán
gengu langflestir einn og sama veginn. Við veginn risu sæluhús og
pílagrímakirkjur með reglulegu millibili.

Á miðöldum var leiðin afar fjölfarin en svarti dauði, siðaskipti mótmælenda og
ekki síst pólitísk umbrot á 16. öld urðu til þessa að mjög fækkaði pílagrímum.
Um 1980 komu einungis fáeinir pílagrímar árlega til Santiago. En upp frá því
hefur þeim fjölgað stöðugt og koma á síðustu árum milli 50.000 og 100.000
pílagrímar árlega. Árið 1993 var Jakobsvegurinn á Spáni settur á Heimsminjaskrá
UNESCO og franski hlutinn árið 1998.

Síðustu áratugina hafa tugir þúsunda kristinna pílagríma og annarra ferðamanna
lagt upp í för til Santiago de Compostela. Árið 1982 fór páfinn Jóhannes Páll 2.
í pílagrímsferð til Santiago og skoraði þá á Evrópumenn að endurreisa hefð
pílagríma sem leið til að finna menningarlegar rætur sínar. Var það á sinn hátt
til að endurskapa Jakobsveg nútímans. Evrópuráðið samþykkti 1987 að útnefna
Jakobsveginn sem fyrsta menningarveg Evrópu. Það ár voru 3.000 pílagrímar
skráðir við dómkirkjuna í Santiago, árið 2003 voru þeir 74.000 og 2004, sem var
heilagt Compostela-ár, komu 179.932. Nokkrir hefja förina bókstaflega á
þröskuldi heimilis síns en flestir hefja pílagrímaferðina á einhverjum af þeim
stöðum sem kaþólska kirkjan og ferðamálayfirvöld í Frakklandi og á Spáni í
sameiningu hafa valið sem upphafsstaði Jakobsvegar nútímans. Flestir fara
gangandi, nokkrir hjóla og fáeinir fara ferða sinna á þann hátt sem miðalda
pílagrímar gerðu, það er með hest eða asna. Fyrir utan þá sem fara í trúarlegum
tilgangi eru fjölmargir sem hafa aðrar ástæður, menningarlegar jafnt og
ferðaþrá.

Pílagrímar á Jakobsvegi ganga í vikur eða mánuði á leið sinni til Santiago de
Compostela. Þeir geta fylgt fjölmörgum leiðum, enda eru allar leiðir til
Santiago pílagrímaleiðir, en sú vinsælast er hin svo kallaða franska leið eða
Camino Francés og hefja flestir ferðina í einhverri af spænsku borgunum á
leiðinni. Spánverjar telja eðlilegt að hefja gönguna við Pýreneafjöllin. Algengt
er að byrja gönguna í Saint-Jean-Pied-de-Port eða Somport Frakklandsmegin við
Pýreneafjöllin og Roncesvalles eða Jaca Spánarmegin. En fjölmargir velja að
hefja gönguna í einni af fjórum hefðbundnum upphafsstöðum Jakobsvegarins í
Frakklandi: Le Puy, Vézelay, Arles eða Tours. Frá pílagrímaborgunum í
Pýreneafjöllunum er um 740 til 760 km leið til Santiago. Ef ferðin er hafin í Le
Puy er vegalengdin um 1700 km og um það bil sama ef farið er frá Vézelay. Frá
Arles er leiðin um 1500 km og frá Tours um 1300 km.

Þó svo að engin syndaaflausn fáist sjálfkrafa lengur að pílagrímsferð lokinni þá
hafur dómkirkjan í Santiago de Compostela sett upp reglur fyrir að reiknast sem
pílagrímur og fá viðurkenningaskjöl sem sanna það. Í fyrsta lagi þarf að bera
með sér pílagrímavegabréf, sem má fá í heimasókn eða í kirkjum á upphafsstöðum,
og safna stimplum á öllum viðkomustöðum. Í öðru lagi þarf viðkomandi að hafa
gengið eða riðið á hesti eða asna minnst 100 km til Santiago eða farið minnst
200 km á hjóli. Í þriðja lagi þarf viðkomandi að lýsa yfir að förin hafi verið
farin í trúarlegum eða andlegu tilgangi. Ef þessar kröfur eru uppfylltar getur
pílagrímurinn fengið Compostela skírteini á latínu.



https://is.wikipedia.org/wiki/Hallgr%C3%ADmur_P%C3%A9tursson

Hallgrímur Pétursson (1614 – 27. október 1674) var prestur og mesta sálmaskáld
Íslendinga. Ævi hans var að mörgu leyti óvenjuleg en þekktastur er hann í dag
fyrir Passíusálmana sína sem voru fyrst gefnir út á prenti árið 1666. Hann var
af góðum ættum en bjó lengst af við fátækt. Hann naut mikils stuðnings Brynjólfs
Sveinssonar og fékk prestsvígslu frá honum þrátt fyrir að Hallgrímur lyki aldrei
formlega prófi. Hallgrímskirkja í Reykjavík er nefnd eftir honum.

Hallgrímur var líklega fæddur á Gröf á Höfðaströnd og var sonur hjónanna Péturs
Guðmundssonar og Sólveigar Jónsdóttur. Pétur var svokallaður Fljótaumboðsmaður,
sem þýðir það að hann hafði umboð fyrir þeim jörðum í Fljótum, sem voru í eigu
Hólastóls. Pétur var einnig hringjari á Hólum enda voru þeir Guðbrandur
Þorláksson, biskup þar, bræðrasynir. Um móður hans er ekkert vitað og hún kann
að hafa dáið þegar Hallgrímur var enn ungur.

Hallgrímur ólst upp á Hólum en fór þaðan sem unglingur í iðnnám til Danmerkur
eða Norður-Þýskalands, líklegast um 1630. Sögum ber ekki saman um námsdvöl
Hallgríms, en talið er að hann hafi numið málmsmíði í Kaupmannahöfn, Hamborg eða
Lukkuborg (sem þá var í Danmörku en nú í Þýskalandi). Hann var nokkrum árum
síðar starfandi hjá járnsmið í Kaupmannahöfn og hitti þar Brynjólf Sveinsson,
síðar biskup, en Þorbjörg systir Péturs Guðmundssonar var mágkona Brynjólfs
Sveinssonar. Brynjólfur kom honum í nám í Frúarskóla í Kaupmannahöfn og var
Hallgrímur þar við nám í nokkur ár og sóttist það vel og var kominn í efsta bekk
um haustið 1636. Kynni Hallgríms við Brynjólf reyndust afdrífarík enda var
Brynjólfur drjúgur stuðningsmaður sálmaskáldsins síðar á ævinni þrátt fyrir að
Hallgrími hafi komið illa saman við ýmsa embættismenn.

Þá bar svo til, að þetta haust komu til Kaupmannahafnar nokkrir Íslendingar, sem
lent höfðu í Tyrkjaráninu 1627 og verið úti í Alsír í tæpan áratug. Var talið að
þeir væru farnir að ryðga í kristinni trú og jafnvel í móðurmálinu. Þess vegna
var fenginn íslenskur námsmaður til þess að fara yfir fræðin með þeim og varð
Hallgrímur fyrir valinu. Í þessum hópi var kona nokkur frá Vestmannaeyjum,
Guðríður Símonardóttir en maður hennar, Eyjólfur Sólmundarson (d. 1636), hafði
sloppið við að vera rænt. Urðu þau Hallgrímur ástfangin og æxluðust mál þannig
að hann yfirgaf námið og Danmörku og fór til Íslands með Guðríði þegar hópurinn
var sendur heim. Komu þau til lands í Keflavík snemma vors 1637 og var Guðríður
þá ófrísk að fyrsta barni þeirra. Guðríður var allnokkru eldri en Hallgrímur,
talin fædd 1598, d. 18. desember 1682.

Þau settust að í smákoti, sem hét Bolafótur og var hjáleiga frá Ytri-Njarðvík,
og gerðist Hallgrímur púlsmaður hjá þeim dönsku (kaupmönnunum í Keflavík). Hann
var stór maður og luralegur og svo er sagt að hann hafi ekki verið ásjálegur.
Einhverja sekt mun hann hafa orðið að greiða, vegna þess að þegar þau komu til
Íslands var Guðríður ófrísk og gift en reyndar hafði maður hennar dáið árið
1636. Það vissu þau hjúin ekkert um og voru því ótvírætt brotleg. Einhvern
veginn kastaðist í kekki á milli Hallgríms og veraldlegra ráðamanna á
Suðurnesjum og munu hann og Torfi Erlendsson, sýslumaður á Stafnesi, aldrei hafa
litið hvor annan réttu auga.

Árið 1644 losnaði embætti prests á Hvalsnesi. Þá ákvað Brynjólfur Sveinsson,
biskup í Skálholti, að vígja Hallgrím til þessa embættis, þrátt fyrir það að
hann hafði ekki lokið prófi. Hann mun samt hafa verið jafn vel menntaður og
flestir þeir sem voru vígðir prestar á Íslandi þá. Er sagt að þegar hann var
vígður og tók við prestsembættinu á Hvalsnesi hafi Torfi Erlendsson, sem þá var
orðinn nábúi hans sagt: „Allan andskotann vígja þeir.“ Einnig er sagt að
Hallgrímur hafi verið að yrkja um Torfa er hann kvað:

Á Hvalsnesi bjuggu þau í nokkur ár (til 1651) og mun Hallgrími hafa líkað frekar
þunglega. Þar fæddist þeim dóttir, sem hann skírði Steinunni. Hún dó mjög ung og
syrgði Hallgrímur hana mjög. Fór hinn smíðamenntaði prestur út á Miðnesheiði og
sótti sér stein og hjó í hann grafskrift dóttur sinnar. Er sá steinn ennþá til
og var um nokkra áratugi talinn týndur. Það var hann þó aldrei, því að í
Suðurnesjaannál, sem skrifaður var um eða fyrir 1880, segir séra Sigurður B.
Sívertsen frá því að legsteinn Steinunnar sé í kirkjustétt á Hvalsnesi. Reyndist
þetta rétt, því að steinninn kom í ljós þegar gert var við kirkjustéttina eftir
miðja 20. öld. Hefur hann síðan verið geymdur í Hvalsneskirkju og er einn af
dýrgripum hennar, en hefur látið mjög á sjá í tímans rás.

Árið 1651 fékk séra Hallgrímur veitingu fyrir Saurbæ á Hvalfjarðarströnd og
fluttust þau hjón þangað. Talið er að þar hafi Hallgrími líkað betur. Þar orti
hann Passíusálmana og marga aðra sálma, sem frægir eru enn í dag, til dæmis
sálminn „Um dauðans óvissan tíma“, sem allt fram á síðustu ár var sunginn yfir
moldum hvers einasta Íslendings sem jarðsettur var. Passíusálmarnir eru
heimsfrægt verk og hafa verið þýddir á fleiri tungumál en flest annað, sem
upprunnið er á Íslandi. Handrit sálmanna gaf hann Ragnheiði Brynjólfsdóttur í
Skálholti í maí 1661. Sagt er að hún hafi haft þá með sér í gröfina.

Síðustu ár sín bjó Hallgrímur á Kalastöðum og loks á Ferstiklu á
Hvalfjarðarströnd og dó þar. Hann hefur þá verið farinn að þjást af sjúkdómnum
sem dró hann til dauða, en það var holdsveiki. Þau Guðríður áttu nokkur börn, en
aðeins eitt þeirra komst upp og var það Eyjólfur, elsta barnið. Frá honum eru
ættir og komu út á bók um eða eftir 1980.

Margar kirkjur eru kenndar við Hallgrím Pétursson: Hallgrímskirkja í Saurbæ á
Hvalfjarðarströnd (byggð 1954 – 1957) og Hallgrímskirkja á Skólavörðuholti í
Reykjavík (byggð 1945 – 1986). Einnig er lítil en falleg kirkja: Hallgrímskirkja
Vindáshlíðar í Kjós. Sú kirkja var áður í Hvalfirði en var flutt eftir að
Vindáshlíðarkonur höfðu mikið beðið fyrir að fá kirkju.

Hallgrímur Pétursson var mjög virkt ljóðskáld. Meðal hans frægustu verka eru
Passíusálmarnir, 50 talsins, sem hann skrifaði á árunum 1656 – 1659. Þeir komu á
prent árið 1666 og eru varðveittir í eiginhandarriti skáldsins í Landsbókasafni
(JS 337 4to). Í þessu handriti finnst líka einn þekktasti sálmur Hallgríms, Um
dauðans óvissan tíma, sem er líka stundum nefnt eftir upphafslínu, Allt eins og
blómstrið eina, eða einfaldlega Sálmurinn um blómið. Hallgrímur var undir miklum
áhrifum frá skrifum Martin Mollers, sérstaklega Soliloquia de passione Jesu
Christi sem var þýtt á dönsku árið 1647 en á íslensku árið 1593 af Árngrími
Jónssyni. Þýðing Péturs Einarssonar lögréttumanns á þessu verki Mollers kom út á
bundnu máli árið 1661.

Á síðustu æviárum Hallgríms var píetismi að ryðja sér til rúms í Norður-Evrópu.
Passíusálmar Hallgríms féllu í góðan jarðveg hjá þeim sem aðhylltust píetisma á
Íslandi og urðu mjög vinsælir á 18. öld. Verk skáldsins dreifðust víða í
prentuðum og handskrifuðum eintökum. Þó hafa fá eiginhandrit Hallgríms varðveist
og ýmsir sálmar hafa verið eignaðir honum í gegnum tíma sem eru sennilega eftir
samtímaskáld hans.

Við þetta féll tófan niður dauð og segir sagan að þar hafi hann misst
skáldgáfuna vegna þess að hann misnotaði hana með þessum hætti í miðri
guðsþjónustu. Samkvæmt sögunni fékk hann hana aftur þegar hann hóf að semja
Passíusálmana 1656-1659.[heimild vantar]

Sálmurinn um blómið er nafn á bók eftir Þórberg Þórðarson en vísar í Allt eins
og blómstrið eina.



https://is.wikipedia.org/wiki/H%C3%B6skuldur_Dala-Kollsson

Höskuldur Dala-Kollsson var stórbóndi og héraðshöfðingi í Dalasýslu snemma á 10.
öld og bjó á Höskuldsstöðum í Laxárdal. Bærinn er vestarlega í dalnum, sunnan
Laxár.

Höskuldur var sonur Kolls, sem Laxdæla ættfærir ekki en er sagður sonur
Veðrar-Gríms Ásasonar hersis í Sturlubók Landnámu, og Þorgerðar, dóttur
Þorsteins rauðs sem verið hafði konungur í Skotlandi, en Skotar drápu. Amma
Þorgerðar var Unnur (Auður) djúpúðga, landnámskona í Hvammi í Dölum. Hálfbróðir
Höskulds var Hrútur Herjólfsson. Koma þeir bræður allnokkuð við sögu í Laxdælu
og Njálu.

Höskuldur tók ungur við búi er faðir hans lést og gerðist snemma voldugur í
héraði. Kona hans var Jórunn, dóttir Bjarnar landnámsmanns í Bjarnarfirði á
Ströndum og þótti hún góður kvenkostur. Hún var systir Svans galdramanns, þess
sem síðar gekk í Kaldbakshorn. Börn þeirra voru Þorleikur, Bárður, Hallgerður,
sem kölluð var langbrók, og Þuríður.

Höskuldur fór í Noregsleiðangur til að afla sér húsaviðar. Í þeirri för keypti
hann ambátt, sem virtist vera heyrnarlaus og mállaus, en var samt verðlögð á við
3 aðrar. Með henni eignaðist Höskuldur son, sem nefndur var Ólafur, eftir Ólafi
feilan, ömmubróður sínum, sem þá var nýdáinn. Ólafur Höskuldsson var mjög
bráðger og er hann var liðlega tveggja ára komst Höskuldur að því, að ambáttin
bæði heyrði og talaði, er hann kom að þar sem hún sat niðri við Laxá og sagði
syni sínum sögur. Sagði hún Höskuldi þá að hún héti Melkorka og væri dóttir
Mýrkjartans Írakonungs, en víkingar höfðu rænt henni þegar hún var 15 ára. Þegar
þetta var hefur hún verið innan við tvítugt að öllum líkindum. Eftir þetta setti
Höskuldur hana til bús á Melkorkustöðum innar í Laxárdal, sunnan ár, vegna þess
að illa fór á með Jórunni og Melkorku og höfðu þær slegist, svo að Höskuldur
varð að ganga á milli. Þórður goddi á Goddastöðum bauð Höskuldi fóstur og tók
hann við Ólafi páa til fósturs er hann var 7 ára, þó að Melkorku líkaði illa og
þætti fóstrið of lágt eins og segir í Laxdælu.

Hrútur hálfbróðir Höskulds var fæddur og fóstraður í Noregi, en kom út og
settist að á Kambsnesi, rétt utan Laxárdals. Höskuldur og Hrútur deildu um
móðurarf sinn og vildi Höskuldur ekkert greiða Hrúti og sat yfir fé hans. Eitt
sinn er Höskuldur var af bæ kom Hrútur þar og hafði á brott með sér tuttugu
naut, en skildi jafn mörg eftir. Fimmtán húskarlar Höskulds veittu honum
eftirför, en svo lauk viðskiptum þeirra að af þeim féllu fjórir en hinir voru
allir sárir og báðu sér þá griða. Eftir þetta var samið á milli þeirra bræðra og
greri um heilt á milli þeirra.

Er Höskuldur fann elli fara fast að sér, kallaði hann til sín Þorleik og Bárð og
bað þá þess að Ólafur pái yrði arfgengur til jafns við þá. Þessu þverneitaði
Þorleikur og þar við sat, þrátt fyrir samþykki Bárðar. En Höskuldur nýtti rétt
sinn og gaf Ólafi 12 aura gulls, en það voru hringur og gullrekið sverð. Þetta
mislíkaði Þorleiki ákaflega en svo varð þó að vera, því að þetta voru lög.

Eftir þetta dó Höskuldur og héldu synir hans mikla veislu eftir hann og segir
sagan að sú veisla sé næstfjölmennasta veisla sem haldin hafi verið á Íslandi í
þá daga. Er fjöldi boðsmanna sagður hafa verið níu hundruð (stór, = 1080 manns).
Greiddi Ólafur pái ríflega þriðjung kostnaðar á móti bræðrum sínum, þó svo að
hann væri sviptur arfi.



https://is.wikipedia.org/wiki/Gr%C3%ADmsey

Grímsey er eyja 40 km norður af meginlandi Íslands. Þar er lítið þorp sem byggir
afkomu sína á sjávarútvegi og er nyrsta mannabyggð Íslands.
Norðurheimskautsbaugurinn gengur í gegnum eyna norðanverða. Eyin þekur 5,3
ferkílómetra og rís hæst 105 metra yfir sjávarmál. Samgöngur við eyna byggjast á
reglulegum ferjusiglingum frá Dalvík og flugi frá Akureyri. Í eynni hefur verið
sjálfvirk veðurathugunarstöð frá 2005. 25. apríl 2009 fór fram kosning í Grímsey
og á Akureyri um hvort sveitarfélögin tvö ættu að sameinast og var það samþykkt
með meirihluta atkvæða á báðum stöðum. Um 100 manns búa í eynni.

Þetta ár munaði litlu, að Grímsey legðist í auðn. Þá gekk í eynni taksótt
(pleuritis), sem drap marga fullorðna karlmenn. Var sagt, að aðeins 6 fullfærir
karlar væru þar eftir, og voru þeir sendir á báti til meginlandsins til að sækja
aukinn liðsafla fyrir eyjarskeggja. En á leiðinni til lands fórst báturinn með
öllum mönnunum svo að ekki var annað fullfærra karlmanna eftir í Grímsey en
sóknarpresturinn einn.



https://is.wikipedia.org/wiki/Gr%C3%A6nmeti

Grænmeti er matreiðsluhugtak sem er ekki skýrt skilgreint og á sér enga stoð í
líffræði heldur er hefðbundið og huglægt. Allir hlutar matjurtar sem fólk borðar
er þannig grænmeti, nema það sem er í matargerð kallað ávextir, auk korns, hneta
og kryddjurta.

Grænmeti er þannig gert úr laufinu (t.d. kál), stilknum (spergill), rótinni
(t.d. kartafla), blóminu (t.d. spergilkál) og lauknum (t.d. hvítlaukur). Að auki
eru ýmsir ávextir skilgreindir sem grænmeti, t.d. agúrka, grænmergja, grasker,
lárpera og jafnvel belgbaunir.

Sumt grænmeti má borða hrátt, en annað þarf að elda áður en hægt er að borða
það. Grænmeti er oftast notað í rétti sem eru ekki sætir, til dæmis forrétti,
aðalrétti og salöt. Nokkrar tegundir grænmetis eru notaðar í eftirréttum, eins
og til dæmis rabarbari og gulrót.

Í daglegu tali er greint milli grænmetis og ávaxta. Ávextir eru yfirleitt taldir
sætir, en grænmeti ekki. Í grasafræði er merking orðsins ávöxtur hins vegar
nákvæmari: ávöxtur er það sem vex úr egglegi á dulfrævingi. Þess vegna eru sumar
jurtir sem eru yfirleitt flokkaðar sem grænmeti, eins og eggaldin, paprikur og
tómatar, flokkaðar sem ávextir í grasafræði. Flestar korntegundir eru líka í
raun grænmeti, auk pipars, rauðs pipars og margra annarra kryddtegunda. Sumar
jurtir, eins og maís og gulertur, eru aðeins kallaðar grænmeti meðan þær eru
ófullþroskaðar.

Skilgreining á því hvað telst til grænmetis er ólík í ólíkum löndum og ólíkum
tungumálum. Í Brasilíu eru lárperur til dæmis álitnar vegar ávextir af því þær
eru oft notaðar í eftirréttum, en í öðrum löndum, eins og í Mexíkó eða
Bandaríkjunum, eru þær flokkaðar sem grænmeti af því þær eru notaðar í salöt og
sósur.

Grænmetis má neyta á ýmsa ólíka vegu, hvort sem er í aðalréttum eða sem snarl.
Það magn næringarefna sem grænmeti inniheldur er breytilegt eftir tegundum. Hins
vegar inniheldur grænmeti almennt séð lítið prótín eða fitu, en getur innihaldið
mikið af vítamínum, steinefnum, trefjaefnum og kolvetnum. Talið er að grænmeti
innihaldi andoxunarefni og önnur gagnleg efni sem vinna gegn gerlum, sveppum,
veirum og krabbameini.



https://is.wikipedia.org/wiki/Germ%C3%B6nsk_tungum%C3%A1l

Germönsk mál er stærsti undirflokkur indóevrópskra mála. Meðal annarra tilheyra
enska, þýska, hollenska og norrænu málin þessum flokki.

Engar skriflegar heimildir um forngermönsku eru til og þess vegna er málið
óþekkt í dag. En með samnburði á ýmsum germönskum málum hefur málvísindamönnum
tekist að endurskapa forngermönsku að miklu leyti. Úr þessu frummáli tóku þau
mál sem urðu að germönskum málum nútímans að þróast um sama leyti og germanskar
þjóðir fóru að dreifast um Evrópu í kring um upphaf tímatals okkar.

Germönskum málum er oftast skipt í norðurgermönsk eða norræn mál, austurgermönsk
og vesturgermönsk. Öll austurgermönsk mál eru nú útdauð; heimildir um þau er
aðallega að finna í gotneskum Biblíum; þekktust er svokölluð Silfurbiblía sem
skrifuð var um árið 500 auk fjölda rúnasteina.

Hugtakið Germanía er talið kynnt í latínu af Júlíusi Caesar og að hann hafi
tekið það úr gallísku þar sem það merkti nábúar. Germönsku tungumálin eru
venjulega rakin til hirðingja sem höfðust við milli Svartahafs og Kaspíahafs en
réðust inn til Evrópu og tóku „Þýskaland“ af keltneskumælandi fólki.

Germönsk tungumál eru misflókin hvað varðar beygingarendingar. Til dæmis á
íslensku og í minna magni á þýsku hafa margir beygingareiginleikar úr
frumindóevrópsku verið varðveittir. Önnur tungumál, eins og enska, sænska og
afríkanska, eru orðin greinandi tungumál og því eru beygingarendingarnar færri.

Talið er að öll germönsk tungumál hafa rætur að rekja til frumgermönsku. Frummál
þetta varð til undir áhrifum reglu Grimms og reglu Verners, líklegast á
járnöldinni í Norður-Evrópu, eða um árið 500 f.Kr. Því var frumgermanska töluð
frá þessu ári. Frumnorræna varð til á 2. öld e.Kr. og var hún þá mjög svipuð
frumgermönsku. Önnur gögn benda til þess að frumgermanska hafi verið töluð frá
árinu 1700 f.Kr., á bronsöld á Norðurlöndunum.



https://is.wikipedia.org/wiki/Endurreisnin

Endurreisn eða endurreisnartímabilið var tímabil í mannkynssögu, sem tók við af
miðöldum. Það var blómaskeið í listum og vísindum, sem hafði töluverða hliðsjón
af listum og hugmyndum Forn-Grikkja og Rómverja. Endurreisnin er venjulega talin
hefjast á Ítalíu á 14. öld og hafi síðan borist þaðan um Evrópu allt til síðari
hluta 16.aldar og því staðið frá síðmiðöldum fram á nýöld. Ítalska skáldið Dante
Alighieri er oft talinn standa á mörkum miðalda og endurreisnar og skáldið
Francesco Petrarca hefur verið kallaður fyrsti endurreisnarmaðurinn. Stundum
hefur endurreisnin verið nefnd Endurlífgunaröld eða Endurfæðingin á íslensku.
Það er þó sjaldgæft.

Upphaflega var hugtakið endurreisn (rinascimento sem þýðir orðrétt endurfæðing)
notað af Giorgio Vasari sem ritaði æviþætti um helstu listamenn Ítalíu á 16. öld
og þá í þeirri merkingu að í myndlist hefðu menn aftur tekið upp listræn viðmið,
tækni og viðhorf sem ríktu á klassíska tímanum. Hugtakið var fyrst og fremst
notað í listasögu fram til síðari hluta 19. aldar þegar sagnfræðingar tóku að
nota það til að lýsa einhvers konar vatnaskilum sem skildu milli hinna myrku
miðalda og nútímans.



https://is.wikipedia.org/wiki/Brenniv%C3%ADn

Brennivín er íslenskt brennt vín bruggað úr gerjuðum kartöflum, líkt og vodki,
og kryddaður með kúmeni. Það er stundum kallað „svarti dauði“. Brennivín er með
37,5% áfengisinnihald. Flöskurnar eru grænar með svörtum miða með hvítum eða
silfruðum hring og nafninu yfir. Inni í hringnum stóð áður skammstöfunin ÁTVR en
nú er þar útlínumynd af Íslandi. Tilgangurinn með svarta miðanum var upphaflega
sá að gera flöskuna fráhrindandi. Lengst af hefur brennivín þótt vera vondur
drykkur, bæði vegna mikils áfengisinnihalds og vegna þess að það var ódýrasta
sterka vínið sem fékkst á Íslandi. Þetta orðspor hefur smám saman verið að
breytast. Brennivín er nú oftast drukkið sem snafs en áður fyrr var algengt að
drekka það blandað með vatni eða kóki.

Nafnið brennivín var áður notað um ýmis brennd vín sem danskir kaupmenn fluttu
inn til landsins á tímum einokunarverslunarinnar og voru upphaflega brugguð úr
rúgi. Þessi vín höfðu hátt áfengisinnihald þar sem þannig fékkst fyrir þau hærra
verð miðað við magn sem gerði flutninginn hagkvæmari. Nafnið er notað í bæði
Danmörku (brændevin) og Svíþjóð (brännvin) yfir ákavíti.

Brennivín var upphaflega framleitt af Áfengis- og tóbaksverslun ríkisins frá
lokum áfengisbannsins 1. febrúar 1935 til 26. júní 1992 þegar Vífilfell tók við
framleiðslunni. Það er nú framleitt af Ölgerðinni.



https://is.wikipedia.org/wiki/Berklar

Berklar (áður kallaðir tæring) er lífshættulegur sjúkdómur sem smitast á milli
manna í gegnum andrúmsloftið. Þeir hafa valdið fjölda dauðsfalla um allan heim.
Algengasti orsakavaldurinn eru bakteríur af tegundinni Mycobacterium
tuberculosis. Fyrir hálfri öld síðan komu fram fyrstu lyfin við sjúkdómnum en
áður en lyfin komu til sögunnar notaðist fólk við aðrar aðferðir til að lækna
berklana. Berklafaraldurinn stóð í hámarki á Íslandi um 1900 en þá var hann
farinn að minnka í öðrum nágrannalöndum.

Til eru tvær tegundir af berklasýklum sem verka á menn og eru álíka skæðir. Það
eru hinn venjulegi berklasýkill (M. tuberculosis) og svo önnur tegund (M. bovis)
sem einkum leggst á nautgripi en menn geta einnig smitast af (og stundum líka af
fuglaberklum (M. avium)). Auk þeirra eru til undirtegundir, sem eru á ýmsan hátt
afbrigðilegir, bæði í ræktun og hegðun í tilraunadýrum. Geta sumir þeirra valdið
sýkingu hjá mönnum og dýrum en sýkingin er yfirleitt vægari og eru þessir sýklar
því engan veginn eins skæðir fyrir menn. Þessar afbrigðulegu undirtegundir hafa
færst í aukana á síðari árum og er sú kenning til að sumir þeirra að minnsta
kosti hafi komið fram eftir að lyf fundust við berklaveiki.

Berklar er lífshættulegur smitsjúkdómur sem smitast á milli manna um
öndunarfæri. Meinvaldurinn er baktería sem kemst inn í líkamann við öndun, hún
berst svo með blóðrás úr öndunarfærunum um líkamann. Berklasýkilinn hreiðrar svo
um sig í nýrum, beinum eða miðtaugakerfi. Algengast er að þeir valdi sjúkdómi í
lungunum, þar eru vaxtarskilyrðin góð, aðallega í lungnatoppnum.

Berklar smitast aðallega með hósta, þá dreifast berklasýklarnir um loftið og því
erfitt að forðast smit. Ef berklasjúklingur hóstar á markaðstorgi getur
heilbrigður einstaklingur samt smitast þó liðið hafa þrjár klukkustundir á
milli. Berklarnir eru samt ekki mjög smitandi til dæmis miðað við flensur,
smithættan er meiri eftir því sem samskipti við sjúklinginn eru nánari.

Heilbrigt líferni, hreinlæti og hreysti er mjög mikilvægt fyrir einstaklinga að
búa yfir til að verjast bakteríunni. Þeir verða sjaldan varir við nokkuð þó þeir
hafi andað að sér berklabakteríunni. Auk þess smitar þetta fólk ekki út frá sér
en til þess að geta smitað aðra þarf maður að vera orðinn sjúkur af berklum. Í
kringum 1800 bjó fólk þröngt, í lélegum húsum og við óþrifnað sem varð til þess
að berklaveikin breiddist hratt út.

Áður en lyfin komu til sögunnar var öðrum aðferðum beitt til að reyna að sigrast
á sjúkdómnum. Ein aðferðin, blásning, virkaði þannig að lofti var blásið inn í
brjósthol sjúklings til þess að fá lungað til að falla saman. Þeir sjúklingar
sem þessi aðferð var notuð á, voru með berklaígerð og berklaholur á lunga. Þessi
aðferð var árangursrík og jukust batahorfur sjúklinga um mun. Brennsla er önnur
aðferð sem var notuð. Samvextirnir voru brenndir með rafmagnsbrennslu. Þegar
engin önnur aðferð virkaði og ekki var hægt að nota blásningu, sem var yfirleitt
fyrsti kostur, var höggning notuð, oftast vegna þess að sjúklingar höfðu þá
fengið brjósthimnubólgu. Þá voru efstu rifbeinin fjarðlægð úr sjúklingnum,
stundum sex til átta rifbein, og féll þá brjóstkassinn. Tilgangurinn með
höggningu var sá sami og hinna aðferðanna, þ.e. að berklaholan lokaðist.

Algengustu lyfin við berklum eru isoniazid og rifampin. Þegar stofnar af
berklabakteríunni eru ónæmir fyrir þessum lyfjum, kallast þeir fjölónæmir. Ef um
slíkt smit er að ræða, kostar það að minnsta kosti 100 sinnum meira að lækna það
heldur en ef hægt væri að nota hefðbundin lyf. Venjuleg meðferð tekur um sex
mánuði og kostar um 2000 kr. en það kostar meira en milljón að lækna einstakling
sem er smitaður af fjölónæmri berklabakteríu og tekur það um tvö ár. Engin lyf
voru til við meðhöndlun berkla, fyrr en fyrir um það bil hálfri öld síðan. Þetta
ástand, að lyf vanti, er að verða til á ný með tilkomu fjölónæmra
berklabaktería. Þessir stofnar hafa myndast þegar sjúklingar með berkla hafa
byrjað að taka venjuleg lyf en ekki klárað lyfjakúrinn. Þá fer af stað baktería
sem er ónæm fyrir viðkomandi lyfi.

Þýski sálfræðingurinn Robert Koch uppgötvaði berklasýkilinn fyrstur manna árið
1882. Hann sýndi fram á að hinar ýmsu myndir berkla eins og afmyndanir beina,
húð-, kirtla- og lungnaberklar, var allt af völdum sama sýkilsins. Selman A.
Waksman prófessor uppgötvaði fyrsta lyfið við berklum sem hann kallaði
„streptómycín“. Hann hafði mikinn áhuga á að rannsaka sveppi og
jarðvegsræktanir. Hann hafði fylgst með mismunandi örverum í jarðveginum, og með
rannsóknum sínum komst hann að því hve sjaldan hann fann sjúkdómsframkallandi
örverur í jarðveginum. Hann hugsaði að þær þrifust ekki þar vegna annara örvera
í jarðveginum sem tortímdu þeim. Þetta leiddi til þess að fólk fór að éta
jarðveg í trú um það að það væri gott berklalyf.

Lækningatilraunir voru gerðar með streptómycín en það var ung dóttir
samverkamanns Waksmans, Eva. Hún var með heilahimnabólgu sem stafaði af
berklasýkli. Læknar töldu að sjúkdómurinn væri ekki læknanlegur svo þeir prófuðu
að gefa Evu nýja lyfið sem var enn á tilraunastigi. Henni var gefin innstunga af
streptómycíni í mænugöng daglega í fjóra mánuði. Þeir tóku strax eftir
breytingum á henni og leit hún út fyrir að vera á batavegi, svo smám saman hurfu
einkenni sjúkdómsins þar til að lokum var greinilegt að fyrsta tilfelli af
heilahimnabólgu í sögunni hafði verið læknað með fúkalyfi.

Þetta leiddi til þess að Waksman uppgötvaði sitt fyrsta fúkalyf, sem hann
kallaði actínomycín, árið 1940. Lyfið var eitrað svo hægt væri að nota það gegn
sjúkdómnum í mönnum en hann taldi að síðar gæti hann fundið upp fúkalyf sem yrði
minna eitrað. Árið 1952 vann Waksman svo Nóbelsverðlaunin fyrir afrek sín.

Berklar hafa að öllum líkindum komið til Íslands á landnámsöld en þeir tóku ekki
að breiðast út fyrr en um aldamótin 1900. Helsta ástæða þess eru breytingar á
búháttum. Byggð byrjaði að þéttast, litlir þorpskjarnar tóku að myndast og með
auknum samgöngum jukust líkurnar á smiti. Berklafaraldurinn kom seint til
Íslands miðað við nágrannalöndin og á meðan berklar jukust hér á landi voru þeir
farnir að minnka annars staðar.

Dánarhlutfall berklasjúklinga á Íslandi var eitt það hæsta í Evrópu. Berklar
voru algengasta dánarorsök Reykvíkinga á árunum 1911 – 1925, þeir ollu um
fimmtungi allra dauðsfalla á landsvísu. Guðmundur Björnsson, þáverandi
héraðslæknir í Reykjavík, átti frumkvæðið að baráttu gegn berklaveiki með því að
þýða og gefa út danskan bækling „Um berklasótt“ árið 1898. Þetta var í fyrsta
sinn sem leitast var við að fræða almenning á Íslandi um útbreiðsluhætti berkla
og varnir gegn sjúkdóminum. Áður hafði almenningur verið með öllu ókunnugt um
smithættu og leiðir sjúkdómsins og heilu fjölskyldurnar sýktust og létust.

Guðmundur safnaði saman liði til að reisa fullkomið heilsuhæli fyrir
berklasjúklinga á Íslandi. 13. nóvember 1906 var stofnfundur svokallaðs
Heilsuhælisfélags og innan tveggja ára frá félagsstofnun hófst frekari
undirbúningur verkefnisins og var ákveðið að byggja hælið á Vífilsstöðum.
Sumarið 1909 var hafist handa og ákváðu menn að hugsa stórt, hælið átti að verða
stærsta sjúkrastofnun Íslands. Það tók aðeins 18 mánuði að byggja húsið og 5.
september 1910 tók hælið til starfa með rúm fyrir 80 sjúklinga. Húsið var
fullbúið öllum tækjum og húsgögnum. Síðar var svo hælið stækkað og sjúkrarúmum
fjölgað, þegar mest var voru um 200 sjúklingar á hælinu.

Fyrstu árin eftir að hælið var stofnað þekktust engin lyf við berklum. Meðferð
sjúklingana voru þá útiloft, kjarngóð fæða og hvíld með hæfilegri hreyfingu.
Berklasjúk börn fengu ekki að ganga í skóla með heilbrigðum börnum vegna
smithættu, þá var rekin sérstök barnadeild við Hælið sem og skóli. Árið 1952 kom
öflugasta lyfið í baráttunni, Isonazid. Með réttri blöndu lyfjanna var fyrst
hægt að lækna alla berkla.

Þegar árangursríkar lyfjameðferðir og bættur aðbúnaður og húsakynni almennings
kom til, leiddi það smám saman til þess að ekki var lengur þörf á
berklasjúkrahúsi. Þá var Heilsuhælinu fundið nýtt hlutverk og fékk nýtt nafn —
Vífilsstaðaspítali. Í dag er Ísland í hópi landa með lægstu tíðni berklasmits.



https://is.wikipedia.org/wiki/Alexander_mikli

Alexander mikli (á grísku: Μέγας Αλέξανδρος eða Αλέξανδρος Ο Μέγας, umritað
Megas Alexandros, uppi júlí 356 – 10. júní 323 f.Kr.), eins og hann er ávallt
nefndur, var konungur Makedóníu árin 336 – 323 f.Kr. Á meðan hann gengdi því
embætti stækkaði hann veldi Makedóníumanna í eitt það stærsta sem sögur fara af.
Veldi hans náði þegar það var stærst frá Grikklandi í vestri, suður yfir
Egyptaland, austur að ánni Indus þar sem í dag er Pakistan og norður inn í
mið-Asíu.

Hann komst til valda tvítugur, þegar faðir hans var myrtur. Þá þegar hóf hann að
stækka veldi sitt. Hann hélt því áfram til æviloka, en hann lést úr hitasótt í
Babýlon árið 323 f.Kr., aðeins 32 ára að aldri. Í kjölfar andláts hans liðaðist
veldið á ný í sundur í nokkrar einingar, oftast undir stjórn einhverra
hershöfðingja úr her hans.

Þó að veldi Alexanders hafi staðið stutt hafði það mikil og langvarandi áhrif en
það dreifði grískættaðri menningum um öll miðausturlönd allt austur að Indlandi.
Þá er talað um að með veldi hans hafi helleníska skeiðið í sögu miðausturlanda
og sögu vestrænnar menningar hafist sem varði allt til þess þegar Rómverjar náðu
Egyptalandi á sitt vald árið 31 f.Kr.

Alexander stofnaði yfir 70 borgir sem báru nafn hans, til dæmis Alexandría í
Egyptalandi, Kandahar í Afganistan (áður Alexandropolis) og Alexandra Echate í
Tadsjikistan. (sjá í bókina Íslands- og mannkynssaga NB1 - frá upphafi til
upplýsingar)

Alexander fæddist sjötta dag forngríska mánaðarins Hekatombaion, sem samvarar
líklegast 20. júlí 356 f.Kr., þótt nákvæm dagsetning sé ekki þekkt. Hann fæddist
í Pella, höfuðborg Makedóníu til forna. Hann var sonur konungs Makedóníu,
Filippos II og fjórðu konu hans Olympías, dóttur Neoptolemosar I konungs í
Epíros.

Á deginum sem Alexander fæddist var Filippos II að undirbúa umsátur borgarinnar
Potidea á skaganum Kalkidike. Á þessum sama degi fékk Filippos fréttir um að
hershöfðinginn hans Parmenion hafði sigrað sameinaðan her Illyríu og Paeoníu.
Jafnframt sigruðu hestar hans á Olympíuleikunum. Einnig hefur verið sagt að á
þessum degi hafi Artemismusterið í Efesos, eitt af Sjö undrum veraldar, brunnið
til grunna. Þetta leiddi til þess að Hegesias af Magnesíu sagði að það hafi
brunnið vegna þess að Artemis hafði ekki verið á staðnum, heldur að hann hefði
verið við fæðingu Alexanders. Slíkar goðsagnir hafa komið fram þegar Alexander
var konungur, mögulega af hans eigin frumkvæði, til að sýna að hann væri
ofurmenni og að honum væri ætlað stórvirki alveg frá getnaði.

Á uppvaxtarárum Alexanders var hann uppalinn af fóstrunni Laníku, systur
Kleitosar svarta sem varð síðar herforingi Alexanders. Síðar var Alexander kennt
af hinum stranga Leonídasi, ættingja móður hans og af herforingja Filipposar,
Lýsimakkosi.

Þegar Alexander var tíu ára keypti kaupmaður frá Þessalíu hest fyrir Filippos,
sem hann bauðst til að selja fyrir þrettán talentur. Engum tókst að temja
hestinn svo Filippos skipaði að fjarlægja hestinn. Alexander hins vegar, sem sá
að hesturinn hræddist skugga sinn, bað um að temja hestinn, sem honum tókst að
lokum. Plútarkos sagði að Filippos, sem var hæstánægður með hugrekki og metnað
sonar síns, kyssti hann með tár í auganum og sagði: „Drengur minn, þú verður að
finna ríkidæmi sem er nægilega stórt fyrir metnað þinn. Makedónía er of smá
fyrir þig“ og keypti hestinn fyrir hann. Alexander nefndi hestinn Búkefalos, sem
merkir „uxa-höfuð“. Búkefalos bar Alexander að Pakistan. Þegar dýrið dó (vegna
hás aldurs, samkvæmt Plútarkosi, 30 ára gamall), nefndi Alexander borg eftir
honum Búkefala. Heimildum fer ekki saman um hvar hann sé grafinn. Í ævisögu
Alexanders eftir Plútarkos og Anabasis Alexandri eftir Arríanos er sagt að
Búkefalos hafi dáið eftir orrustuna við Hydaspes 326 f.Kr., þar sem nú er
Pakistan og sé grafinn í Jalalpur Sharif rétt utan við borgina Jhelum í
Pakistan. Aðrar heimildir gefa upp að Búkefalos sé grafinn í Phalia, borg í
Mandi Bauhaddin héraðinu í Pakistan sem er nefnd eftir honum.

Þegar Alexander var þrettán ára byrjaði Filippos að leita að lærimeistara. Hann
íhugaði fræðimennina Ísókrates og Spevsippos en sá síðari bauðst til að taka
stöðunni. Á endanum valdi Filippos Aristóteles og veitti þeim aðgang að
Dísahofinu í Mieza. Í skiptum fyrir að kenna Alexander samþykkti Filippos að
endurbyggja heimabæ Aristótelesar, Stageira, sem Filippos hafði látið jafna við
jörðu, og að fá fyrrum íbúa þess aftur til borgarinnar með því að frelsa íbúa
sem voru þrælar eða að veita þeim náð sem voru í útlegð.

Mieza var eins og heimavistaskóli fyrir Alexander og börn merkra Makedóníumanna,
eins og Ptolemajos, Hefæstíon og Kassandros. Margir þessara nemenda urðu síðar
vinir hans og hershöfðingjar framtíðarinnar. Aristóteles kenndi Alexander og
vinum hans lyfjafræði, heimspeki, siðfræði, trúarbragðafræði, rökfræði og list.
Undir leiðsögn Aristótelesar varð Alexander áhugasamur um verk Hómers og þá
sérstaklega Ilíonskviðu. Aristóteles gaf honum eintak sem Alexander tók með sér
í herleiðangra.



https://is.wikipedia.org/wiki/Al%C3%BEingish%C3%BAsi%C3%B0

Alþingishúsið er bygging sem stendur við Austurvöll í Reykjavík og er aðsetur
Alþingis Íslendinga. Húsið teiknaði Ferdinand Meldahl, forstöðumaður
listaakademíunnar í Kaupmannahöfn. Það var reist árið 1881, en byggingaverktaki
þess var F. Bald, danskur maður. Húsið var reist úr höggnu íslensku grágrýti
(dólerít). Áður, á árunum 1845-1881, hafði Alþingi starfað í gamla
Latínuskólanum sem í dag hýsir Menntaskólann í Reykjavík.

Árið 1880 var hafist handa við byggingu Alþingishússins við Kirkjustíginn, en
áður hafði verið gert ráð fyrir að húsið yrði byggt við Bakarastíg, þar sem nú
er Bankastræti. Halldór Kr. Friðriksson yfirkennari seldi þá land sitt við
Kirkjustíginn fyrir 2.500 krónur og þótti óheyrilegt verð í þá daga. Þar hafði
áður verið kálgarður hans og þar var Alþingishúsið reist.

Við byggingu hússins, sem og fangahússins við Skólavörðustíg, sem hafði verið
reist ellefu árum áður, eða árið 1872, lærðu reykvískir iðnaðarmenn að höggva og
tilreiða grjót úr holtunum til húsabygginga.



https://is.wikipedia.org/wiki/%C3%9Eorvaldsdalur

Þorvaldsdalur er við vestanverðan Eyjafjörð og skerst inn á milli fjallanna upp
af Árskógsströnd. Hann klýfur hálendið vestan Kötlufjalls og allt til Fornhaga í
Hörgárdal. Hann er um 20 km langur frá norðri til suðurs. Vatnaskil eru í 484 m
hæð sunnarlega í dalnum. Margir smádalir ganga inn frá Þorvaldsdal og há og
hrikaleg fjöll rísa þar við himin svo sem Rimar, Sælufjall og Dýjafjallshnjúkur.

Eftir dalnum rennur Þorvaldsá (Þorvaldsdalsá) til norðurs og í sjó fram hjá
Litla-Árskógssandi. Sunnan vatnaskila rennur Ytri-Tunguá til suðurs um dalinn og
fellur til Hörgár. Engin byggð er nú í Þorvaldsdal en þar voru að minnsta kosti
níu bæir til forna og sumir byggðir fyrir fáum áratugum. Kirkja mun hafa verið
þar til forna, kennd við Þórhall og Hávarð. Nú er kirkja í Stærra-Árskógi.
Þorvaldsdalur er nú afréttardalur

Síðasti bær í byggð hét Kleif og var í byggð fram til 1979. Var sá eini í byggð
á þeim tíma. Bærinn var gamalt torfhús. Síðasti bóndi í Þorvaldsdal var Einar
Pedersen í Kleif, merkur fróðleiksmaður af dönskum ættum.

Í Þorvaldsdal er að finna fjölbreytt og sérkennilega fagurt landslag, sem mótast
mjög af miklum berghlaupum, er stíflað hafa dalinn á nokkrum stöðum svo myndast
hafa stöðuvötn, sem síðar hafa fyllst upp og mynda grundir og votlendi. Sum
þessara berghlaupa eru tiltölulega ung og eitt þeirra aðeins fárra áratuga
gamalt. Gróður er víða mikill og fagur á dalnum enda er hann vinsælt útivistar-
og gönguland á sumrum en snjóflóðahætta er þar á vetrum. Þar eru einnig merkar
sögulegar minjar, sem eru tættur eyðibýla af ýmsum aldri og sumar friðlýstar
skv. þjóðminjalögum.



https://is.wikipedia.org/wiki/%C3%9Ej%C3%B3rs%C3%A1rdalur

Þjórsárdalur er dalur í Árnessýslu á Íslandi sem liggur á milli Búrfells við
Þjórsá í austri og Skriðufells í vestri. Dalurinn er nokkuð sléttlendur og
vikurborinn eftir endurtekin eldgos í Heklu. Merkisstaðir í Þjórsárdal eru t.d.
Stöng, Gjáin, Háifoss, Þjóðveldisbærinn og Vegghamrar.

Þjórsárdalur skiptist í tvo dalbotna um Rauðukamba, þar sem Fossá rennur í
austari dalbotninum og Bergólfsstaðaá (framar Sandá) í hinum vestari.

Innst í báðum dölum er Fossalda, en austan við Fossá er Stangarfell. Næsta fjall
til suðvesturs er Skeljafell, þar næst Sámsstaðamúli og loks Búrfell. Þjórsá
lokar dalinum til suður. Vestan við Fossöldu eru Flóamannafjöll, næst Dímon,
Selhöfði, svo Skriðufell og Ásólfsstaðafjall. Undir Hagafjalli eru höfðarnir
Bringa og Gaukshöfði og er oft talað um að Þjórsárdalur opnist við þann
síðarnefnda.

Inni í dalkróknum hjá Ásólfsstöðum og Skriðufelli er mikill skógur,
Þjórsárdalsskógur, bæði frá náttúrunnar hendi og nýrækt á vegum Skógræktar
ríkisins. Þetta er gróðursælasta svæði Þjórsárdals, ásamt Búrfellsskógi. Þó
hefur Skógrækt ríkisins staðið fyrir mikilli landgræðslu á Vikrunum svokölluðu,
meðal annars með lúpínu og grastegundum. Vestan Fossár hafa vikrarnir líka verið
græddir upp, mest innan afréttargirðingar Gnúpverja, en þar eru ólíka
grastegundir. Framar er meira um melgresi. Í kringum Búrfellsvirkjun og
Þjóðveldisbærinn hefur Landsvirkjun grætt upp og er þar meðal annars golfvöllur.

Í Gjánni og á Kjóaflöt er gróðursælt, og er einstaklega friðsælt í Gjánni, þar
sem Rauðá leikur sér um hamra og gil. Þar er mikið hvannastóð í kringum
uppspretturnar, en líka margar tegundir mosa og grasa.

Á eyrum Bergólfsstaðaár er nú verið að græða upp með grasi, en hægt er að segja
að landið sé gróðursnautt allt frá dalbotni fram að þjóðvegi 32, en þar taka
lúpínubreiður við.

Margskonar sögur og munnmæli eru til um eyðingu bæja á Íslandi fyrr á öldum,
jafnvel gjöreyðingu heilla kirkjusókna. Þjórsárdalurinn er einn af þeim stöðum
sem á slíkar sögur. Lengi hefur þó verið deilt um hvenær og hvers vegna byggðin
í dalnum eyddist. Umræða fræðimanna hefur verið lífleg og á tímum einkennst af
sterkum ágreiningi um þessi atriði. Eldgos hefur helst verið talið ástæða
eyðingar, en kólnandi veðurfar, rýrari landgæði og farsóttir hafa sömuleiðis
verið nefndar. Nýlegar kenningar hafa dregið í efa að hægt sé að benda á
einhverja eina orsök í hverju tilviki og telja flóknari ástæður liggja að baki.

Þjórsárdalur hefur verið viðfangsefni fornleifafræðinga í um 150 ár. Rústir af
12-15 bæjum frá miðöldum og nokkrar yngri hafa verið skoðaðar. Á einni jörð
lagðist byggð ekki í eyði fyrr en árið 1693 þegar gaus í Heklu og á tveimur
jörðum við mynni dalsins var búið fram á 20. öld. Upphaf rannsókna á eyðibyggð
dalsins má rekja til miðrar 19. aldar, þegar Brynjúlfur Jónsson kortlagði
fornleifar í dalnum. Hann fann merki um byggð á mörgum stöðum, samdi lýsingar,
teiknaði upp grunnmyndir af tóftum, gerði yfirlitskort af horfinni byggð og gaf
út í grein árið 1883, en hún markar upphaf skipulegra eyðibýlarannsókna á
Íslandi. Brynjúlfur kveikti með þessu áhuga annarra fræðimanna á dalnum. Árið
1890 fór hann ásamt Þorsteini Erlingssyni skáldi og ritstjóra sem gerði fyrstu
uppgreftina í dalnum og skömmu síðar fylgdi hann Daniel Bruun, fornleifafræðingi
frá danska þjóðminjasafninu, á sömu slóðir. Skrif Bruuns um örlög dalsins vöktu
athygli út fyrir landsteinana. Bruun kallaði Þjórsárdal „Pompei Íslands“ og það
hafði mótandi áhrif á hugmyndir um eyðingu byggðar í dalnum, en nafngiftin gaf í
skyn að hún hefði orðið af skelfilegum og skyndilegum náttúruhamförum. Í raun
var lítið sem minnti á Pompei annað en eldfjallagjóskan sem lá yfir öllu.

Sumarið 1939 kom leiðangur norrænna forleifafræðinga til Íslands og gerði
umfangsmiklar rannsóknir í Þjórsárdal. Verkefnið spratt af áhuga á að rannsaka
norræna húsagerð og þróun hennar í gegnum aldirnar, en einnig var áhugi fyrir
því að athuga hvenær byggð í dalnum hefði lagst af. Dalurinn sem hafði áður
verið frjósamur og fagur, einkenndist nú af sléttum af svartri gosösku. Grafnar
voru upp rústir sex bæja, Skallakots, Stangar, Snjáleifartóttar, Áslákstungu
fremri, Stórhólshlíðar og Skeljastaða. Ritið „Forntida gårdar i Island“ um
uppgröftinn var gefið út í Kaupmannahöfn árið 1943. Í leiðangrinum var stigið
mikilvægt skref í rannsóknum bæjarhúsa víkingaaldar og miðalda. Hann er þannig
hápunktur mikils brautryðjandastarfs í byggingafornleifafræði á Norðurlöndum.
Tveir leiðangursmanna voru ungir stúdentar sem áttu eftir að láta mikið að sér
kveða á sviði fornleifa, Kristján Eldjárn, síðar þjóðminjavörður og forseti, og
Sigurður Þórarinsson jarðfræðingur, en sá síðarnefndi lagði um þetta leyti grunn
að gjóskutímatali, sem hefur reynst eitt helsta aldursgreiningartæki
fornleifafræðinga á Íslandi. Í fyrstu hélt Sigurður því fram að allar rústirnar
sem skoðaðar voru lægju undir gjóskulagi úr Heklu sem talið var hafa fallið árið
1300 og þá hafi byggð í dalnum lagst af. Þetta rímaði vel við ríkjandi hugmyndir
um eyðingu dalsins og fornleifarnar sem komið höfðu í ljós við uppgreftina.

Seinna endurskoðaði Sigurður greiningu sína á gjóskulaginu og taldi það vera úr
fyrsta Heklugosinu sem varð á sögulegum tíma, árið 1104. Hefur það verið
ríkjandi skoðun síðan að dalurinn hafi eyðist í því gosi og uppgreftir sem
gerðir voru í Gjáskógum og á Sámsstöðum síðar þóttu styrkja þá túlkun. Í kjölfar
enduruppgraftar Vilhjálms Arnar Vilhjálmssonar á Stöng hafa hinsvegar komið fram
hugmyndir um að þrátt fyrir gríðarlegt gjóskufall árið 1104 hafi það ekki markað
endalok byggðarinnar - þó það hafi ef til vill verið upphafið að endalokunum.
Ýmsar vísbendingar eru um að byggðin hafi varað fram á 13. öld, bæði gripir sem
fundist hafa og vitnisburður jarðvegs um beit.

Ein hugmynd um endalok byggðar í Þjórsárdal er að hún hafi staðið höllum fæti
vegna hnignandi landgæða, sem Heklugos hafi eflaust átt mikinn þátt í, en að
ákvörðunin um að yfirgefa síðustu bæjarstæðin í dalnum hafi verið tekin til að
varðveita skóglendið sem þar var. Sé þessi tilgáta rétt má segja að árangurinn
hafi orðið góður, því að minnsta kosti eitt hundrað heimili á Suðurlandi sóttu
skóg til kolagerðar í Þjórsárdal á 16. öld.

Bærinn að Stöng var grafinn upp árið 1939 og var byggt yfir hann svo nú er hægt
að sjá þar hvernig eldstæði og annað innbú leit út á söguöld. Göngubrú er yfir
Rauðá rétt fyrir neðan Stöng. Frá Stöng er vinsælt að ganga að Gjánni.

Þjórsárdalslaug er vestan Fossár, austur undir Rauðukömbum. Þar er heitur hver,
og gnótt af heitu- og köldu vatni sem er sjálfrennandi að lauginni. Innar í
dalnum er síðan Háifoss, en hann er annar hæsti foss á Íslandi. Skeiða- og
Gnúpverjahreppur lét útbúa útsýnispall vestan í Stangarfelli og liggur vegur frá
Hólaskógi að honum. Mun neðar í Fossár er Hjálparfoss, sem er tvískiptur foss í
kvos einni á móts við Búrfell.

Vegghamrar eru berghamrar miðja vegu milli Hallslautar og Rauðukamba. Undir þeim
liggur hin forna Sprengisandsleið, og ríða fjallmenn Gnúpverja hér um á leið
sinni til fjalls. Það er siður þeirra að senda nýliða hópsins til að setja stein
í vörðu sem stendur í syllu einni.

Þjóðminjasafn Íslands Fornleifastofnun Félag íslenskra fornleifafræðinga
Fornleifavernd ríkisins



https://is.wikipedia.org/wiki/%C3%9E%C3%A9ttb%C3%BDli

Þéttbýli er svæði þar sem að mannvirki og búsetustaðir manna liggja þétt saman
miðað við nálæg svæði. Þéttbýlisstaðir geta verið þorp, bæir eða borgir.
Þéttbýlisstaðir hafa verið til í árþúsundir en þéttbýlisvæðing hófst fyrir
alvöru í iðnbyltingunni á Vesturlöndum á 19. öld og er nú í gangi í
þróunarlöndunum en henni fylgja miklar efnahagslegar, umhverfislegar og
félagslegar breytingar.

Mismunandi skilgreiningar á þéttbýli eru notaðar á milli landa, gjarnan er miðað
við fjölda íbúa á flatarmálseiningu t.d. 1000 íbúa á fermílu í Bandaríkjunum eða
200 íbúa á ferkílómetra í Ástralíu. Stundum er gert að skilyrði að fjarlægð á
milli húsa fari að jafnaði ekki yfir ákveðin mörk, t.d. 200 metra. Norrænu
hagstofurnar nota sameiginlega skilgreiningu þar sem að mörk þéttbýlis og
dreifbýlis miðast við byggðakjarna með 200 íbúum. Hagstofa Íslands heldur einnig
utan um tölur um íbúafjölda í kjörnum sem að hafa yfir 50 íbúa, hafa áður haft
yfir 50 íbúa eða stefna í það að hafa fleiri en 50 íbúa.



https://is.wikipedia.org/wiki/Wi-Fi

Wi-Fi (stundum skrifað Wi-fi, WiFi, Wifi eða wifi; dregið af Wireless Fidelity)
er vörumerki nokkurra samhæfnisstaðla fyrir þráðlaus staðarnet (WLAN).

Wi-Fi var ætlað að gera fjarskiptabúnaði (líkt og fartölvum) það kleift að
tengjast við þráðlaus staðarnet en er nú gjarnan notað fyrir internetaðgang og
VoIP-síma. Fartölvur geta einnig notað Wi-Fi og er það yfirleitt innbyggt í þær
en sumar þurfa ennþá á Wi-Fi netkorti að halda. Önnur tæki, líkt og myndavélar,
eru stundum búin Wi-Fi.

Einstaklingur með Wi-Fi tæki getur tengt tækið inn á þráðlaust staðarnet þegar
hann er nálægt einhverjum af aðgangsstöðum þess. Tengst er með útvarpsbylgjum og
því þarf ekki að tengja tækið við netkerfið með snúru. Ef þráðlausa staðarnetið
er tengt við internetið er sömuleiðis hægt að tengjast því með tækinu. Það
landfræðilega svæði sem einn eða fleiri aðgangsstaðir þjóna kallast heitur
reitur. Drægi aðgangsstaða er mismunandi. Drægi Wi-Fi-beina í heimahúsum er alla
jafna um 45 metrar innanhúss og um 90 metrar utanhúss.



https://is.wikipedia.org/wiki/V%C3%ADsindi

Vísindi er vitneskja og það að vita. Vísindalegrar þekkingar afla menn með
rannsóknum, það er með kerfisbundinni leit að þekkingu.

Hagnýtt vísindi eru þær fræðigreinar þar sem rannsóknir geta haft bein áhrif á
þjóðfélagið, t.d. er hægt að selja lyf framleidd vegna rannsókna í lyfjafræði.
Hrein vísindi eru hins vegar fræðigreinar sem hafa óbein áhrif á þjóðfélagið en
þekkingar er aflað óháð því hvort þær hafi hagnýtt gildi eða ekki en
afraksturinn af rannsóknum fræðimanna þeirra greina er nýttur í rannsóknir í
fræðigreinum hagnýttra vísinda.

Nátengd skilgreiningu á vísindum er skilgreining á því sem kallast vísindaleg
aðferð. Hin vísindalega aðferð er í raun ekki ein tiltekin aðferð, heldur
ákveðin aðferðafræði eða viðhorf um það hvers lags aðferðir eru vænlegar til að
auka vísindalega þekkingu. Samkvæmt þessari aðferðafræði ber að leggja mikla
áherslu á að athuganir séu hlutlægar og að aðrir vísindamenn geti sannreynt
niðurstöðurnar, og að rannsóknir skuli miðast við að sannreyna afleiðingar sem
hægt er að leiða út af kenningum.

Athugun er fyrsta þrepið við kenningarmyndun en í því felst að vakin er athygli
á ástæðunni fyrir því að farið sé út í kenningarmyndun og aðrar athugasemdir á
viðfangsefninu. Þekking sem styðst eingöngu við athugun en ekki tilraun kallast
reynsluþekking. Mikill hluti nútímavísinda byggir eingöngu á reynsluþekkingu.

Tilgáta er annað þrepið en þá er sett fram óstaðfest lausn eða aðferð út frá
athugunum sem voru gerðar í fyrra þrepinu.

Tilraunir eru gerðar til að annað hvort staðfesta eða hrekja tilgáturnar sem
settar voru fram í fyrra þrepi. Í þessu þrepi er framkvæmd bæði aðaltilraun og
samanburðartilraun en munurinn felst í því að í aðaltilrauninni er prófað að
framkvæma aðferðina eða lausnina sem skilgreind var í tilgátunni sem sett var
fram en samanburðartilraunin er framkvæmd á sama hátt, nema sleppt að framkvæma
það sem prófað er með aðaltilrauninni.

Kenning er sett fram af þeim sem framkvæmdi tilraunina og fer hún eftir
niðurstöðunum úr henni. Hverjar sem niðurstöðurnar verða, þá er hægt að setja
fram kenningu um það sem prófað var. Þegar kenning er mynduð þarf að fylgja
lýsing á öllu ferlinu ásamt þeim rannsóknargögnum sem leiddu til niðurstöðunnar
svo að aðrir geti staðfest eða afsannað kenningu. Í heimi vísindanna er ekkert
sem telst algerlega sannað og byggist allt á því sem að menn vita best á hverjum
tíma. Kenningar eiga til með að mótast eða verið afsannaðar eftir að þær hafa
verið settar svo að taka skal tillit til þess þegar kenningar eru íhugaðar. Þess
ber að minnast að svonefnd „lögmál“ eru kenningar, þrátt fyrir að nafngiftin
segi annað.

Kenningar verða ekki að ígrunduðu máli að lögmálum. Kenningar og lögmál lýsa
tveim mismunandi hlutum. Lögmál lýsir reglubundnum hlutum (t.d. þyngdaraflinu)
sem hægt er að nota til að spá fyrir um hluti. T.d. þyngdarlögmálið sem á alltaf
við eftir því að við best vitum, af því að það er lögmál getum við búist við því
að það eigi við hlut í framtíðinni og getum því notað formúlur til að spá fyrir
um niðurstöðu (mun bolti detta í gólfið ef ég sleppi honum?). Kenning er
samansafn lögmála og reglna sem útskýra náttúruleg fyrirbrigði. T.d. þá getur
þróunarkenning Darwins útskýrt steingervinga og sameiginlegt erfðaefni tegunda,
en getur ekki spáð fyrir um hvernig þróun ákveðinnar tegundar verður.



https://is.wikipedia.org/wiki/Ull

Ull eru hár sumra spendýra og myndar feld til að halda að þeim hita. Ull er
einnig hugtak sem er haft um unna vöru en það er ull af sauðfé en einnig geitum,
lamadýrum og angórukanínum.

Vegna sérstakrar hárgerðar íslensku ullarinnar er auðvelt að útbúa úr henni
fjölbreyttan fatnað, allt frá undirfatnaði til þykkra hlífðarfata en hún er hlý
og veitir skjól í alls kyns veðrum og gegndi margþættu hlutverki í búskap.

Ull var unnin að vetri til en fólk hófst ekki handa við vinnslu ullar fyrr en
eftir sláturtíð. Í upphafi úrvinnslunnar var tog aðskilið frá þelinu en það
kallaðist að taka ofan af ullinni. Því næst tæjaði fólk þelið, það er greiddi
því í sundur, áður en það var sett í ullarkamba þar sem það var kembt svo vel að
hvergi sást hnökri í kembunni. Úr kembunni var svo spunninn þráður, fyrst með
snældu en síðar með rokk. Þráðurinn var ýmist notaður einspinna,tvinnaður eða
þrinnaður. Ef þráðurinn átti að vera tvinnaður voru tvær fullar snældur settar í
snældustól og þrjár snældur ef þráðurinn átti að vera þrinnaður. Þræðinum var
síðan undið upp í hnykla eða á hesputré (viðartré).

Togið sem tekið var ofan af ullinni var vel nýtt. Togið var spunnið ýmist á rokk
eða halasnældu í mismunandi grófan þráð eftir notkun en togþráðurinn var
venjulega þrinnaður. Togþráðurinn var til dæmis notaður til að verpa skinnskó, í
snjósokka eða ytri sokka (togsokka) og einnig voru búin til úr honum
hrognkelsanet.

Togið á íslensku ullinni hefur fjölbreytilegt notagildi en það líkist mest hör
eða líni. Til þess að hreinsa togið voru notaðir svokallaðir togkambar en í þeim
var unnið það vandaðasta fyrir vefnað og útsaum. Sem dæmi má nefna fléttusaum
(íslenska krosssauminn). Fyrr á öldum var allur klæðnaður heimilisfólks
handsaumaður en togþráðurinn var notaður til þess að sauma hann. Þar má nefna
skúfinn við skotthúfuna (sem er hluti af upphlut). Notagildi togsins var
fjölbreytt og var það einnig notað í grófar rúmábreiður, segl á báta, í tjöld og
vaðmál.

Fram yfir síðari heimsstyrjöld var mikill hluti íslenskrar ullar þveginn heima á
bæjum. Við ullarverkun þurfti að safna keytu til ullarþvottar. Öllu þvagi sem
til féll var safnað því lítið var fáanlegt af þvottaefnum en keytan þótti bæði
betra þvottaefni og svo var hún ódýr.

Þegar búið var að rýja féð voru mestu óhreinindin barin úr – kallað að berja
ullina Ullin var vanalega þvegin við á eða læk á þurrum sumardegi. Tvenns konar
aðferðum var beitt við ullarþvott. Önnur aðferðin var sú að ullin var þvæld sem
fólst í því að vatn var hitað í stórum potti og keytu blandað við, 1/3 keyta og
2/3 vatn. Ullinni var síðan bætt út í pottinn og hún var þvæld fram og aftur í
nokkra stund. Lögurinn í pottinum mátti ekki ofhitna, 40-45°C, vegna þess að þá
bráðnaði sauðfitan of mikið úr ullinni og yrði verri til tóskapur. Næst var
ullin sett á smágrind sem lögð var yfir pottinn. Þetta var gerst til þess að
lögurinn sem rann úr ullinni tapaðist ekki heldur rynni beint aftur niður í
pottinn. Ullin var því næst þvegin í sjó eða rennandi vatni og borin út á tún.
Þegar þurrkur kom var ullin breidd til þerris.

Önnur aðferð kallast var tunnu- eða stampaþvottur sem var algengari sérstaklega
ef um mikla ull var að ræða. Lögurinn var látinn í stamp eða tunnu og ullin sett
í löginn. Ullin var troðin niður með berum fótum eins þétt og hægt var. Sá sem
tróð ullina þvældi hana í leiðinni með fótunum. Þegar öll ullin var komin í
tunnuna var lokað fyrir hana svo hitinn héldist og látin standa svo í eina til
tvær klukkustundir. Að því búnu var ullin tekin úr tunnunni og þvegin í sjó eða
rennandi vatni. Ekki mátti taka nema lítið úr tunnunni í einu því þegar ullin
kom í kalt vatn vildu óhreinindin festast í henni og hún varð stöm. Þegar búið
var að þvo ullina var hún borin út á tún og þurrkuð.

Þegar ullin var orðin þurr var hún flokkuð. Fyrst valin sú ull sem var mjög hvít
og með mikið þel en úr henni átti að vinna nærföt. Síðan var öll mislit ull
tekin frá en úr henni átti að vinna betri sokkaplögg og vettlinga, rendur í
sokka, herðasjöl og hluti til skrauts. Ull sem var gul eða togmikil var notuð í
grófari fatnað svo sem ytri föt þar sem efnið var ofið í vefstól. Flókar og
úrgangsull var notuð til ýmissa þarfa svo sem í reipi og gjarðir.

Þegar ullin var þvegin fóru allir í sín verstu föt því ullarþvottur þótti
óþrifaleg vinna. Í sveitum var ullarþvottur aðallega í verkahring kvenna en
umtalsverð vinna var við ullarþvott. Með flutningum fólks úr sveit í bæ á fyrri
hluta 20. aldar dró úr ullarþvotti heima fyrir. Ullarþvottavélum var komið upp í
klæðaverksmiðjunum Iðunni, Gefjun og Álafossi en oft þurfti að þvo aftur
heimaþvegna ull þegar hún kom til vinnslu í ullarverksmiðjunum.

Eðliseiginleikar ullar gera hana togþolna og þjála. Þurr hiti feyskir ull. Hún
harðnar við 100°C og við 130°C gulnar hún og molnar, kosturinn við hana er að
hún brennur ekki.

Áhrif raka og hita á ull eru sérstök. Raki og hiti gera ull þjála, sé þrýstingi
beitt má móta hana. Hún geymist lengi óskemmd ef hitastig er eðlilegt og
rakastig minna en 65%.

Verði ull fyrir núningi þegar hún er blaut þófnar hún, því heitari sem hún er
þeim mun meira þófnar hún. Ullin hleypur ekki en getur þæfst í vélþvotti og við
hátt ph gildi. Hún er einnig frekar viðkvæm fyrir sól og brotnar fljótt niður í
sólarljósi. Ullin þolir ekki þurrkara.

Ullin hefur frá náttúrunnar hendi afar góða einangrunareiginleika og stafar það
af því að þræðirnir eru liðaðir og loftrými er því mikið í þeim sem er mikilvægt
fyrir vinnslu hennar og notkun. Liðirnir eru mestir í fínustu ullargerðum eins
og loðbandi sem er bylgjað með mikilli fyllingu en minni í grófari ull líkt og
kambgarni sem er slétt með lítilli fyllingu. Bylgjurnar auðvelda spuna á
loðbandi en bandið verður fjaðurmagnaðra og ullarvörurnar léttari og hlýrri.
Þessir eiginleikar ullar ásamt þjáll hennar valda því að fötin þola mikið hnjask
án þess að á þeim sjáist. Ullarflíkur geta varið fólk gegn kulda jafnt sem hita.
Til dæmis ver ull fólk á hásléttum Argentínu og Ástralíu gegn hita dagsins og
kulda næturinnar.

Ullarhár sauðfjár er í fjórum lögum. Yst er þunn vatnsverjandi himna sem hlífir
hárinu. Á himnunni eru lítil göt, hárið getur þannig tekið við raka eða losað
sig við hann. Vegna þessa eigileika ullarinnar er ull þæginlegt hráefni í
klæðnað. Undir himnunni er hreisturslag sem er flögumyndað, þessar flögur eru
ein aðalskýringin á þófeiginleikum ullar. Þriðja lagið er hárkjarni sem er
meginhluti hársins eða meira en 90% þess og er myndað af löngum snældulaga
frumum og skýrir sú frumumyndun togþjálni ullar. Fjórða lagið má finna í grófum
hárum en í þeim er oft mergur eða laus fylling af opnum, glúfum frumum. Þessi
mergur rýir gæði ullar til iðnaðar. Ullarfita frá fitukirtlum smyr hárin og ver
þau, mismikið eftir tegundum, en er nauðsynleg til þess að hægt sé að kemba
hana.

Munur er á ull eftir kyni og aldri fjár. Ullin er grófust á gömlum hrútum en
lambsull fíngerðust. Munur getur einnig verðið á ull eftir því hvar ullin vex á
sauðkindinni.

Íslensku ullinni hefur verið skipt í fjóra flokka eftir eðli og eiginleikum.
Ullarhárin skiptast í þelhár, toghár, hvítar illhærur og rauðgular illhærur.

Þelhárin eru fínustu og stystu hár reyfisins og finnast í reyfinu innanverðu og
mynda þar svokallaðan þelfót. Fín ull er betur fallin til iðnaðar en gróf ull. Í
íslensku ullinni er um 88% af öllum hárum í reyfinu þelhár en vegna þess hve
stutt þau eru og fín vega þau ekki nema um 50% af þunga reyfsins. Sumir
fjárstofnar erlendis hafa nánast ekkert þel og til eru aðrir sem eru allt að því
toglausir. Að fínleika jafnast íslensku þelhárin við merinóull en munur er á
gildleika og lengd.

Þelhárin í íslensku ullinni eru frábrugðin örðrum vegna þess að þau eru
óreglulega liðuð. Til dæmis verður þelþráður úr íslenskri ull fyrirferðameiri en
þráður úr jafn mörgum hárum af merinólull því hárin falla ekki þétt hvert að
öðru í þræði. Þelhárið heldur einnig meira lofti og einangrar betrur en þráður
úr merinóull.

Ekki er langt síðan að íslenska lopapeysan kom fram á sjónarsviðið.
Handprjónaðar lopapeysur urðu afskaplega vinsælar á seinni heimsstyrjaldarárunum
en þá voru svokallaðir hringprjónar notaðir. Munstur á þessum lopapeysum
byggðust aðallega á hefðbundnu norsku munstri en það er tvíbanda með beinum
axlabekkjum. Lopapeysan með hringlaga axlabekkjunum er sköpunarverk íslenskra
prjónakvenna á síðari hluta sjötta áratugar 20. aldar. Íslenska lopapeysan hefur
orðið mjög vinsæl á meðal bæði þjóðarinnar og ferðamanna en vegna hennar
opnuðust erlendir markaðir fyrir íslenskar vélprjónaðar vörur. Hönnun á
prjónavörum hefur orðið sérstök atvinnugrein alveg síðan að prjónaiðnaður varð
að útflutningsiðnaði og í dag eru nokkrir hönnuðir sem vinna við
prjónaframleiðslu. Til að byrja með var íslenska lopapeysan eingöngu í íslensku
sauðalitunum en með tímanum hafa litir og munstur þróast og alls konar útfærslur
og snið hafa mótast hjá hinum ýmsu hönnuðum. Í þrjá áratugi hafa íslenskar
lopapeysur verið prjónaðar af fjölda kvenna og eiga flestir Íslendingar slíkar
peysur. Erlendir ferðamenn eru að sama skapi áfjáðir í að kaupa þær. Mest er
prjónað af lopapeysum en einnig er vinsælt að prjóna sjöl, hyrnur, húfur, sokka
og vettlinga. Íslenska lopapeysan átti stærstan þátt í því að opna markað fyrir
íslenskar ullarvörur úti í hinum stóra heimi.

Mestan hluta Íslandssögunnar hefur ull verið ein helsta útflutningsvara
Íslendinga. Á 17. öld var unnin ull aðalútflutningsvara Íslendinga. Smá saman
dró úr útflutningi á unninni ull og á 19. öld var rúmlega helmingur af ull
Íslendinga flutt óunnin út. Langt fram eftir 20. öldinni fór ullarframleiðsla
fram á heimilum landsmanna en færðist að mestu leyti, í lok seinni
heimsstyrjaldarinnar, í hendur ullarverksmiðja.

Fólk prjónaði eða óf ýmsar flíkur og þæfði síðan flíkurnar til þess að þær
entust betur. Framan af notaði fólk snældu við ullarframleiðslu en með tilkomu
rokksins jókst framleiðslan enn frekar. Ullarframleiðsla tók stakkaskiptum með
tilkomu fyrstu ullarvinnsluvélarinnar árið 1884. Landsmenn hættu hinsvegar ekki
að prjóna og er prjónaskapur enn þann dag í dag tómstundaiðja hjá mörgum
Íslendingum. Helstu vörurnar sem eru framleiddar á Íslandi og fluttar út eru
prjónaðar lopapeysur.

Ull var fyrsta varan sem verslað var með á alþjóðlegum markaði og er enn þann
dag í mjög mikilvægur þáttur í landbúnaði margra landa. Alþjóðleg
ullarframleiðsla er um 1,3 milljón tonn á ári. Rúmlega helmingur allrar
alþjóðlegrar framleiðslu fer í fataiðnað. Í Ástralíu fer mesta ullarframleiðslan
fram. Nýja Sjáland kemur á eftir Ástralíu en þeir framleiða mest af öllum í
heiminum af kynblendinni ull. Kína er þriðji stærsti framleiðandi ullarinnar.

Ull er seld á mismunandi hátt. Flestir fjárbændur hafa ekki nægilega mikið af
ull til þess að geta selt hana beint til verslana eða vöruhúsa. Vöruhúsin vilja
flokka ullina eftir gæðum og tegundum en til þess að það sé hægt þarf að hafa
mikið magn af ull. Það eru fáir sem geta framleitt svo mikið af ull þannig að
margir bændur í Bandaríkjunum sameina ullina sína til þess að geta markaðssett
hana. Í þessari sameiginlegu ullarsölu er nægilegt magn af ull til að flokka
hana eftir gæðum og tegundum. Í sumum vöruhúsum er ullin seld á uppboðum fyrir
ákveðna kaupendur.

Bein viðskipti með ull er þegar seljandinn selur ullina beint til endanlega
kaupandans en ekki til ullarvöruhúsa eða annarra framleiðenda. Algengustu beinu
viðskiptin eru þegar ull er seld beint til vefara og annars handverksfólks.
Handverksfólk sem býr til föt eða aðra hluti úr ullinni vill hafa ullina sem
hreinasta og lausa við alla mengun. Bændur verða að huga að þessum kröfum
neytenda þegar þeir vinna með ullina.



https://is.wikipedia.org/wiki/Tyrkjaveldi

Tyrkjaveldi, einnig nefnt Ottómanveldið eða Ósmanska ríkið, (ottómönsk
tyrkneska: دولت عالیه عثمانیه, Devlet-i Âliye-yi Osmâniyye, tyrkneska: Osmanlı
Devleti eða Osmanlı İmparatorluğu) var stórveldi við botn Miðjarðarhafs sem
stjórnað var af Tyrkjum. Það var súnní-múslimskt ríki stofnað árið 1299 af Oghuz
tyrkjum undir stjórn Osman I í norð-vestur Anatólíu. Eftir að Murad I hafði
farið sigurför um Balkanskagann á árunum 1362-1389 náði ríkið yfir hluta tveggja
heimsálfa og gat gert kröfu um að kalla sig Kalífat. Ósmanar steyptu
Austrómverska keisaradæminu af stóli með því að ná Konstantínópel á sitt vald
árið 1453 undir stjórn Mehmed II.

Á blómaskeiði sínu, undir lok 17. aldar, náði ríkið yfir hluta þriggja heimsálfa
og innihélt Balkanskagann og suðausturhluta Evrópu, stærstan hluta
Mið-Austurlanda og Norður-Afríku, frá Gíbraltarsundi í vestri til Kaspíahafs í
austri og frá Austurríki í norðri til Sómalíu í suðri. Höfuðborg ríkisins var
hin forna borg Konstantínópel í Evrópu eftir að soldáninn Memed sigursæli náði
henni á sitt vald árið 1453.



https://is.wikipedia.org/wiki/Sykra

Sykrur eru í efnafræðinni hýdröt kolefnis með almennu formúluna Cn(H2O)m. Þau
verða flest til við ljóstillífun plantna og eru jafnframt forðanæring þeirra,
svo og annarra lífvera. Sykrur skiptast upp í einliður eða einsykrur, sem eru
minnstu sameindirnar, því næst koma tvísykrur, sem eru tvær einsykrur tengdar
saman, næst fásykrur sem eru úr tveimur til níu einsykrum og svo að síðustu
fjölsykrur sem eru tíu eða fleiri einsykrur, sem mynda stórar sameindir.
Matarsykur eða það sem við köllum sykur (einnig reyrsykur) í daglegu tali, er
tvísykra og er samsett úr einsykrunum glúkósa og frúktósa. Fjölsykrur eru gerðar
úr stórsameindum af einsykrum þær flokkast sem mjölvi og beðmi. Mjölvi er
forðanæring plantna, við fáum mikla orku úr mjölva. Finnst í ávöxtum, grænmeti,
kornmeti o.fl. Beðmi er í frumuvegg plantna. Maðurinn getur ekki melt beðmi en
grasbítar, svo sem jórturdýr, lifa samlífi með örverum sem geta melt það. Við
þurfum trefjar fyrir meltinguna af því að þær t.d mýkja hægðir.

Hægt er að rita flestar sykrur Cn(H2O)m þar sem m og n gildið er þrír eða hærri
tala og oftast er sama hlutfall vetnis og súrefnis og í vatni. Einföldustu
sykrurnar eru því C3(H2O)3 og eru kallaðar 3C-sykrur og fæst nafnið af
kolefnisfjöldanum í sykrunni.

Eins og sést hér til vinstri á myndinni eru hýdroxýlhópar tengdir flestum
kolefnunum. Þegar sykrur bindast saman og mynda tví- eða fjölsykrur, losnar
hýdroxýlhópur af annarri sykrunni og vetni af hinni og verða þá til laus tengi
svo að efnin geta bundist, afgangs verður vatn. Einliða sykrur tengjast eingöngu
á þennan hátt og mynda svokölluð 1,4-tengi. Til hliðar er mynd af sakkarósa, sem
er tvísykra, og á henni sést hvernig frúktósi og glúkósi hafa bundist saman.



https://is.wikipedia.org/wiki/Sundlaugar_og_laugar_%C3%A1_%C3%8Dslandi

Vitað er um þrettán laugar sem notaðar voru til forna og um fjórar eru enn
nothæfar. Snorralaug í Reykholti er ein af þeim laugum sem enn eru nothæfar, og
hún er einnig sú fyrsta sem getið er. Árið 1821 hófst sundkennsla og árið 1824
var fyrsta sundfélag Íslands stofnað en það bar nafnið Sundfélag Reykjavíkur.

Fyrsta steypta sundlaugin á Íslandi var gerð í Laugardal við Reykjavík árið 1908
þar sem heitu vatni úr Þvottalaugunum var veitt í laugina og köldu úr
Gvendarbrunnum. Í eftir árið 1930 fjölgar byggingu sundlauga á Íslandi mikið, og
á árunum 1931-1940 og 1941-1950 voru 44 sundlaugar byggðar.

Konum er almennt heimilað að vera berbrjósta í sundlaugum á Íslandi (að Bláa
lóninu undanskildu) en þrátt fyrir það hefur konum hefur verið vísað úr laugum
fyrir að bera brjóst sín.

Flestar sundlaugar eru staðsettar í Reykjavík og á höfuðborgarsvæðinu og þar af
rekur Íþrótta- og tómstundasvið Reykjavíkur sjö. Einnig var baðhús í Reykjavík,
en í því var ekki sundlaug heldur aðeins aðstaða til líkamsþvottar þangað til að
húsið var rifið árið 1967.



https://is.wikipedia.org/wiki/Stj%C3%B3rnm%C3%A1l

Stjórnmál er ferli bindandi ákvarðanatöku fyrir hóp af fólki. Algengast er að
tala um stjórnmál í sambandi við ákvarðanatöku fyrir ríki og sveitarfélög, en
hugtakið getur einnig átt við um stjórnun fyrirtækja, og félagasamtaka. Í
lýðræðisríkjum sem byggja á fulltrúalýðræði eru stjórnmálamenn kosnir til valda.
Þeim er falið umboð til ákvarðanatöku fyrir hóp fólks. Harold Lasswell, þekktur
bandarískur stjórnmálafræðingur á fyrri hluta 20. aldarinnar, sagði að stjórnmál
snerust um „hver fengi hvað, hvenær og hvernig”.

Í hnattrænu samhengi eru ríki grunneiningar stjórnmála. Þýski félagsfræðingurinn
Max Weber skilgreindi stjórnmál sem „viðleitni til að eiga hlut í völdum eða til
að hafa áhrif á skiptingu valda, hvort sem er milli ríkja eða milli hópa manna
innan sama ríkis.” Max Weber er einnig höfundurinn að einni víðteknustu
skilgreiningu á ríkinu en það er sú félagslega stofnun sem hefur réttmætan og
viðurkenndan einkarétt á beitingu líkamlegs ofbeldis á ákveðnu landssvæði. Hér
erum við því aftur komin að lykilhugtökunum ríki og vald.



https://is.wikipedia.org/wiki/St%C3%BDrikerfi

Stýrikerfi er kerfishugbúnaður sem hefur það hlutverk að stýra aðgangi forrita
að vélbúnaði tölvunnar og sjá þeim fyrir ýmis konar sameiginlegri þjónustu.
Stýrikerfið hefur þannig umsjón með inntaks- og úttaksaðgerðum og minnisúthlutun
fyrir notendaforrit þótt sjálft forritið sé keyrt af vélbúnaðinum beint.

Stýrikerfi er að finna í öllum tækjum sem innihalda tölvu, allt frá farsímum að
ofurtölvum. Dæmi um stýrikerfi eru Microsoft Windows (í nokkrum útgáfum), Mac OS
X, Android, iOS (fyrir iPhone og iPad), "Linux" (Android notar líka kjarnann úr
Linux), Chrome OS (notar líka Linux kjarnann), Symbian og Palm OS.

Í flestum tilvikum ganga forrit ekki á milli stýrikerfa (óbreytt). Þ.e. forrit
eru ekki samhæfð (e. compatible) nema einu stýrikerfi (og örgjörva). T.d. ganga
forrit ekki á milli Windows og annarra (nema nýrri útgáfa af Windows). Sama á
við um Mac OS X og önnur kerfi (líka iOS). O.s.frv. Þó að skyldleiki sé milli
iOS og Mac OS X sem er frá sama fyrirtæki ganga forrit ekki á milli en fyrir
forritarann gæti verið minna mál að aðlaga og og búa til nýja útgáfu sem gengur
á milli. Þetta á líka við um vissar útgáfur af Windows (t.d. gerðar eru milli
síma). Í Linux heiminum ganga forrit almennt á milli en þó þurfa pakkastjórar
t.d. helst að vera þeir sömu. Ákveðinn skyldleiki er þó við Mac OS X og sum
forrit ganga á milli en það er ekki reglan með gluggaforrit. Hefðbundin Android
forrit ganga almennt ekki yfir á hefðbundin Linux og ekki heldur öfugt (alla
vega gluggaforrit).

Þegar sagt er að forrit gangi ekki á milli stýrikerfa er átt við ákveðna útgáfu
(gerða fyrir ákv. stýrikerfi) af forriti. Í flestum tilvikum er þó hægt að
aðlaga forrit til að ganga á milli ef viljinn er fyrir hendi. Það getur þó verið
miserfitt eftir því hve óskyld stýrikerfin (og vélbúnaðurinn) eru. En mörg þekkt
dæmi eru um hugbúnað, úr flestum flokkum, sem til eru í útgáfu fyrir öll
þekktustu stýrikerfin. Í seinni tíð hafa forrit svo jafnvel verið skrifuð fyrir
vefinn en ekki ákv. stýrikerfi. Þá er vafrinn í raun og veru stýrkerfisígildi og
undirliggjandi stýrikerfi skiptir ekki máli fyrir þessi ákveðnu forrit. Forrit
og vefsíður gengu ekki endilega alltaf á milli þar sem vafrar voru mismunandi en
sá munur er alltaf að minnka með nýjum útgáfum og nú er orðið mun minna mál að
búa til eitt forrit sem ganga á milli þeirra. Chome OS er eitt af stýrikerfum
sem klárar þetta skref, þar sem í raun er ekki reiknað með að keyra önnur forrit
en vefforrit og vafrinn, Google Chrome, í því stýrikerfi, er í raun eina
stýrikerfið frá sjónum notenda.

Linux er svolítið spes miðað við flest önnur þekkt stýrikerfi, að því leiti að
að Linux er frjáls hugbunaður (hver sem er má breyta og aðlaga). Og Linux er
strangt til tekið bara stýrikerfiskjarni (vantar t.d. notendaviðmót) en í
flestum tilvikum er í raun átt við GNU/Linux sem eru heil stýrikerfi sem
innihalda þann kjarna og GNU hugbúnað og notendaviðmót (og oftast að auki
notendaforrit of flestum algengum gerðum). Af því að Linux kjarninn og GNU er
frjáls hugbúnaður (og í flestum tilvikum annað sem gæti fylgt), er auðvelt að
búa til afbrigði af stýrikerfinu. Þetta eru kallaðar Linux dreifingar (e. Linux
distribution eða stytt í [Linux] distro). Þær innihalda flestar GNU hugbúnaðinn
(sem átti að vera stýrikerfi í sjálfu sér en hafði allt nema fullgerðan eigin
kjarna).

Eitt stýrikerfi, sérstaklega – Android – sker sig úr af því að það stefndi á
nýjan markað (fyrst eingöngu gert fyrir snjallsíma) og sleppti GNU og flestu því
sem tengt er við Linux (en bætti öðrum hugbúnaði við fyrir viðmót og annað) og
hélt aðeins kjarnanum, varð vinsælasta stýrikerfi í heiminum og er því ekki
hefðbundin dreifing upp á gamla mátann.



https://is.wikipedia.org/wiki/Skyr

Skyr er ferskur súrostur sem unninn er úr undanrennu. Skyr hefur verið gert á
Íslandi frá landnámsöld en þekktist áður fyrr einnig í nágrannalöndunum. Mysa
verður til við framleiðslu skyrs.

Getið er um skyr í fornsögum, svo sem Egils sögu og Grettis sögu, en óvíst er
hvort það var svipað skyrinu sem þekkist í dag. Bæði er talað um að skyr sé
drukkið, og hefur það þá sennilega verið ósíað, og einnig um skyr í sekkjum sem
hefur þá verið síað. Líklega hefur það verið mjög breytilegt á milli heimila,
enda erfitt að stýra aðstæðum við framleiðsluna og skyrþéttirinn hefur verið
mismunandi. Sigurður Pétursson gerlafræðingur rannsakaði skyrþétta frá mörgum
framleiðendum á 4. áratug 20. aldar og kom þá í ljós að örveruflóran var
breytileg frá einum bæ til annars.

Skyr þekkist nú ekki á Norðurlöndum þótt orðið skyr sé þekkt en þýsk-miðevrópski
súrosturinn kvarg er býsna líkur skyri. Í Bandaríkjunum, Danmörku og Noregi er
nú farið að framleiða skyr. en það er sýrt með jógúrtgerlum en ekki skyrgerlum
en hið sama er raunar að segja um töluverðan hluta af íslensku framleiðslunni nú
á tímum.

Þegar skyr er búið til á hefðbundinn hátt er undanrenna hituð nálægt suðumarki
en með því verður hún nánast gerilsneydd. Undanrennan er því næst kæld niður í
37°C og þétti bætt út í, en það er skyr úr fyrri framleiðslu og og í því eru
bæði sýrumyndandi bakteríur og gersveppir. Ostahleypi er oft bætt út í til að
skyrið verði þéttara en hann er þó ekki nauðsynlegur. Hleypirinn var áður fyrr
gjarna fenginn úr kálfsmögum. Að þessu loknu er skyrið látið hlaupa (gerjast og
þykkna), sem oftast tekur nokkrar klukkustundir, og síðan er það kælt, skorið í
það og það látið standa í sigti svo að mysan renni af.

Þegar skyrgerð færðist af heimilum inn í mjólkurbú tók framleiðslan miklum
breytingum. Upphaflega voru reyndar notaðar svipaðar aðferðir og í heimahúsum en
fljótlega voru teknar í notkun stórvirkar vélar til að flýta fyrir síuninni, sem
er tímafrekasti hluti framleiðslunnar. Skyrtromlur voru teknar í notkun upp úr
1940 og var skyrið þá sett í snúningstromlur sem skildu mysuna frá. Síðar var
farið að nota skilvindur en nú eru yfirleitt notaðar þrýstisíur til að skilja
mysuna frá með svonefndri örsíun og er skyrið þá ekki látið hlaupa fyrr en búið
er að dæla því í dósir. Þessi aðferð skilur eftir mun meira af mysupróteinum í
skyrinu en eldri aðferðir. Langmestur hluti skyrframleiðslunnar er nú unninn með
þessum hætti.

Í stað hefðbundins skyrþéttis með skyrgerlum er sumstaðar farið að nota
staðlaða, innflutta gerlaflóru með jógúrtgerlum og á það meðal annars við um
skyr.is-vörulínuna frá MS, svo og það skyr sem framleitt er erlendis.
Mjólkursýrubakteríurnar eru reyndar þær sömu, Streptococcus thermophilus og
Lactobacillus bulgaricus, en gersveppina, sem ráða miklu um bragðið, vantar.

Áður var skyr selt óhrært og var þá þykkt, svo hægt var að skera það eða mylja,
og var oftast pakkað í pappír. Það var svo hrært með mjólk og sykri. Nú er nær
allt skyr selt í dósum og mikið af því bragðbætt á ýmsan hátt. Enn er skyr þó
framleitt á hefðbundinn hátt á nokkrum sveitabæjum, oftast aðeins til
heimaneyslu en á Erpsstöðum í Dalasýslu er þó framleitt til sölu á markaði.



https://is.wikipedia.org/wiki/Sj%C3%B3nvarpi%C3%B0

Sjónvarpið (einnig kallað Ríkissjónvarpið) er eina ríkisrekna sjónvarpsstöðin á
Íslandi. Hún hóf útsendingar þann 30. september 1966. Sjónvarpið er deild innan
Ríkisútvarpsins, RÚV, sem einnig rekur þrjár útvarpsstöðvar.

Þegar sjónvarpið hóf göngu sína var aðeins sent út tvisvar sinnum í viku, á
föstudögum og miðvikudögum en smátt og smátt jukust útsendingar. Fljótlega var
sent út alla daga nema fimmtudaga. Einnig fór sjónvarpið í sumarfrí í júlí allt
þar til 1983 og voru þá engar útsendingar í gangi. Það var svo ekki fyrr en 1.
október 1987 sem sjónvarpið hóf göngu sína 7 daga vikunnar. Nú á dögum er
sjónvarpað allan sólarhringinn. Fréttaþjónusta landsmanna batnaði til muna þegar
erlendar fréttir fóru að berast gegnum gervihnött, en það gerðist í fyrsta
skipti í september árið 1981 gegnum jarðstöðina Skyggni í Mosfellsbæ.

Fyrir stofnun RÚV hafði aðeins kanasjónvarpið verið í gangi og mjög fáir höfðu
aðgang að sjónvarpi. Útvarpið var þá aðalfjölmiðillinn fyrir utan dagblöðin.



https://is.wikipedia.org/wiki/Seljavallalaug

Seljavallalaug er 25 metra friðuð útisundlaug á Íslandi fremst í Laugarárgili
undir Austur-Eyjafjallasveit. Laugin er ein elsta sundlaug á Íslandi og var
fyrst hlaðin með grjóti árið 1923 og svo steypt ári seinna.

Seljavallalaug er skammt frá bænum Seljavöllum. Hvatamaður að hleðslu hennar var
Björn Andrésson í Berjaneskoti sem fékk Ungmennafélagið Eyfelling til liðs við
sig við verkið. Hafin var sundkennsla í lauginni, sem hluti af skyldunámi, árið
1927, sama ár og slíkt nám hófst í Vestmannaeyjum. Laugin er um 25 metrar á
lengd og 10 á breidd og var stærsta sundlaug á Íslandi þar til árið 1936.

Árið 1990 var byggð ný laug um 2 km utar í dalnum, en enn má fólk fara í gömlu
laugina sér að kostnaðarlausu en á eigin ábyrgð. Laugin er hreinsuð einu sinni á
sumri. Fram að því er hún einatt þakin þykku slýi sem kallar á aðgát.

Eftir eldgosið í Eyjafjallajökli 2010 fylltist Seljavallalaug af ösku.
Snemmsumars 2011 kom saman hópur sjálfboðaliða til að hreinsa laugina með
skóflum og gröfum.



https://is.wikipedia.org/wiki/Sameind

Í efnafræði er sameind (sjaldnar mólekúl) skilgreind sem nægjanlega stöðugur
rafhlutlaus hópur tveggja eða fleiri frumeinda með fasta rúmfræðilega skipan sem
sterk efnatengi halda saman. Hana má einnig skilgreina sem einingu tveggja eða
fleiri atóma sem deilitengi halda saman. Sameindir greinast frá fjölatóma jónum
í þessum stranga skilningi. Í lífrænni efnafræði og lífefnafræði er merking
hugtaksins sameind víðari og nær einnig til hlaðinna lífrænna sameinda og
lífsameinda.

Þessi skilgreining hefur þróast með vaxandi þekkingu á byggingu sameinda. Fyrri
skilgreiningar voru ónákvæmari og skilgreindu sameindir sem minnstu eindir
hreinna kemískra efna sem enn hefðu samsetningu og efnafræðilega eiginleika
þeirra. Þessi skilgreining reynist oft ótæk því mörg algeng efni, svo sem
steindir, sölt og málmar eru gerðir úr atómum eða jónum sem ekki mynda
sameindir.

Í kvikfræði lofttegunda er hugtakið sameind oft notað um hvaða ögn á loftformi
sem er, óháð samsetningu. Samkvæmt því væru eðallofttegundir taldar sameindir þó
gerðar séu úr einu ótengdu atómi.

Sameind getur verið gerð úr atómum sama frumefnis, eins og á við um súrefni
(O2), eða ólíkum frumefnum, eins og á við um vatn (H2O). Atóm og flókar sem
tengjast með ó-jafngildum tengjum svo sem vetnistengjum eða jónatengjum eru
venjulega ekki talin stakar sameindir.

Ekki er hægt að skilgreina dæmigerðar sameindir fyrir jónísk sölt og
deilitengis-kristalla sem eru samsettir úr endurteknu mynztri einingarsella
annaðhvort í fleti (eins og í grafíti) eða þrívítt (eins og í demanti eða
natrínklóríði). Þetta á einnig við um flest þéttefni með málmtengjum.

Þau vísindi sem fjalla um sameindir nefnast sameindaefnafræði eða
sameindaeðlisfræði eftir áherzlunni. Sameindaefnafræði fjallar um lögmálin sem
stýra víxlverkun milli sameinda sem leiða til þess að efnatengi komast á og
rofna, en sameindaeðlisfræði fjallar um lögmálin sem stýra byggingu þeirra og
eiginleikum. Í reynd er þessi aðgreining óljós. Í sameindavísindum jafngildir
sameind stöðugu kerfi (bundnu ástandi) úr tveimur eða fleiri atómum. Stundum er
gagnlegt að hugsa um fjölatómajónir sem rafhlaðnar sameindir. Hugtakið óstöðug
sameind er notað um mjög hvarfgjarnar sameindir, þ.e. skammlífar samstæður
(hermueindir) rafeinda og kjarna, svo sem sindurefni, sameindajónir,
Rydbergsameindir, færsluástönd, van der Waals efnasambönd eða kerfi úr atómum
sem rekast saman eins og í Bose-Einstein-döggum.

René Descartes varpaði fyrstur fram hugtakinu molécule sem merkir "örsmá ögn" á
3. áratugi 17. aldar. Þó margir efnafræðingar hafi viðurkennt tilvist sameinda
síðan snemma á 19. öld vegna lögmáls Daltons um ákveðin og margföld hlutföll
(1803-1808) og lögmáls Avogadrosar (1811), gætti mótstöðu af hálfu pósitívista
og eðlisfræðinga svo sem Machs, Boltzmanns, Maxwells og Gibbs, sem litu á
sameindir einfaldlega sem hentugar stærðfræðilegar hugarsmíðar. Með framlagi
Perrins um browníska hreyfingu (1911) er lokasönnunin fyrir tilvist sameinda
talin hafa komið fram.

Flestar sameindir eru langtum minni en svo að séðar verði berum augum, en þó
ekki allar. Minnsta sameindin er tvíatóma vetni, H2 en lengd hennar er hér um
bil tvöföld tengilengdin sem er 74 pm. Sameindir sem notaðar eru sem
byggingareiningar lífrænna efnasmíða hafa lengd frá nokkrum tugum pm til
nokkurra hundraða pm. Greina má litlar sameindir og jafnvel útlínur einstakra
atóma með rafeindasmásjá. Stærstu sameindir nefnast risasameindir og
ofursameindir. Deoxýríbósakjarnsýra, sem er risasameind, getur orðið stórsæ, sem
og sameindir margra fjölliða.

Efnaformúla efnasambands er einfaldasta heiltöluhlutfall frumefnanna sem það er
gert úr. Til dæmis er vatn ávallt sett saman úr vetni og súrefni í hlutföllunum
2:1. Etýlalkóhól eða etanól er ávallt sett saman úr kolefni, vetni og súrefni í
hlutföllunum 2:6:1. Þetta ákvarðar gerð sameindar þó ekki einlítt. Til dæmis
hefur dímetýleter sömu hlutföll og etanól. Sameindir með sömu atóm í mismunandi
uppröðunum nefnast raðbrigði.

Sameindarformúla sameindar lýsir nákvæmum fjölda þeirra atóma sem sameindin er
sett saman úr og auðkennir þar með raðbrigðin.

Efnaformúlan er oft hin sama og sameindarformúlan en ekki alltaf. Til dæmis
hefur sameindin asetýlen sameindarformúluna C2H2 en einfaldasta heiltöluhlutfall
frumefnanna er CH.

Mólmassa efnis má reikna út frá efnaformúlunni og er tjáð í hefðbundnum
atómmassaeiningum. Í kristöllum er hugtakið formúlueining notað í
stókíómetrískum reikningum.

Sameindir hafa fasta jafnvægis-rúmskipan — tengilengdir og -horn — sem þær
sveiflast stöðugt um með titrings- og snúningshreyfingu. Hreint efni er sett
saman úr sameindum með sömu meðaltals-rúmfræðilega byggingu. Efnaformúlan og
bygging sameindarinnar eru hinir tveir mikilvægu þættir sem ákvarða eiginleika
þess, einkum hvarfgirnina. Raðbrigði deila sömu efnaformúlu en hafa yfirleitt
mjög ólíka eiginleika vegna ólíkrar byggingar. Formbrigði, tiltekin tegund
raðbrigða, geta haft mjög áþekka eðlis-efnafræðilega eiginleika en um leið mjög
ólíka lífefnafræðilega virkni.

Sameindalitrófsgreining fæst við viðbragð (litróf) sameinda sem víxlverka við
könnunarmerki af þekktri orku (eða tíðni samkvæmt formúlu Plancks.)
Tvístrunarfræði er fræðilegur bakgrunnur litrófsgreiningar.

Könnunarmerkið sem notað er í litrófsgreiningu getur verið rafsegulbylgja eða
öreindageisli (rafeinda, jáeinda o.s.frv.) Viðbragð sameindarinnar kann að
felast í gleypingu merkis (gleypnilitrófsgreining), útgeislun annars merkis
(útgeislunarlitrófsgreining), sundrun eða efnafræðilegum breytingum.

Litrófsgreining er viðurkennd sem öflugt verkfæri við rannsóknir á smásæjum
eiginleikum sameinda, einkum orkustigum þeirra. Til að öðlast sem mestar
smásæjar upplýsingar úr tilraunaniðurstöðum er litrófsgreining oft tengd saman
við efnafræðilega útreikninga.

Skoðun sameinda útfrá sameindaeðlisfræði og kennilegri efnafræði byggist að
verulegu leyti á skammtafræði, sem liggur til grundvallar skilningi á
efnatenginu. Einfaldasta sameindin er vetnis-sameindar-jónin H2+ og einfaldasta
efnatengið af öllum er einnar-rafeindar-tengið. H2+ er sett saman úr tveimur
jákvætt hlöðnum róteindum og einni neikvætt hlaðinni rafeind sem bindast saman
með því að skiptast á ljóseindum, sem þýðir að auðveldara er að leysa
Schrödingerjöfnu kerfisins vegna fjarveru fráhrindikrafta milli tveggja
rafeinda. Eftir tilkomu hraðvirkra tölva hafa nálgunarlausnir fyrir flóknari
sameindir orðið mögulegar og eru þær eitt helzta viðfangsefni reiknilegrar
efnafræði.

Þegar reynt er að skilgreina nákvæmlega hvort tiltekin skipan atóma sé "nógu
stöðug" til að líta megi á hana sem sameind, segir IUPAC að hún "verði að
samsvara lægð á mættisorkuyfirborðinu sem er nógu djúp til að fanga a.m.k. eitt
titringsástand". Þessi skilgreining er aðeins háð styrk víxlverkunarinnar milli
atómanna, ekki eðli hennar. Raunar telur hún með veikt tengdar samstæður sem
yfirleitt væri ekki litið á sem sameindir, svo sem helín-tvíliðuna He2, sem
hefur aðeins eitt bundið titrings-ástand og er svo laustengt að hennar verður
sennilega aðeins vart við mjög lágan hita.



https://is.wikipedia.org/wiki/SG-hlj%C3%B3mpl%C3%B6tur

SG-hljómplötur var útgáfufyrirtæki tónlistar- og útvarpsmannsins Svavars Gests
(1926 - 1996) en það stofnaði hann árið 1964. Alls gaf fyrirtækið út 80 litlar,
45-snúninga (45 r.p.m.) hljómplötur og 180 stórar hæggengar 33 snúninga
(Long-Playing) hljómplötur þau 20 ár sem fyrirtækið starfaði.

Árið 1992 kom út hjá bókaútgáfunni Fróða bókin Hugsað upphátt þar sem Svavar
rekur æviskeið sitt. Þar fjallar hann meðal annars um skemmtiþætti sem hann
hafði í Útvarpinu á árunum 1963 - 1964 þar sem hann fékk nokkra söngvara úr
karlakórnum Fóstbræðrum til að flytja lagasyrpur til skemmtunar. Um þessa þætti
sem nefndust „Sunnudagskvöld með Svavari Gests“ og hljómplötuúgáfuna segir hann
meðal annars:

Þessi plata kom svo út 1964 og varð metsöluplata. Þar með var grunnurinn að SG
hljómplötum lagður og brátt óx fyrirtækið í eitt af stærstu útgáfufyrirtækum
landsins með marga fremstu listamenn þjóðarinnar á sínum snærum, svo sem; Elly
Vilhjálms, Ragnar Bjarnason, Vilhjálm Vilhjálmsson, Ómar Ragnarsson, Savanna
tríóið og Hljóma.

Önnur fyrirtæki í tónlistarútgáfu voru á þessum tíma um það bil að hætta eða
höfðu dregið verulega úr starfsemi sinni. Fyrirtæki Tage Ammedrup Íslenzkir
tónar hafði hætt útgáfu og Hljóðfæraverslun Sigríðar Helgadóttur, sem hafði
gefið út plötur undir merkinu HSH var að hætta. Fálkinn sem var umsvifamikill í
plötuútgáfu hafði dregið seglin saman þannig að Svavar varð nánast einráður á
markaðnum og SG-hljómplötur blómstruðu.

Svavar hafði reynslu af útgáfu frá fyrri tíð því hann og Kristján Kristjánsson
stofnuðu Músikbúðina árið 1953. Auk verslunarreksturs stóðu þeir í útgáfu
hljómplatna undir nafninu Tónika og gáfu út um tuttugu plötur fram til ársins
1956 er fyrirtækið hætti.

Í byrjun árs 1975 hefja Svavar Gests og Pálmi Stefánsson (Tónaútgáfan) í
Tónabúðinni Akureyri samstarf um að koma á fót hljóðupptökuverum í Reykjavík og
á Akureyri. Pálmi innréttar sitt í gömlu tveggja hæða reykhúsi að Norðurgötu 2B
á Akureyri. Hann hefur keypt tvö Revox- segulbandstæki og sex rása
hljóðblöndunartæki (mixer) af breskri gerð, Alice, og hyggst hefja upptökur með
vorinu. Svavar opnar sitt í Síðumúlanum í samstarfi við Sigurð Árnason úr
hljómsveitinni Náttúru sem verður aðal upptökumaður. Frá árinu 1975 - 1984 eru
flest allar SG hljómplötur teknar upp í stúdíóinu.

Árið 1974 seldi Tage Ammendrup, Íslenzka tóna ásamt útgáfurétti þeim sem
fyrirtækinu fylgdi til SG hljómplatna. Á árunum 1977 - 1981 gaf Svavar svo út
nokkrar plötur á merki Íslenzkra tóna með fram eigin útgáfu.

Þegar Svavar hafði gefið út plötur í fimmtán ár við góðan orðstýr skutu tvö ný
fyrirtæki upp kollinum og gerðu sig gildandi. Það voru fyrirtækin Steinar og
Skífan sem höfðu púlsinn á unga fólkinu og náðu til sín markaðinum á skömmum
tíma. Hlutur Svavars varð því öllu rýrari og 1984 ákveður hann að hætta:

Útgáfuréttinn á SG-hljómplötum og Íslenskum Tónum sem Svavar átti, seldi hann
til fyrirtækisins Steinars en í dag er rétturinn í eigu Senu, sem á
útgáfuréttinn að öllu efni sem SG-hljómplötur gaf út. Sena hefur veitt
góðfúslegt leyfi sitt fyrir birtingu SG umslaga og hljóðdæma. Synir Svavars þeir
Nökkvi og Máni hafa veitt góðfúslegt leyfi fyrir birtingu á efni úr bók Svavars
Hugsað upphátt.



https://is.wikipedia.org/wiki/Rihanna

Robyn Rihanna Fenty (fædd 20. febrúar 1988) sem er betur þekkt undir
millinafninu Rihanna, er barbadósk söngkona, lagasmiður og fyrirsæta. Hún
fæddist í Saint Michael á Barbados en flutti til Bandaríkjanna þegar hún var 16
ára til þess að láta reyna á söngferil undir leiðsögn plötuframleiðandans Evan
Rogers.

Árið 2005 gaf Rihanna út stúdíó-plötuna Music of the sun sem náði ágætum
vinsældum og var vinsælasta lagið á plötunni Pon de Replay. Innan árs síðar gaf
hún út aðra plötuna sína, A Girl Like Me (2006), sem náði meiri vinsældum en
fyrri platan og náði lagið SOS miklum vinsældum ásamt lögunum Unfaithful og
Break it Off. Þriðja platan hennar, Good Girl Gone Bad (2007), náði öðru sæti á
Billboard 200-listanum og átti fimm vinsæl lög: „Umbrella“, „Take a Bow“,
„Disturbia“, „Don't Stop the Music“ og „Shut Up and Drive“. Platan var tilnefnd
til níu Grammy-verðlaunanna og vann verðlaun fyrir besta rap- eða söngsamstarfið
fyrir lagið „Umbrella“ sem hún söng með Jay-Z.

Rihanna fæddist í Saint Michael á Barbados og eru foreldrar hennar Ronald Fenty,
umsjónarmaður í vöruhúsi, og Monica Fenty. Móðir hennar sem er frá Guyana er
hálf-afrísk og faðir hennar er frá Barbados og Írlandi. Hún er elst af þremur
systkinum en hún á tvo yngri bræður, Rorrey og Rajad Fenty. Hún byrjaði að
syngja í kringum sjö ára aldurinn. Æska hennar var að miklu leyti mótuð af fíkn
föður hennar í kókaín og óstöðugu hjónabandi foreldra hennar, sem endaði þegar
hún var 14 ára. Rihanna gekk í Charles F. Broom Memorial-skólann og seinna í
Combermere-skólann þar sem hún stofnaði tónlistartríó með tveimur bekkjarfélögum
sínum þegar hún var 15 ára. Árið 2004 vann hún ungfrú
Combermere-fegurðarsamkeppnina.

Þegar hún var fimmtán ára stofnaði hún stelpnaband með tveimur bekkjarsystrum
sínum. Árið 2003 kynntu vinir Rihönnu og bandfélaga hennar, þær fyrir
plötuframleiðandannum Evan Rogers, sem var í fríi á Barbados með konunni sinni.
Hópurinn fékk áheyrnarprufu hjá Rogers og sagði hann að um leið og Rihanna hafi
gengið inn í herbergið, væri eins og hinar tvær væru ekki til. Í
áheyrnarprufunni söng Rihanna Destiny's Child lagið Emotion. Næsta árið
skutluðust Rihanna og móðir hennar til og frá heimili Rogers í Stamford í
Connecticut. Stuttu eftir að hún varð 16 ára fluttu hún til Bandaríkjanna og
flutti inn til Rogers og konu hans. Carl Sturken hjálpaði Rihönnu að taka upp
fjögur demó-lög, m.a. ballöðuna Last Time, For the Love of You (upphaflega með
Whitney Houston) og það sem átti eftir að verða fyrsti smellurinn hennar, Pon de
Replay, og var demóið sent til margra plötuútgáfufyrirtækja. Það tók ár að taka
upp lögin vegna þess að hún gekk í skóla og gat aðeins tekið upp í sumar- og
jólafríum. Demóin náðu til Def Jam, sem bauð henni að koma í prufu hjá þáverandi
forstjóra, Jay-Z, sem bauð henni strax samning.

Eftir að hafa skrifað undir samning hjá Def Jam, eyddi hún næstu þremur mánuðum
í að taka upp og klára fyrstu plötuna sína. Hún innihélt lög frá Evan Rogers,
Carl Sturken, Stargate og Poke & Tone. Hún starfaði með rapparanum Memphis Bleek
á fjórðu stúdíóplötunni hans 534 áður en hún byrjaði á sinni eigin. Hún gaf út
smáskífuna Pon de Replay þann 22. ágúst 2005 og náði það öðru sæti á Billboard
Hot 100 listanum. Það varð einnig vinsælt um allan heim. Platan, Music of the
Sun, kom út í ágúst 2005 í Bandaríkjunum og seldist hún í 69,000 eintökum fyrstu
vikuna. Platan hefur selst í yfir tveimur milljónum eintaka um allan heim og
náði gullsölu eftir að hafa selst í 500,000 eintökum.

Tónlistin hennar var markaðsett innan soca- og reggítónlistar vegna tengsla
hennar við Karíbahafið. Platan fékk misgóða dóma og gaf tímaritið Rolling Stone
2.5 stjörnur af 5. Fleiri tímarit og gagnrýnendur sögðu álit sitt á plötunni sem
var misgott.

Mánuði eftir að Music of the Sun kom út byrjaði hún að vinna að annarri
stúdíóplötunni sinni. Platan innihélt verk frá plötuframleiðendunum Evan Rogers
og Carl Sturken, sem framleiddu meirihlutann af fyrstu plötunni hennar,
Stargate, J.R. Rotem og Ne-Yo. Á meðan hún var að taka upp plötuna var Rihanna
upphitunaratriði fyrir Gwen Stefani þegar hún var að kynna plötuna sína.
Aðalsmáskífan, SOS, náði fyrsta sæti á Billboard Hot 100 listanum og var það
fyrsta lagið hennar sem náði fyrsta sæti. A Girl Like Me kom út í apríl 2006,
aðeins átta mánuðum á eftir fyrstu plötunni. Platan seldist í 115,000 eintökum
fyrstu vikuna og náði platínumsölu og hefur selt yfir milljón eintök um allan
heim. Aftur voru dómarnir misgóðir og sagði tímaritið Rolling Stone „eins og
fyrri platan hennar er þessi nokkuð svipuð en er góðir eftirfari en kemur ekki
neinu til skila ...“. Gagnrýnendur sögðu einnig að platan væri mitt á milli
glaðlegs dancehall/dup-pop og hip-hop sem blandast klúbbatónlist og ballöðum.
Önnur smáskífan, Unfaithful, náði miklum vinsældum um allan heim og náði á topp
10 lista í löndum um allan heim, m.a. í Kanada, Frakklandi og Sviss. Þriðja
smáskífan, We Ride, náði litlum vinsældum en sú fjórða Break it Off, sem hún
söng með Sean Paul náði mjög miklum vinsældum. Eftir að platan kom út fór hún í
tónleikaferðalag sem bar nafnið Rock Tha Bloc Tour og svo fór hún að túra með
The Pussycat Dolls frá nóvember 2006 - febrúar 2007 í Bretlandi.

Rihanna fór í hljóðver snemma árið 2007 ásamt Ne-Yo, Stargate og Timbaland ásamt
öðrum til þess að taka upp þriðju sólóplötuna sína, Good Girl Gone Bad. Hún
eyddi Grammy-vikunni í að semja lög með Ne-Yo. Markmið plötunnar var að fara í
aðra átt með hjálp Timbaland, will.i.am og Sean Garrett en einnig að gæða ímynd
hennar fersku og danslegu ívafi. Þegar hún var að taka upp plötuna sagði hún að
hún vildi halda fólki dansandi en samt vera í soul-stíl á sama tíma. Hún sagði
síðar: „Manni líður mismunandi á hverri plötu og á þessum tímapunkti líður mér
eins og ég vilji gera mörg hress lög.“ Hún byrjaði síðan í söngtímum hjá Ne-Yo
fyrir þriðju plötuna. Good Girl Gone Bad kom út í júní 2007. Ólíkt fyrri plötum
hennar, innihélt þessi fleiri danslög í staðinn fyrir ballöður og reggílög.
Platan gaf af sér átta smáskífur, meðal annars smellinn Umbrella með Jay-Z. Til
viðbótar var lagið einnig á toppi breska vinsældarlistans tíu vikur í röð, sem
gerði lagið að því vinsælasta síðan hljómsveitin Wet Wet Wet gaf út Love is All
Around sem sat samtals í fimmtán vikur á toppnum árið 1994. Lagið lenti í þriðja
sæti á Billboard Hot 100 listanum árið 2007 sem birtur er af tímaritinu Rolling
Stone. Aðrar smáskífur plötunnar voru Shut up and Drive, Don't Stop the Music og
Hate That I Love You náðu miklum vinsældum eins og Umbrella.

Endurútgáfa af þriðju plötunni hennar, titlðari Good Girl Gone Bad: Endurhlaðin,
var gefin út í júní 2008. Rihanna gaf út fyrstu smáskífuna af plötunni Take a
Bow sem varð vinsæl um allan heim; einnig var gefinn út dúett með Maroon 5, If I
Never See Your Face Again og annar smellur, Distrubia. Disturbia náði í 4. sæti
áður en lagið fór upp í fyrsta sætið og þar sem önnur smáskífa, Take a Bow var í
2. sæti varð Rihanna sjöunda söngkonan til þess að eiga tvö lög á topp
5-listanum. Eftir það söng Rihanna lagið Live Your Life með rapparanum T.I.. Það
gerði Rihönnu að annarri af tveimur söngkonum með flestar smáskífur á þessum
áratug en hin er Beyoncé Knowles. Good Girl Gone bad hefur selst í yfir tveimur
milljónum eintaka og er orðin tvöföld platínum plata, og er það best selda
platan hennar til þessa. Hún var tilnefnd í fjórum flokkum á MTV
tónlistarverðlaununum árið 2007 og vann hún Risa Smáskífu ársins og Myndband
ársins. Árið 2008 fékk hún fyrstu Grammy verðlaunin sín fyrir besta Rap/Sungna
samstarfið til viðbótar við hinar fimm tilnefningarnar, meðal annars plata
ársins, besta danslagið, besta R&B frammistaðan í hóp og besta R&B lagið. Til
þess að styjða plötuna lagði hún í Good Girl Gone Bad tónleikaferðina þann 12.
september 2007 og hélt hún tónleika í Bandaríkjunum, Kanada og Evrópu og hélt
síðan á Glow in the Dark tónleikaferðalagið með Kanye West, Lupe Fiasco og
N.E.R.D. þann 16. apríl 2008. Rihanna vann líka uppáhalds Pop/Rock söngkonan og
uppáhalds Soul/R&B söngkonan árið 2008 á Bandarísku tónlistarverðlaununum.



https://is.wikipedia.org/wiki/Rifs%C3%BE%C3%A9la

Rifsþéla (fræðiheiti: Nematus ribesii) einnig verið nefnd Rifsvespa, er
blaðvespa af ætt sagvespa sem legst á rifstegundir (Ribes) og veldur iðulega
miklum skaða á þeim með því að lirfan étur upp öll laufblöð runnanna. Hún leggst
helst á Stikilsber (R. uva-crispa) en einnig á Rauðberjarifs (R. rubrum) og
fleiri rifstegundir.

Hún finnst um alla Evrópu og Norður-Ameríku, þó eru ekki til nákvæmar
upplýsingar um útbreiðslu, né almennt um lifnaðarhætti hennar. Rifsþéla var
fyrst skráð hjá Náttúrufræðistofnun Íslands 2010 en sagnir af henni höfðu þó
borist nokkrum árum áður. Hún var búinn að breiðast út um Höfuðborgarsvæðið og
Suðurland árið 2012 og farin að valda skaða víða í görðum.

Fullorðin dýr skríða úr púpum á vorin til að maka sig og verpa og virðist hún
því liggja í vetrardvala á fullorðinsstigi. Fullorðin fluga er um 7 millimetrar
á stærð og lík öðrum blaðvespum í útliti utan litarhafts og þá sérstaklega
kvenflugan. Bæði kyn eru með dökkan haus, gula rák ofan við kjálkana og gulan
baug yfir augum sem oft er meira áberandi á kvendýrinu. Fæturnir eru gulir.
Karlflugan er með dökkan frambol og gul framhorn. Afturbolur dökkur að ofan og
ljósgul að neðan, sem nær þó mishátt upp. Kvenflugan er ólík að því leyti að
frambolurinn er gulur nema bakplötur og kviðplötur dökkar, afturbolur hins vegar
allur gulur en ekki bara að neðan eins og á karldýrinu. Lirfan er ljósgulgræn
með dökkum dílum, með einum hárbrúsk kver, um allan búkinn. Hausinn er svartur
sem og fætur og eru gangvörturnar mjög áberandi á afturbúknum.

Að úða með lífrænu eitri eins og brúnsápu blandaða með sítrónudropum og fleiri
slíkum uppskriftum, virkar bara upp að vissu marki, því eins og með tínsluna þá
virkar það bara á þær lirfur sem þá stundina eru á runnanum og því þarf að
endurtaka úðunina reglulega og einnig með hverri nýrri kynslóð.



https://is.wikipedia.org/wiki/R%C3%ADki

Ríki eru stjórnmálalegar einingar ábúenda tiltekinna landsvæða sem eru
fullvalda. Skilgreining Max Webers um að ríki hafi einokun á lögmætri
valdbeitingu á afmörkuðu landsvæði er viðtekin. Innlent fullveldi hefur ríki ef
íbúar þess líta á það sem lögmætt. Alþjóðlegt fullveldi hefur ríki hljóti það
einnig slíka viðurkenningu frá samfélagi þjóðanna.

Ríki getur einnig átt við tvö eða fleiri ríki sem saman mynda sambandsríki sem
hefur miðstýrða ríkisstjórn yfir sér. Dæmi um slík sambandsríki eru Bandaríkin,
Brasilía, Indland og Þýskaland. Hefð er fyrir því að kalla ríki Bandaríkjanna
fylki.

Ríkjaskipulagið sem nú er útbreitt um allan heim þróaðist yfir langan tíma. Með
Vestfalíufriðnum við lok Þrjátíu ára stríðsins árið 1648 er almennt nokkur sátt
um að marka megi upphaf nútímalegs ríkjaskipulags. Þá var gerður sáttmáli um að
ráðamenn eins lands myndu ekki íhlutast í málefnum annars heldur virða landamæri
þess, eins konar fullveldisregla. Sér í lagi í Evrópu jókst í hópi ríkja á næstu
öldum.

Eftir fyrri heimsstyrjöldin var Þjóðabandalagið stofnað, með það að augnamiði að
sameina hagsmuni ríkja og tryggja að ófriður endurtæki sig ekki. Þá var það
samþykkt að þjóðir heims hefðu sjálfsákvörðunarrétt. Þjóðabandalaginu tókst ekki
ætlunarverk sitt, óeining ríkti um starf þess. Eftir seinni heimsstyrjöldina
voru Sameinuðu þjóðirnar stofnaðar. Nýlenduveldin urðu þá flest að láta af
nýlendustefnu sinni og hlutu margar þjóðir í Afríku og Asíu sjálfstæði á næstu
árum og áratugum.



https://is.wikipedia.org/wiki/Pr%C3%B3t%C3%ADn

Prótín eða prótein, (af gríska orðinu proteios er merkir „mikilvægur“), einnig
nefnt eggjahvíta eða einfaldlega hvíta, er lífrænt efnasamband með háan
mólmassa, sem samanstendur af fjölda amínósýra, sem tengjast með peptíðtengjum.
Prótín eru nauðsynleg fyrir vöxt og viðgang allra lifandi frumna og veira.

Mörg prótín eru ensím, ellegar undireiningar prótína, sem hvetja efnahvörf.
Önnur prótín gegna hlutverki í byggingu eða virkni, þá eru sum prótín mótefni,
önnur geyma og flytja mismunandi tengla.

Prótín í fæðu brotna upp við meltingu, sem hefst í maga. Þar eru prótínin leyst
upp í prótasa og fjölpeptíð til að útvega lífverunni amínósýrur. Pepsínógen
verður að ensíminu pepsín í tengslum við saltsýru magans. Pepsín sér um að melta
kollagen, helsta prótín bandvefs.

Kóðunarferli gena ákvarðar röð amínósýra nánast allra náttúrulega prótína. Oft
er þeim prótínum sem myndast breytt, svo þau verði virk. Algengt er að prótín
starfi saman til ná ákveðinni virkni.

Prótín eru byggð úr 20 mismunandi L-alfa-amínósýrum í genum. Genin rita RNA sem
er breytt í mRNA sem er síðar þýtt í tRNA af ríbósómi. Myndun viðkomandi
peptíðtengis milli amínósýra, sem mynda prótín er hvatt áfram af amínóacýl tRNA.
Endar amínósýrukeðjunar eru kallaðir karboxýlendi annars vegar og amínóendi
hinsvegar.

Næring Megin næringarefnaflokkarnir þrír eru kolvetni, fita og prótein. Prótein
í fæðu brotnar niður í amínósýrur í meltingarfærunum og geta þær nýst líkamanum
ýmist sem byggingarefni eða orka fyrir frumurnar.

Byggingarefni líkamans Prótein eru byggingarefni líkamans, frumuhimnan er gerð
úr próteinum og fitum. Hár, neglur og vöðvar eru gerð úr próteinum.

Flytja efni gegnum frumuhimnur í frumuhimnunni eru jónadælur og jónagöng sem
dæla efnum inn og út úr frumunni til þess að halda jafnvægi á frumunni

Hreyfifæri Sumar frumur hafa hreyfifæri eins og svipur eða bifhár, sæðisfrumur
eru með svipur

Ensím Ensím er efni sem hraðar efnahvörfum, þau breytast ekki við efnahvarf
heldur nýtast aftur og aftur.

Prótín voru fyrst nefnd í bréfi sem Jöns Jakob Berzelius skrifaði Gerhardus
Johannes Mulder 10. júlí 1838 eftir uppgvötun sína:



https://is.wikipedia.org/wiki/Nasismi

Nasismi eða þjóðernisjafnaðarstefna er sú skoðun, að þjóðir skipti meginmáli,
vilji þeirra og þróttur. Jafnaðarmenn hafi rangt fyrir sér um það, að mannkynið
greinist í stéttir, sem hafi ólíka hagsmuni. Í stað þess að leggja kapítalismann
niður eigi að beita honum til að efla vöxt og viðgang þjóðanna. Ríkið eigi ekki
að láta atvinnulífið afskiptalaust, eins og frjálshyggjumenn 19. aldar hafi
hugsað sér, heldur stýra því styrkri hendi. Þótt nasistar hafi þannig kennt sig
í senn við þjóðerni og jöfnuð var eiginlegur jöfnuður þjóða þó ekki stefnumál
þeirra, heldur trúðu þeir á yfirburði hvíta kynstofnsins, Aría, sem þeir töldu
rétthærri öðrum þjóðum. Stefna Nasistaflokksins var að tryggja hvíta
kynstofninum, einkum þýsku þjóðinni, heimsyfirráð og aukið landrými með því að
ryðja burt þjóðunum austan Þýskalands. Gyðingar voru að mati nasista stærsta
ógnin við aríska kynstofninn.

Í Þýskalandi náðu nasistar völdum 1933 og héldu þeim til loka
heimsstyrjaldarinnar 1945. Nefndist flokkur þeirra „Nationalsozialistische
Deutsche Arbeiterpartei“ (Þjóðernissósíalíski þýski verkamannaflokkurinn —
stundum nefndurÞjóðernisjafnaðarmannaflokkurinn), skammstafað NSDAP. Er orðið
„nasisti“ runnið þaðan. Flokkar með svipaða stefnu höfðu völdin víða í Evrópu á
millistríðsárunum, 1918-1939. Þótt nasistar hafi sjálfir kennt sig við
jafnaðarstefnu eða sósíalisma, er alla jafna gerður greinarmunur þar á og í
yfirlitsritum um stjórnmálastefnur er nasismi sjaldnast talinn með
jafnaðarstefnum. Nasistar kynntu málstað sinn sem samruna ólíkra stefna en
meirihluti fræðimanna telur nasisma til öfgahægristefna. Flokkur þjóðernissinna
starfaði á Íslandi á fjórða áratug 20. aldar.



https://is.wikipedia.org/wiki/N%C3%ADger%C3%ADa

Nígería (opinber enska: Federal Republic of Nigeria) er land í Vestur-Afríku með
landamæri að Benín í vestri, Tsjad í austri, Kamerún í suðaustri og Níger í
norðri, og strönd að Gíneuflóa í suðri. Nígería er fjölmennasta land Afríku.
Landið er sambandsríki sem skiptist í 36 fylki og eitt alríkissvæði sem er
höfuðborgin Abútja. Yfir 500 þjóðarbrot búa í landinu. Þau helstu eru hásar,
igbóar og jórúbar. Um helmingur íbúa er kristinn og um helmingur múslimar.

Þar sem Nígería er nú voru áður mörg konungsríki sem tókust á um yfirráð yfir
landi og fólki. Þrælahald var stundað og ríkin seldu þræla til Norður-Afríku og
síðar til evrópskra kaupmanna við ströndina sem fluttu þá til Ameríku. Sum af
þessum ríkjum efldust mjög vegna verslunarinnar við Evrópumenn en þegar
þrælaverslunin lagðist af eftir Napóleonsstyrjaldirnar urðu pálmaafurðir,
fílabein, timbur og vax helstu útflutningsvörur. Bretar stunduðu mikla verslun
við Nígerfljót. Konunglega Nígerfélagið var stofnað til að bregðast við ásælni
Þjóðverja á svæðinu. Aldamótin 1900 gengu eignir félagsins til bresku
ríkisstjórnarinnar sem hóf þá að leggja landið undir sig. Landið var allt gert
að bresku verndarsvæði árið 1914. Landið fékk sjálfstæði árið 1960 en fljótlega
hófust átök milli helstu þjóðarbrota landsins og árið 1967 braust út
borgarastyrjöld. Styrjöldinni lauk 1970 en þá tók við langt tímabil þar sem
herforingjastjórnir ríktu yfir landinu nær óslitið til 1999.

Nígería er sjöunda fjölmennasta land heims og er kallað „risinn í Afríku“.
Olíulindir við ósa Níger hafa fært landinu mikil auðæfi. Nígería er tólfti
stærsti eldsneytisframleiðandi heims og aðili að Samtökum olíuframleiðsluríkja
frá 1971. Olíuafurðir mynda um 40% af útflutningi landsins. Alþjóðabankinn
skilgreinir Nígeríu sem nývaxtarland og býst við því að landið taki við af
Suður-Afríku sem stærsta hagkerfi álfunnar. Nígería er í Afríkusambandinu og
Breska samveldinu.

Í Níger eru sex borgir með meira en milljón íbúa: Lagos, Kano, Ibadan, Kaduna,
Port Harcourt og Benínborg. Lagos er stærsta borg Afríku sunnan Sahara með átta
milljón íbúa.



https://is.wikipedia.org/wiki/Mold%C3%B3va

Moldóva eða Moldavía er landlukt land í Austur-Evrópu með landamæri að Rúmeníu
til vesturs og Úkraínu til norðurs, austurs og suðurs. Í landinu búa um 3,5
milljónir manna og stærð þess nemur um þriðjungi Íslands. Höfuðborgin heitir
Kisínev (ritað Chișinău á rúmensku). Tveir þriðju landsmanna tala rúmensku sem
er opinbert tungumál landsins.

Landið var frá fornu fari austurhluti furstadæmisins Moldavíu en árið 1812 lét
Tyrkjaveldi Rússneska keisaradæminu þennan hluta í té. Landið var þá þekkt sem
Bessarabía. Vesturhlutinn varð hluti af Furstadæminu Rúmeníu þegar það varð til
árið 1859. Eftir fyrri heimsstyrjöld lagði Rúmenía landið undir sig en
Sovétríkin viðurkenndu ekki þau yfirráð. Í síðari heimsstyrjöld lögðu Sovétríkin
Bessarabíu aftur undir sig. Moldóva lýsti síðan yfir sjálfstæði eftir hina
misheppnuðu valdaránstilraun 1991.

Austan við ána Dnjestr sem rennur í gegnum landið er héraðið Transnistría þar
sem meirihluti íbúa er rússneskumælandi. Transnistría lýsti yfir stofnun
sjálfstæðs sovétlýðveldis árið 1990. Moldóva reyndi að leggja héraðið undir sig
í stríðinu um Transnistríu en mistókst þar sem héraðið fékk herstyrk frá
Rússlandi og Úkraínu. Héraðið er því de facto sjálfstætt þótt alþjóðasamfélagið
líti enn á það sem hluta Moldóvu.

Moldóva er dæmigert landbúnaðarland. Þar eru meðal annars stór ræktarlönd með
vínþrúgum til vínframleiðslu og rósum fyrir ilmefnaiðnaðinn.

Moldóva skiptist í 32 stjórnsýsluumdæmi, þrjú bæjarfélög og tvö
sjálfstjórnarhéruð (Gagauzía og Transnistría). Staða Transnistríu er umdeild og
Moldóva hefur ekki stjórn hennar með höndum.



https://is.wikipedia.org/wiki/Mes%C3%B3p%C3%B3tam%C3%ADa

Mesópótamía (gríska Μεσοποταμία; þýtt úr forn–persnesku Miyanrudan „milli
fljótanna“; aramíska Beth-Nahrain „hús tveggja áa“) er það svæði sem liggur á
milli ánna Efrat og Tígris. Almennt er þó átt við allt árframburðar svæðið sem
afmarkast við sýrlensku eyðimörkina í vestri, þá arabísku í suðri, Persaflóa í
suðaustri, Zagrosfjöll austri og Kákasusfjöll í noðri. Einhver elstu umerki um
siðmenningu í veröldinni er að finna á þessu svæði og því er það stundum kallað
„vagga siðmenningar“. Súmerar réðu þar ríkjum í kringum 3500 f.Kr. og þróuðu með
sér eitt fyrsta ritmál sem þekkt er í sögunni og síðar voru rituð þar niður ein
elstu lög sem þekkt eru. Nokkrar elstu siðmenningar heims byggðu þetta svæði,
m.a. Súmerar, Akkaðar, Babýlóníumenn og Assýringar. Í dag er þetta svæði hluti
af Írak, Sýrlandi og Tyrklandi.

Mesópótamía hefur í gegnum tíðina verið þekkt fyrir mjög næringarríkan jarðveg,
og er þetta því tilvalinn staður fyrir mannabyggð. Mikla jarðolíu er að finna á
þessu svæði, en þetta er jafnframt austasti hlutinn af frjósama hálfmánanum.

Mesópótamía hefur stöku sinnum verið nefnd Millifljótaland. Halldór Laxness
nefnir hana t.d. svo í greinasafni sínu: Upphaf mannúðarstefnu.



https://is.wikipedia.org/wiki/Malta

Lýðveldið Malta er lítið og þéttbýlt landamæralaust land á samnefndri eyju og
nokkrum smærri eyjum í Miðjarðarhafi. Eyjarnar eru á milli Ítalíu í norðri og
norðurstrandar Afríku í suðri. Opinber tungumál landsins eru enska og maltneska.
Malta hefur verið í Evrópusambandinu síðan 2004 og er það núverandi minnsta
Evrópusambandslandið bæði í fjölda og stærð.

Eitt af fyrstu vísbendingum um menningu á eyjunni er hof Ħaġar Qim, sem er milli
3200 og 2500 fyrir Krist, stendur efst á hæð á suðurenda eyjarinnar Möltu. Við
hliðina á Ħaġar Qim er annað hof, Mnajdra. Elsta hofið á eyjunum er Ggantija, á
Gozo, sem er frá 3500 fyrir Krist. Samfélagið sem byggði þessar byggingar dó út
eða hvarf.

Malta er eyjaklasi í miðju Miðjarðarhafi, austur af Túnis og norður af Lýbíu,93
km suður af ítölsku eyjunni Silkiey en Möltusund er á milli þeirra. Aðeins þrjár
stærstu eyjar Möltu eru byggðar, Malta, Gozo og Comino. Minni eyjarnar, eins og
Filfla, Cominotto og eyja St. Paul eru óbyggðar. Í fjölmörgum fjörðum með fram
ströndum eyjanna eru góðar hafnir. Landslagið einkennist af lágum hæðum. Hæsti
punkturinn er á fjallinu Ta' Dmejrek á eyjunni Möltu og er 253 metra hár nálægt
Dingli. Á Möltu eru engar ár eða lækir nema tímabundið þegar mikið rignir. Þó er
ferskt vatn finnanlegt á stöku stað á eyjunni allt árið. Slíkir staðir eru
Baħrija, Imtaħleb og San Martin. Rennandi vatn á Gozo finnst hjá Lunzjata
Valley.



https://is.wikipedia.org/wiki/Malav%C3%AD

Malaví er landlukt land í suð-austurhluta Afríku sem liggur á milli Mósambík,
Sambíu og Tansaníu. Helsta einkenni Malaví er Malaví-vatn sem þekur tæplega 1/5
hluta landsins, en samtals er flatarmál Malaví 120 þús. ferkílómetrar.

Malaví er eitt af þéttbýlustu löndum í Afríku og búa þar alls 11 milljónir
manna. Fólkið lifir helst á landbúnaði og fiskveiðum í Malaví-vatni. Mikil
fátækt ríkir í landinu en ríkari lönd keppast við að hjálpa Malavíbúum með því
að kenna þeim arðbærari vinnubrögð í landbúnaði og fiskveiðum, ásamt
fullorðinsfræðslu.

Mannvistarleifar sem fundist hafa í Malaví eru taldar vera frá að minnsta kosti
8.000 f. Kr. en þær sýna að ættbálkarnir líktust nokkuð því fólki sem býr á
Sómalíu-skaga á okkar dögum. Einnig hafa fundist mannvistarleifar og hellaristur
frá því um 1.500 f. Kr. og sýna að fólkið var Búskmenn, þó ekki sömu tegundar og
er að finna í Ástralíu.

Á 15. öld var Maravi-veldið stofnað við suðvesturströnd Malaví-vatns en það var
Amaravi (seinna þekkt sem Chewa-fólkið) sem flúði frá því svæði sem nú er
Vestur-Kongó. Maravi-veldi stækkaði og náði yfir bæði Mósambík og Sambíu en leið
loks undir lok á 18. öld vegna þess að þrælasala og óeirðir innan stjórnarinnar
veiktu veldið.

Orðið Maravi er talið þýða ljósgeislar, en þjóðin vann mikið með járn og lýstu
járnbræðsluofnarnir upp næturhimininn — af því er nafnið dregið. Við ströndina
þar sem nú er Sambía verslaði Maravi-fólkið við evrópsk skip, sérstaklega
portúgölsk en einnig við araba. Helst seldu Maravar járn, fílabein og þræla, en
þeir ræktuðu einnig hirsi (milet-korn) og kartöflur.

Portúgalar juku verslun sína á 16. öld og komu nú í hafnarborgina Tete. Þeir
komu með maís til landsins, svo mataræði Marava breyttist. Maravar seldu
Portúgölum þræla sem sendir voru til plantekra í Mósambík og Brasilíu.

Angoni-þjóðflokkurinn réðst inn í Maravi-veldið en hann var á flótta undan
Zulu-ættbálkinum, undir stjórn Shaka. Einnig flutti Yao-þjóðflokkurinn sig inn á
svæðið til að forðast Makua-ættbálkinn sem var að sölsa undir sig
norður-Mósambík. Yao skiptum um trú eftir að hafa kynnst arabísku
verslunarmönnunum og tóku upp íslam árið 1870, með tilheyrandi höfðingjum og
moskum. Frá bænum Nkhotakota, sem er við vesturströnd Malaví-vatns, fluttu
Arabarnir á milli 5 og 20 þúsund þræla ár hvert frá 1840.

Skotinn David Livingstone steig fæti í Malaví árið 1859 og settist að við
Malaví-vatn. Hann lét byggja öldungakirkjur og stuðlaði að trúboði. Eitt af
markmiðum kirkjunnar manna var að stöðva þrælasöluna við Persaflóa en hún
tíðkaðist allt fram á lok 19. aldar. Árið 1878 stofnuðu skoskir verslunarmenn,
flestir frá Glasgow, verslunarbandalagið African Lakes Company sem átti að
útvega trúboðunum vistir og þjónustu.

Bretar gerðu Malaví að verndarsvæði sínu árið 1891 og nýlenduna Nýasaland (Nyasa
þýðir stöðuvatn á Yao-máli) stofnuðu þeir árið 1907. Þetta var því mjög síðbúin
nýlenda. Bretarnir héldu völdunum á fyrri helmingi aldarinnar þrátt fyrir
uppreisnir Malava. Þó stækkaði sá hópur íbúanna sem höfðu menntað sig í
Bandaríkjunum og Evrópu. Þessi hópur sameinaðist og stofanði Nyasaland African
Congress (NAC) árið 1944.

1953 gengu Nýasaland, Norður-Ródesíu (nú Sambía) og Suður-Ródesíu (nú Simbabve)
í ríkjasamband (Sambandsríki Ródesíu og Nýasalands) vegna ákvörðunar Breta.

Árið 1958 kom Dr. Hastings Kamuzu Banda tilbaka til heimalands síns eftir að
hafa verið við nám í Bretlandi og við störf í Bandaríkjum Norður-Ameríku. Strax
við komuna á flugvöllinn eignaðist hann marga áhangendur sem sáu ekki sólina
fyrir honum og héldu fram að hann væri frelsari landsins. Banda var einkum
laginn við stjórnstörf og komst til valda sem forseti Nyasaland African
Congress, sem átti eftir að verða flokkur hans til dánardags. Nafnið breyttist
fljótlega í Malawi Congress Party (MCP). Banda var handtekinn 1959 fyrir
stjórnmálaskoðanir og uppsteyti og var færður í fangelsi, en var látinn laus
árið eftir til að geta verið við fund í London um sjálfstæði Malaví.

MCP vann stórsigur í kosningum um nýtt löggjafarþing árið 1961. Hastings Banda
settist í stól forsætisráðherra 1. febrúar 1963 og sambandsríkið leið undir lok
31. desember sama ár.

Malaví varð sjálfstætt land í breska samveldinu 6. júlí 1964 og lýðveldi tveimur
árum seinna. Banda settist nú í stól forseta og jafnframt var því lýst yfir að
einungis einn flokkur stýrði landinu.

Árið 1970 lýsti MCP því yfir að Banda yrði forseti landsins til dauðadags og
landið sjálft gerði hið sama árið eftir. Ríkti hann síðan í þrjá áratugi, eða
til ársins 1997.

Auknar óeirðir og þrýstingur frá malavískum kirkjum og öðrum þjóðum varð til að
þess að árið 1993 var haldin þjóðaratkvæðagreiðsla um hvort ríkistjórnin ætti að
vera samsett úr einum flokki eða fleirum og féllu úrslit á þann veg að fólkið
vildi sjá fleiri flokka við stjórnartaumana. Frjálsar kosningar voru haldnar 17.
maí 1994. United Democratic Front (UDF) vann 82 af 177 sætum löggjafarþingsins
og forseti flokksins, Bakili Muluzi var valinn forseti landsins. UDF og Alliance
for Democracy (AFORD) mynduðu ríkisstjórn en hún rann út í sandinn 1996 – þó
héldust nokkrir meðlimir hennar í stjórn. Stjórnarskrá Malaví, sem var samþykkt
1995, frátekur MCP þau sérstöku völd sem flokkurinn hafði og nú fór
hagsældarboltinn að rúlla – með tilkomu nýrra stjórnarhátta.

15. júní 1999 voru á ný haldnar frjálsar þingkosningar. Muluzi var endurkosinn
forseti landsins, þrátt fyrir að bandalagi MCP og AFORD væri telft fram gegn
UDF.

Í maí 2004 voru á ný haldnar kosningar og bar Bingu wa Mutharika sigurorð af
þeim John Tembo og Gwanda Chakuamba í forsetakosningunum. UDF náði hins vegar
ekki að vinna meirihluta þingsæta eins og í tveimur fyrri kosningum. Flokkurinn
gat myndað ríkisstjórn með þingflokksformönnnum og nýkjörnum forseta landsins.
Hinn síðastnefndi yfirgaf þó flokkinn þann 5. febrúar 2005 og stofnaði eigin
flokk; Democratic Progressive Party (DPP).

Sigdalurinn mikli liggur eftir Malaví endilöngu frá norðri til suðurs og er
Malavívatn meðal annars ofan í þessum sigdal. Beggja vegna við sigdalinn eru
hásléttur sem eru að mestu leyti í 900 til 1.200 metra yfir sjó. Hæst teygir
Nyika-hálendið í norðri sig upp í 2.600 metra hæð og sunnan við Malaví-vatn er
Shire-hálendið sem er í 600 til 1.600 metra hæð. Þar er líka að finna
Zomba-fjall og Mulanje-fjall sem eru 2.130 og 3.048 metra há. Alveg syðst í
landinu er hæðin 60 til 90 metrar. Vegna þessa hæðarmismunar getur verið nokkur
hitamismunur í landinu. Þá er jarðvegurinn frjósamur en ræktunarskilyrði eru þó
háð úrkomu.

Helst er ræktað te og kaffi á plantekrum, en einnig hrísgrjón, maís, kartöflur,
sykurreyr og bómull.

Fátt er um stór spendýr í landinu vegna mannmergðar. Helst ber þó að nefna ljón
en engir fílar lifa þar. Stór svæði í landinu eru þjóðgarðar sem girtir eru af
en vegna fátæktar stelur fólk girðingahlutum svo dýrin sleppa oftar en ekki út.
Af búfénaði rækta Malavar einna mest nautgripi og geitur.

Malaví-vatn er alls 29 þús. ferkílómetrar að stærð, sem gerir það að þriðja
stærsta stöðuvatni í Afríku. Vatnið er talið hafa myndast í sigdalnum mikla
fyrir um 40 þúsund árum síðan. Í vatninu og við strendur þess er mikið líf og er
byggðin þéttust á bökkum þess og eru þar mörg þorp og bæir, þeirra á meðal
Monkey Bay sem er við suðurenda þess.

Að vatninu liggja þrjú lönd, auk Malaví eru það Mósambík og Tansanía. Í vatninu
eru nokkrar eyjar, flestar austanmegin í því. Einungis tvær þeirra eru byggðar,
Likoma og Chizumulu, sem eru hólmlendur Malaví, en allt í kringum þær tilheyrir
vatnið Mósambík. Eyjaskeggjar lifa á að rækta banana og mangó auk þess sem þeir
veiða úr vatninu. Í báðum eyjunum er rafmagn en það er aftengt eftir klukkan 11
á kvöldin til að spara rafalseldsneyti.

Við suðurenda vatnsins rennur Shire-áin úr vatninu en hún er ein af þverám
Zambezi-fljótsins.

Menn hafa haft miklar áhyggjur af fiskistofnum í vatninu, vegna þess að
veiðimenn veiddu helst á eintrjáningum á grunnsævi en ekkert lengra úti á
vatninu. Talið er að grunnsjávarfiskar hafi átt undir höggí að sækja en úr því
hefur verið bætt með því að koma stórvirkari veiðibátum, sem jafnast á við
íslenska báta, út á meira dýpi. Heimamenn hafa fengið hjálp frá Slippstöðinni á
Akureyri og var bátur frá þeim afhentur Malövum árið 1993. Einnig hefur
Landhelgisgæslan hjálpað þeim við kortlagningu á botni vatnsins á árabilinu 2000
til 2004.

Loftslag í Malaví telst vera heittemprað og er regntíminn frá nóvember til apríl
en þess á milli er lítil sem engin úrkoma í landinu. Við strendur Malaví-vatns
og niður Shire-dalinn er heitt og rakt í regntímabilinu. Í Lilongwe er sá háttur
einnig á, þó það sé ekki eins mikill loftraki þar. Frá júní til ágúst er
þægilega heitt í kringum vatnið en í öðrum hlutum landsins getur næturkuldinn
farið niður í 5° til 14 °C.

Í mars 2006 misstu um 8 þúsund manns heimili sín í mið- og suðurhlutum landsins
vegna flóða og vatnsveðurs.

Stjórnin innan hinna 27 stjórnarsvæða er kosin á 5 ára fresti en þessi
stjórnarsvæði skiptast í 3 stærri svæði sem er stjórnað af einu stjórnarhöfði.
Fyrstu kosningar innan stjórnarsvæðanna 27 voru 21. nóvember 2004 og vann
UDF-flokkurinn 70% sætanna.

Þriðju kosningarnar eftir að ríkið fékk fjölflokkastjórn áttu að vera 18. maí
2004 en var frestað um tvo daga eftir áfrýjun til hærri dómstóla frá
uppreisnarbandalaginu Mgwirizano (eining) um ólöglegar atkvæðaskráningar.
Kosningaeftirlitsmenn frá ESB og breska samveldinu sögðu þó að kosningar gengju
friðsamlega fram.

Malaví rekur enn þá utanríkisstefnu sem Banda setti í stjórnartíð sinni. Landið
hefur góð sambönd við mikilvæg vesturlönd. Náið samband Malaví við Suður-Afríku
undir aðskilnaðarstefnunni (apartheid) hafði slæm áhrif á samband landsins við
önnur ríki Afríku en þetta lagaðist þó við endalok apartheid árið 1994.

Mikilvæg lönd sem veita fjár til Malaví eru meðal annars Bandaríkin, Kanada,
Líbýa, Þýskaland, Ísland, Japan, Holland, Noregur, Finnland, Svíþjóð, Tævan og
Bretland. Einnig eru það Alþjóðabankinn, Alþjóðlegi gjaldeyrissjóðurinn, ESB og
Sameinuðu þjóðirnar. Í október 2006 var tilkynnt að söngkonan Madonna væri í
Malaví til að sinna munaðarlausum börnum.

Þróunarsamvinnustofnunu Íslands (ÞSSÍ) hefur meðal annars byggt framhaldsskóla í
landinu en auk þess hafa sjálfboðaliðar og hjúkrunarfræðinemar frá HÍ unnið í
landinu. Skemmst er þess að minnast þegar landlæknir fór til starfa í landinu
til eins árs.

Malavar eru af Marövum komnir en þeir skiptust í tvær greinar þegar þeir komu á
svæðið fyrir um 600 árum síðan. Forfeður Chewa-fólksins tóku sér stöðu við
vesturströnd Malaví-vatns á meðan forfeður nyajan-fólksisns settust að við
austurströnd þess. Chewarnir eru 90% þeirra sem búa í miðhluta landsins (Central
Region) á meðan nyajan ríkja í suðurhlutanum og tumbuka-fólkið í norðurhlutanum.
Í landinu búa einnig Evrópu- og Asíubúar sem komu til landsins til starfa við
trúboð. Evrópubúarnir eru flestir bretar eða portúgalir sem komu frá Mósambík á
meðan Asíubúarnir eru flestir indverjar.

Barnadauði er nú 103 börn á hverja 1000 fæðingu. Yfir 1 milljón börn eru
foreldralaus, þar af eru 700 þúsund þeirra foreldralaus vegna þess að
foreldrarnir létust úr alnæmi. Samkvæmt útreikningum ríkisstjórnarinnar eru
12,4% íbúa landsins HIV-smitaðir og 90 þúsund látinna árið 2003 létust úr alnæmi

Undirstaða mataræðis er maís en undanfarin ár hefur uppskerubrestur verið
árviss. Neyðin var þó hvað verst árið 2002 þegar uppskeran reyndist tæp hjá
þriðjungi íbúanna. Árið eftir var hún knöpp á 30% íbúanna.

Hjálparstofnanir hjálpa fólki landsins með því að dreifa matvælum og
munaðarvöru. Ríkisstjórnin hefur einnig ýtt úr vör verkefni sem á að hjálpa
fólki að komast í ræktun með því að dreifa maís-fræjum og áburði en verkefnið
hefur verið misnotað og varningurinn ekki komist í hendur þeirra sem átti hann
eyrnamerktann. Bingu wa Mutharika-stjórnin hætti þessu verkefni með því að draga
úr dreifingu áburðar til bænda. Árið 2005 lýsti forsetinn því yfir að í landinu
ríkti „þjóðarhörmung vegna matarskorts“.

Flestir Malavar eru kristnir og eru 55 af hundraði þeirra mótmælendur, 20%
rómversk-kaþólskir. Kristninni er blandað saman við gamlar hefðir sem innibera
meðal annars dansa og grímur. 20% íbúa eru múslimar og halda flestir til á
ströndum Malaví-vatns. Um 5% íbúa hafa önnur trúarbrögð og stunda dansa og aðra
helgisiði.

Frá gamalli tíð hafa Malavar verið farandfólk og þess vegna hefur tónlist þeirra
dreifst um alla sunnanverða Afríku. Fáir malavískir tónlistarmenn hafa hlotið
frægð í útlöndum. Eitt af því sem ýtti undir að erlend tónlist ruddi sér rúms
var að hermenn í seinni heimsstyrjöld tóku hana með sér til landsins. Undir lok
stríðsins var banjó- og gítartónlist vinsælasta danstónlistin.

Á 7. áratug síðustu aldar var afríska kwela-tónlistin hvað vinsælust og stærstu
stjörnurnar voru Daniel Kachamba & His Kwela Band. Malavískur djass ruddi sér
einnig til rúms með hljómsveitum á borð við Jazz Giants, Linengwe River Band,
Mulanje Mountain Band og Chimvu Jazz. Tónlistin líktist þó ekki bandaríska
frænda sínum. Í byrjun 8. áratugarins kom rafmagnsgítarinn til landsins og hafði
þar með áhrif á tónlistarlíf landans. Inn ruddist bandarískt rokk og ról,
sálartónlist og fönk.

Á 9. áratugnum komu angar af sokous-tónlist frá Austur-Kongó og breyttist í
malavísku útgáfuna kwasa kwasa. Á þessum tíma var einnig trúartónlist (gospel)
vinsæl en vinsældir hennar jukust á 10. áratugnum og sérstaklega eftir heimsókn
páfans árið 1998. Trúartónlistin var huggun í fátækt landins. Reggítónlist varð
einnig vinsæl, sérstaklega við strendur Malaví-vatns.

Vinsælustu íþróttirnar í Malaví eru knattspyrna en einnig þær íþróttir sem hvað
mest voru stundaðar í breska heimsveldinu. Knattspyrnan er stunduð á nýplægðum
ökrum í sveitum landsins og hefur landið knattspyrnulandslið karla. Konur stunda
meira netbolta. Eftir nýlendutíð landsins hafa komið nýjar íþróttir á borð við
blak og körfuknattleik.

Frjálsar íþróttir og víðavangshlaup hefur þróast eftir að landið varð óháð
bretum. Frumkvöðull í því var dr. Harold Salmon, trúboði sem starfaði í Malaví á
árunum 1966 til 1968. Þekktasta frjáls-íþróttakempa Malaví er Catherine
Chikwakwa sem nú býr og æfir í Þýskalandi. Við háskólann í Malaví eru einnig
íþróttamenn og eru íþróttirnar í uppgangi í landinu.

Aðrar íþróttir á borð við tennis og veggjatennis eru einnig stundaðar, þó í
minna mæli. Áhrifin koma úr sjónvarpi og hlaut veggjatennis-landsliðið
þátttökurétt á Samveldisleikunum 2006.



https://is.wikipedia.org/wiki/Lukku_L%C3%A1ki

Lukku Láki (franska: Lucky Luke) er heiti á vinsælum belgískum teiknimyndasögum
sem segja frá ævintýrum Lukku Láka, kúreka sem er fljótari en skugginn að
skjóta, í Villta Vestrinu. Persónan er sköpunarverk belgíska teiknarans Morris
(Maurice de Bevere) og birtist fyrsta ævintýrið í teiknimyndablaðinu Sval
(franska: Spirou) þann 7. desember 1946. Frá og með árinu 1955 voru handrit að
sögunum um Lukku Láka samin af franska myndasöguhöfundinum René Goscinny og í
samstarfi þeirra Morris og Goscinny náðu bækurnar miklum vinsældum. Eru þær nú
meðal mest seldu teiknimyndasagna Evrópu og hafa verið þýddar á hartnær 30
tungumál, þar á meðal ensku, arabísku, þýsku, dönsku, grísku, hebresku,
tyrknensku og ítölsku. Á árunum 1977 til 1983 komu fjölmargar Lukku Láka bækur
út á íslensku á vegum Fjölvaútgáfunnar. Íslensk útgáfa Lukku Láka hófst á ný
árið 2016 á vegum Frosks útgáfu.

Ekki er að finna neinar vísbendingar í sköpunarsögu Lukku Láka, sem til dæmis má
lesa um í Allt um Lukku Láka, um að hann hafi verið til eða eigi sér ákveðna
fyrirmynd. Hins vegar eiga fjölmargar aðrar persónur í bókunum um Lukku Láka sér
beinar fyrirmyndir, annað hvort teknar beint úr sögu villta vestursins eða
þekktar ímyndir úr samtímasögu vesturlanda þegar bækurnar voru gerðar.

Morris teiknaði Lukku Láka frá árinu 1946 og þangað til hann lést árið 2001.
Fyrsta ævintýrið um hann, Arizona 1880, kom út 7. desember árið 1946 og birtist
í teiknimyndablaðinu Sval sem varð vettvangur sagnanna næstu tvo áratugi. Morris
samdi fyrstu ævintýrin um Lukku Láka einn síns liðs og var yfirleitt um að ræða
styttri sögur sem síðan komu út í bókarformi nokkrar í senn. Tók útlit Lukku
Láka talsverðum breytingum á þessum sokkabandsárum seríunnar þótt sum einkenni
persónunnar, t.d. hárlokkurinn langi og kúrekafötin í belgísku fánalitunum, hafi
verið til staðar frá öndverðu, að ógleymdum Léttfeta sem fylgt hefur Láka frá
upphafi. Árið 1948 hélt Morris til Bandaríkjanna og ílengdist þar um nokkurra
ára skeið. Í Bandaríkjunum kynntist hann höfundinum René Goscinny og fékk hann
til að semja eina sögu um Lukku Láka, Þverálfujárnbrautina, sem birtist í Sval á
árunum 1955-1956. Eftir þetta samdi Goscinny Lukku Láka sögurnar og stóð
samstarf þeirra félaga við bókaflokkinn þangað til Goscinny lést árið 1977.
Héldu sögurnar áfram að birtast í Sval allt þar til Morris og Goscinny sögðu
skilið við belgíska útgáfufélagið Dupuis árið 1967 og héldu til liðs við franska
útgefandann Dargaud sem gaf út teiknimyndablaðið Pilote. Dargaud var
frjálslyndara útgáfufélag en Dupuis á þessum tíma og Pilote þótti höfða til
eldri lesenda myndasagna en Svalur. Er yfirleitt talið að vistaskiptin hafi gert
bókaflokknum gott, en fyrsta sagan sem birtist í Pilote var Daldónaborg þar sem
dansmeyjar Villta Vestursins voru í veigamiklu hlutverki. Lukku Láka sögurnar
náðu miklum vinsældum í Evrópu á meðan á samstarfi þeirra Morris og Goscinny
stóð og er tímabilið frá 1957-1977 yfirleitt talið vera gullöld seríunnar. Eftir
lát Goscinny hélt Morris áfram að teikna sögurnar, en fékk aðra til að sjá um
handritsgerð. Komu ýmsir höfundar að ritun sagnanna eftir það, m.a. þeir Vicq,
Bob de Groot, Jean Léturgie, Xavier Fauche, Lo Hartog Van Banda, Guy Vidal og
Patrick Nordmann. Aðdáendur bókaflokksins eru yfirleitt á einu máli um að
bækurnar, sem komu út eftir lát Goscinny, standi gullaldarsögunum talsvert að
baki. Morris lést árið 2001 og tók þá lærisveinn hans, franski teiknarinn Achde,
við keflinu. Achde hafði þá teiknað eina sögu um Lukku Láka, Le Cuisinier
francais, sem kom út árið 2003, en er sjaldnast talin með í opinberu ritröðinni.
Nafni bókaflokksins var þá breytt lítillega og í kjölfarið kom út bókin La Belle
Province sem teiknuð er af Achde og skrifuð af Laurent Gerra. Síðan hafa nokkrir
fleiri höfundar komið að ritun sagnanna, þ.e. þeir Daniel Pennac, Tonino
Benacquista og Jacques Pessis. Nú hafa komið út samtals 79 bækur á frummálinu,
en sú síðasta, La Terre promise, kom út árið 2016. Er hún samin af Jul og sem
fyrr teiknuð af Achde. Bækurnar hafa nú verið þýddar á hartnær 30 tungumál.

Lukku Láki er sérstaklega þekktur fyrir ótrúlega skothæfni sína og einstaka
útsjónasemi. Hann ríður um á hesti sínum Léttfeta, dyggum fáki sem hann kallar
„gáfaðasta hest í heimi“ og Rattati, „heimskasti hundur í heimi“ er einnig oft
með þeim félögum í för. Lukku Láki lendir ítrekað í útistöðum við óheppnu
glæpamennina, Dalton bræður og jafnvel móður þeirra líka.

Ártöl koma yfirleitt ekki fram í sögunum og Lukku Láki er ætíð jafn gamall.
Sögusviðið er þó yfirleitt raunsætt og persónur sagnanna sóttar í bandaríska
sögu. Margar raunverulegar hetjur og skúrkar villta vestursins hafa orðið á vegi
Lukku Láka, til dæmis Billy the kid, Jesse James og Roy Bean. Einnig hafa aðrar
persónur úr mannkynssögunni komið við sögu, eins og Abraham Lincoln og Sigmund
Freud. Goscinny sagði eitt sinn að hann og Morris reyndu, hvenær sem mögulegt
var, að byggja ævintýri Lukku Láka á raunverulegum atburðum en sagði jafnframt
að þeir myndu ekki láta staðreyndir eyðileggja góða sögu.

Lukku Láka bækurnar eru nú yfir 70 talsins. Listinn sýnir nöfn og útgáfuár
bókanna á frönsku og íslenskt heiti, númer og útgáfuár þar sem við á. Stuðst er
við íslensk heiti þeirra bóka, sem komið hafa út á íslensku, og íslensk heiti
sem öðrum bókum í bókaflokknum voru gefin í bókinni Allt um Lukku Láka sem kom
út árið 1978. Í öðrum tilvikum er stuðst við heiti bókanna á frummálinu.

Á listanum er nokkrum bókum sleppt sem yfirleitt eru ekki taldar með í númeruðu
seríunni. Ein þeirra er Þjóðráð Lukku Láka (f. La Ballade des Dalton) sem kom út
á frönsku árið 1978 og í íslenskri þýðingu sama ár. Þar er á ferðinni
myndskreytt saga sem kom út í tengslum við samnefnda kvikmynd um Lukku Láka frá
árinu 1978. Samnefnd teiknimyndasaga birtist síðar í bókinni La Ballade des
Dalton et autres histories sem kom út árið 1986 og telst 55. bókin í
bókaflokknum. Þá er bókin Á léttum fótum. Spes tilboð sem kom út í íslenskri
þýðingu árið 1982 ekki hluti af opinberu ritröðinni.

Í gegnum tíðina hafa litið dagsins ljós nokkur ævintýri um Lukku Láka sem ekki
teljast til aðalbókaflokksins. Dæmi um þetta eru bækurnar Þjóðráð Lukku Láka og
Á léttum fótum. Spes tilboð. Þá er bókin Le Cuisinier francais (ísl. Franski
kokkurinn) eftir Achde, sem kom út árið 2003, sjaldnast talin með í opinberu
ritröðinni. Í tilefni af sjötugsafmæli Lukku Láka árið 2016 kom út bókin L'Homme
qui tua Lucky Luke (ísl. Maðurinn sem skaut Lukku Láka) eftir franska teiknarann
Matthieu Bonhomme, teiknimyndasaga í raunsæisstíl sem er talsvert frábrugðin
bókunum í aðalbókaflokknum. Bókin fékk prýðisgóðar viðtökur og vann til
sérstakra verðlauna á teiknimyndasöguhátíðinni í Angouléme í Frakklandi í
ársbyrjun 2017. Um sama leyti og af sama tilefni kom út bókin Jolly Jumper ne
répond plus (ísl. Léttfeti svarar ekki) eftir franska teiknarann Guillaume
Bouzard. Er hún sömuleiðis í teiknistíl sem er mjög ólíkur stíl reglulegu
bókanna.

Útgáfa Lukku Láka á íslensku hófst árið 1977 með útgáfu Fjölva á Kalla keisara.
Varð útgáfa bókanna hér á landi mjög ör þar sem Fjölvi gaf bækurnar út í
samstarfi við stærri útgefendur á Norðurlöndunum og komu fyrstu 20 bækurnar
allar út á þremur árum. Síðasta bókin frá Fjölva, Bardaginn við Bláfótunga, kom
út árið 1983, en eftir það lagðist útgáfa bókanna af. Fyrir jólin árið 2016
hófst útgáfa Lukku Láka bókanna á íslensku á nýjan leik á vegum Frosks útgáfu
sem er með öllu ótengd fyrri útgefanda. Kom þá út bókin Draugabærinn.

Fljótlega eftir að Lukku Láki kom fyrst fram á sjónarsviðið í teiknimyndablaðinu
Sval fór hann að reykja sígarettur í sögunum. Eftir því sem tíminn leið ágerðist
þessi ávani Láka. Morris var stundum gagnrýndur fyrir sígarettuna sem Lukku Láki
hafði alltaf uppi í sér. Gagnrýninni svaraði hann iðulega á þann veg að
sígarettan tilheyrði karakternum, svona líkt og pípan hans Stjána bláa. Í
viðtali við Verdens Gang í Noregsheimsókn árið 1981 sagði Morris að franska
heilbrigðisráðuneytið hefði gert athugasemdir við reykingarnar. Morris varð á
endanum að láta undan, aðallega til að eiga greiðari aðgang að bandarískum
markaði. Þegar bókin Fingers kom út árið 1983 hafði grasstrá leyst sígarettuna
af hólmi. Þar með var ímyndin um „harða“ Lukku Láka farin fyrir bí. Morris hlaut
sérstaka viðurkenningu frá Alþjóðaheilbrigðismálastofnuninni árið 1988 fyrir að
fjarlægja tóbakið og Lukku Láki hefur ekki byrjað að reykja aftur. Þegar útgáfa
Lukku Láka bókanna á ensku hófst að nýju árið 2006 á vegum útgefandans Cinebook
var forsíðukápu allra bókanna breytt þannig að sígarettunni var skipt út fyrir
strá.

Fjórar teiknimyndir voru gerðar um Lukku Láka. Þríleikurinn, „Daisy Town“, „La
Ballede des Dalton“ og „Les Dalton en cavale“ kom út á árunum 1971-1983 og
fjórða myndin, „Tous à l'Ouest: Une aventure de Lucky Luke“ kom út árið 2007.

Í gegnum árin hafa nokkrir tölvuleikir komið út um Lukku Láka, mest þó í Evrópu.
Einnig var gerður leikur um hann sem hægt er að spila í símum. Helstu tölvurnar
sem leikirnir höfðuðu til voru Nintendo DS Nintendo WII og PC.



https://is.wikipedia.org/wiki/Loki

Loki Laufeyjarson er afar fyrirferðarmikið goðmagn í norrænni goðafræði. Hann er
sonur Laufeyjar og Fárbauta jötuns og er því af jötnaætt. Hann umgengst goðin
mikið og blandaði eitt sinn blóði við Óðinn sjálfan. Loki eignaðist þrjú
hræðileg afkvæmi með tröllkonunni Angurboðu en kona hans var önnur. Hún hét
Sigyn og eignaðist Loki tvo syni með henni.

Það hafa ekki fundist nein ummerki um að hann hafi nokkurs staðar verið
tilbeðinn eða dýrkaður. Loki er slægur og slunginn og er ásum oft til mikils
ama. Af hrekkjum sínum og illvirkjum hefur Loki fengið mörg miður hugguleg
viðurnefni til að mynda rógberi ásanna, frumkveði flærðanna og vömm allra goða
og manna.

Í Eddukvæðum má finna Lokasennu sem segir frá rifrildi Loka við hin goðin og
einnig segir hinn færeyski Loka Táttur frá því þegar Loki hjálpar mannfólkinu.
Mest er að finna um Loka í Eddu Snorra Sturlusonar.

Loki gat þrjú afkvæmi við tröllkonuna og eru þau hvert öðru hryllilegra. ,
risaslangan sem lykur sig um Miðgarð, og Fenrisúlfur, risastór úlfur, eru báðir
undan Loka og Angurboðu komnir og eru tvö helstu tortímingaröfl í norrænni
goðafræði. Þriðja afkvæmi þeirra er Hel en hún ríkir yfir undi og dauðum. Einnig
á Loki tvo syni með konu sinni Sigyn, þeir heita Váli og Narfi.

Eitt afkvæmi Loka er enn ótalið en það er hinn áttfætti hestur Sleipnir. Er
bergrisi einn kom til ásanna og bauðst til að byggja múr í kringum Ásgarð brá
Loki sér í líki hryssu svo hann gæti lokkað Svaðilfara, hest risans í burtu. Það
tókst og risinn náði ekki að byggja múrinn á tíma en afleiðingarnar fyrir Loka
voru þær að síðar eignaðist hann Sleipni.

Loki var sá sem bar ábyrgð á dauða Baldurs. Goðin léku sér að því að kasta
hlutum að Baldri því Frigg hafði komið því svo fyrir að ekkert beit á honum.
Loki komst þó að því að sá hlutur sem gat skaðað hann var mistilteinn og kom
hann því svo fyrir að Höður, hinn blindi ás, fékk mistilteinsknippi í hendurnar
og varpaði því, óafvitandi um hvað hann hafði undir höndum, að Baldri svo af
hlaust bani. Einnig segir sagan að þegar æsir reyndu að ná Baldri aftur úr Helju
með því að fá alla hluti heims til að gráta hann, þá hafi Loki dulbúið sig sem
tröllkonuna Þökk en hún var sú eina sem neitaði að gráta. Baldur var því um
kyrrt í Helju. Seinna uppgötvaði Váli, sonur Rindar, þriðju konu Óðins, að Höður
hafði orðið Baldri að bana. Váli drap Höð vegna þess.

Loki hefur verið borinn saman við bragðarefi í ýmsum þjóðartrúarbrögðum, t.a.m.
sléttuúlfinn (Coyote) í trúarbrögðum indíána Norður-Ameríku. Þá hefur honum
verið líkt við Hermes, sem blekkti eitt sinn Apollon, slavneska guðinn Veles og
hinn kínverska apakonun



https://is.wikipedia.org/wiki/Kreppan_mikla

Kreppan mikla var heimskreppa í viðskiptum og efnahagslífi sem skall á haustið
1929. Hún hófst í Bandaríkjunum, og er oftast miðað við að upptök hennar megi
rekja til 29. október, 1929, þegar verðbréf féllu niður úr öllu valdi. Sá dagur
hefur verið nefndur svarti þriðjudagurinn. Margar þjóðir brugðust við með því að
leggja á innflutningstolla til að vernda eigið atvinnulíf og auk þess var
algengt að tekin væri upp jafnvirðisverslun milli landa. Það þýddi að ekki var
leyft að flytja inn vörur nema jafnmikið væri keypt á móti af framleiðsluvörum
heimamanna. Mikill viðsnúningur varð í hagkerfum flestra iðnaðarlanda þegar
seinni heimsstyrjöldin skall á árið 1939 og ríkisstjórnir þeirra gripu inn í
hagkerfi þeirra til þess að geta stýrt framleiðslu hergagna.

Þróuð lönd sem þróunarlönd liðu vegna kreppunnar. Alþjóðaviðskipti minnkuðu,
tekjur einstaklinga drógust saman og þar með skatttekjur, verðlagning og
hagnaður. Sér í lagi átti það við um borgir og svæði þar sem þungaiðnaður var
aðalatvinnugrein. Uppbygging og hagvöxtur staðnaði nær alveg í földa landa.
Landbúnaður dróst saman vegna þess að verðið sem fékkst fyrir uppskeruna lækkaði
um 60-80%. Framboð dróst því saman og þau svæði þar sem lítið framboð var á
annarri atvinnu áttu erfiðast uppdráttar. Þróunin varð mismunandi eftir löndum.
Í Bandaríkjunum varð til hið blandaða hagkerfi eftir að tillögur breska
hagfræðingsins John Maynard Keynes um opinberar framkvæmdir voru samþykktar af
Franklin Roosevelt, forseta. Í Þýskalandi komst Adolf Hitler til valda, byggði
upp her og hóf seinni heimsstyrjöldina.

Árið eftir að kreppan skall á í Bandaríkjunum varð hennar vart í íslensku
efnahagslífi en þá varð mikið verðfall á íslenskum útflutningsvörum og
innflutningstollar erlendis ollu auk þess margháttuðum vandræðum. Atvinnuleysi
jókst mikið og voru mörg hundruð Reykvíkingar atvinnulausir á veturna. Til að
koma í veg fyrir vannæringu og hungur meðal hinna atvinnulausu settu söfnuðurnir
í Reykjavík upp súpueldhús og gáfu þeim sem verst voru staddir mat.



https://is.wikipedia.org/wiki/Katr%C3%ADn_Jakobsd%C3%B3ttir

Katrín Jakobsdóttir (fædd 1. febrúar 1976) er formaður Vinstrihreyfingarinnar -
græns framboðs og fyrrum mennta- og menningarmálaráðherra. Katrín er oddviti VG
í Reykjavíkurkjördæmi norður.

Katrín lauk grunnskólaprófi frá Langholtsskóla 1992, stúdentsprófi frá
Menntaskólanum við Sund 1996 með hæstu meðaleinkunn sem fengist hafði á
stúdentsprófi þar, 9.7. Hún lauk BA-prófi í íslensku með frönsku sem aukagrein
frá Háskóla Íslands 1999 og MA-prófi í íslensku frá Háskóla Íslands 2004 en
lokaritgerð hennar fjallaði um Arnald Indriðason.

Katrín var formaður ungra vinstri grænna á árunum 2002-2004. Kjörtímabilið
2002-2006 var hún varaborgarfulltrúi í Reykjavík fyrir R-listann.

Hún kom fram í myndbandi hljómsveitarinnar Bang Gang við lagið „Listen Baby“
árið 1996.

Árin 2004 og 2005 var hún einn af umsjónarmönnum Sunnudagsþáttarins á SkjáEinum.

Tvíburarnir Ármann Jakobsson og Sverrir Jakobsson eru bræður hennar. Skúli
Thoroddsen stjórnmálamaður var langafi Katrínar og Theódóra Thoroddsen skáld
langamma hennar, afi hennar Sigurður S. Thoroddsen verkfræðingur og
Alþingismaður og Dagur Sigurðarson skáld móðurbróðir hennar.



https://is.wikipedia.org/wiki/Kanar%C3%ADeyjar

Kanaríeyjar er eyjaklasi í Atlantshafinu, og er spænsk sjálfstjórnarsvæði og er
fjærsta svæði Evrópusambandsins, það er að segja í jaðri sambandsins. Eyjurnar
eru staðsettar úti fyrir vesturströnd Norður-Afríku (100 km vestur af Marokkó og
Vestur-Sahöru). Önnur spænsk sjálfstjórnarsvæði í Afríku eru borgirnar Ceuta og
Melilla. Marokkó hefur gert tilkall til allra þessara svæða. Sjávarstraumarnir
sem koma frá Kanaríeyjunum leiddu oft skip til Ameríku á nýlenduöldinni. Nafnið
kemur úr latínu, Insularia Canaria, sem merkir Hundaeyjar.

Höfuðborgarstöðu eyjaklasans er deilt á milli borganna tveggja Santa Cruz de
Tenerife og Las Palmas de Gran Canaria, sem eru líka höfuðborgir samnefndra
héraðanna Santa Cruz de Tenerife og Las Palmas. Þriðja stærsta borg
Kanaríeyjanna, San Cristóbal de La Laguna á eyjunni Tenerífe, er á
heimsminjaskrá UNESCO.

Meirihluti landsmanna tilheyrir kaþólsku kirkjunni, en íbúar aðhyllast einnig
önnur trúarbrögð á borð við Íslam, Hindúatrú, Búddatrú, Kirkju Jesú Krists hinna
síðari daga heilögu, Gyðingdóm og fleira. Það er einnig ný-heiðnu för Iglesia
del Pueblo Guanche.

Sjálfstjórnarsvæði Kanaríeyjanna samanstendur af tveimur héruðum: Las Palmas og
Santa Cruz de Tenerife. Eyjarnar eru sjö og hverri eyju er stjórnað af
„eyjuráði“ sem heitir cabildo insular. Eyjarnar og höfuðstaðir þeirra eru:



https://is.wikipedia.org/wiki/Kamb%C3%B3d%C3%ADa

Kambódía er land í Suðaustur-Asíu með landamæri að Taílandi í vestri, Laos í
norðri og Víetnam í austri. Í suðri á landið strandlengju að Taílandsflóa.

Opinbert nafn landsins á khmer er , umskrifað með latneskum bókstöfum: Preăh
Réachéanachâkr Kâmpŭchea, þ.e. Konungsríkið Kambódía. Í daglegu tali nefna
landsmenn landið „Kampútsea“. Á vesturlöndum er hins vegar nafnið „Kampútsea -
Kampuchea“ tengt stjórnatíma Rauðu khmeranna 1975–79.

Íbúafjöldi er rúmlega 13 miljónir. Höfuðborg og jafnframt stærsta borg landsins
er Phnom Penh.

Flestir íbúar Kambódíu eru theravada búddhistar en þar búa auk þess allmargir
múslimar sem nefndir eru Cham, Kínverjar, Víetnamar og aðrir minnihlutahópar.

Landslag og atvinnulíf einkennist mjög af tveimur miklum vatnakerfum,
Mekong-fljótinu og Tonle Sap-fljótinu. Fyrir utan að hrísgrjónaræktunin er mjög
háð þessum vatnakerfum eru fiskveiðar í þeim ein aðalundirstaða í mataræði
almennings.

Fyrir utan landbúnað og fiskiveiðar eru helstu atvinnugreinar í Kambódíu saumur
á fatnaði til útflutnings, ferðaþjónusta og byggingarstarfsemi.

Íslenska nafnið Kambódía er komið af franska nafninu Cambodge sem er afbökun á
nafni innlendra Kampútsea (stafað á ensku og frönsku og fleiri málum Kampuchea).
Það þýðir afkomendur Kambu en það er samkvæmt fornri sköpunarsögu Khmera sjálfur
forfaðir þeirra. Nafnið Kampútsea hefur verið notað í það minnsta frá 12. öld og
er enn það nafn sem íbúarnir nota.

Á tuttugustu öld var oft skipt um opinbert nafn allt eftir stjórnmálaástandi
hvers tíma. Meðan landið var undir franskri stjórn var það einungis hérað í
Frönsku Indókína, protectorat français sur le Cambodge. Eftir sjálfstæðið árið
1953 hét landið opinberlega á frönsku Royaume du Cambodge (Konungsríkið
Kambódía) fram til ársins 1970. Frá árinu 1970 fram til ársins 1975 kallaði
stjórn Lon Nol landið République khmère (Lýðveldi Khmera).

Rauðu Khmerarnir kölluðu landið Kampuchéa Démocratique (Lýðræðislega Kampútsea)
frá árinu 1975 fram til ársins 1979. Eftir innrás Víetnama árið 1979 og fram til
árins 1989 kölluðu ráðamenn landið République populaire du Cambodge
(Alþýðulýðveldið Kambódía). Frá árinu 1989 til árins 1993 hét landið État du
Cambodge (Kambódíska ríkið). Og frá 1993 heitir það að nýju Royaume du Cambodge
(Konungsríkið Kambódía).

Í hátt í 2000 ár hefur menningarheimur suðaustur Asíu einkennst af sterkum
straumum frá Kína annars vegar og Indlandi hins vegar. Lengi vel var Kambódía
miðstöð í þessum menningarheimi, móttakandi áhrifa og umskapandi og
áhrifavaldur. Allt frá hindúískum og búddískum konungsríkjum Funan og Chenla á
fyrstu frá á áttundu öld eftir Krist og hinu mikla Angkor-veldi á níundu öld og
fram að lokum fimmtándu aldra réðu valdamenn Kambódíu yfir stærsta hluta þess
svæðis sem nú er Taíland, Víetnam og Laos. Khmer-veldið stóð sem hæst á 12. öld
á stjórnartíma Jayavaram VII og má enn sjá merki þess í musterisbygginunum miklu
í Angkor Wat og Bayon, hins vegar er ekki mikið eftir af höfuðborg ríkisins
Angkor Thom sem á sínum tíma var stærsta borg í heimi.

Frá 16. öld fór veldi Kambódíu hnignandi og lögðu annars vegar konungar Taílands
og hins vegar konungar Víetnam undir sig stóran hluta þess sem áður heyrði til
landsins og var búið khmer-talandi íbúum. Seint á nítjándu öld og að hluta til
rétt eftir aldamótin 1900 lögðu Frakkar undir sig landið og gerðu að nýlendu,
hluta af svo nefndri Frönsku Indókína. Japanir hernámu landið í seinni
heimstyrjöldinni. Síðan tók við margra áratuga barátta, fyrst fyrir sjálfstæði
frá Frakklandi, sem náðist árið 1953. Þá tók fljótlega við borgarastyrjöld og
barátta við bandarískt herlið í því sem nefnt hefur verið Seinna Indókínastríðið
en þekktara er meðal almennings sem Víetnamstríðið. Helsti ráðamaður í Kambódíu
á árunum frá árinu 1954 fram til árins 1970 var Sihanouk prins. Árin 1975 til
1979 réðu Rauðu khmerarnir (Khmer Rouge) yfir öllu landinu. Þetta var harðsnúin
kommúnistahreyfing undir forystu Pol Pots sem ætlaði að hreinsa landið frá
erlendum áhrifum og skapa jafnréttisríki sveitamanna. Sú umbyltingartilraun
endaði með blóðbaði, áætlað er að minnsta kosti 1,5 milljónir kambódíumanna hafi
verið drepnir eða dáið úr hungri og illri meðferð á valdatíma rauðu khmeranna og
býr landið enn að afleiðingum þessara hörmunga. Her Víetnama réðist inn í
Kambódíu árið 1979 og tókst að hrekja Rauðu khmerana frá völdum en settu
fylgismenn sína á valdastól. Skæruliðabardagar héldu þó áfram í stórum hluta
landsins þar til Rauðu khmerarnir endanlega gáfust upp árið 1999. Í landinu
ríkir nú formlega lýðræðislegt stjórnskipulag en þrátt fyrir miklar framfarir á
mörgum sviðum er spilling af öllu tagi mikið vandmál á öllum sviðum
þjóðfélagins. Hun Sen, núverandi forsætisráðherra, hefur verið helsti ráðmaður
Kambódíu allt frá innrás Víetnama 1979. Frá 1979 til 1990 var hann
utanríkisráðherra en tók einnig við embætti sem forsætisráðherra árið 1985 og
hefur verið það síðan.

Kambódía er heldur stærra en Ísland að flatarmáli eða um 180.000 km², um 450 km
frá norðri til suðurs og um 580 km frá austri til vesturs. Miðhluti landsins
einkennist af mikilli setlagasléttu í kring um Tonle Sap vatnið og samnefnt
fljót og efri hluta Mekongfljótsins. Í norður hækkar landið í um 500 m hæð í
Dangrek fjallgarðinum þar sem landamærin við Taíland liggja. Austan við Mekong í
norðri hækkar landið upp í skógi þakið fjallasvæði sem halda áfram inn í Laos og
Víetnam. Í suðvesturhluta landsins eru tvö hálendissvæði, Krâvanh (Kardimommu)
fjöllin og Dâmrei (Fíla) fjöllin. Fyrir norðaustan Fílafjöllin er hæsta fjall í
Kambódíu, Phnom Aôral, sem rís í 1813 metra hæð. Mjótt láglendissvæði er meðfram
Taílandsflóa.

Monsúnvindar stjórna veðurfari í Kambódíu og eru þar tvær megin árstíðir. Frá
miðjum maí fram í októberbyrjun er ráðandi suðvestan vindar sem bera með sér
mikla úrkomu. Frá miðjum nóvember fram að miðjum mars er vindáttin einkum úr
norðaustri og og er þá oftast frekar léttskýjað og lítil úrkoma. Það er frekar
heitt allt árið um kring, í kaldast mánuðinum, janúar, er meðalhiti um 28 °C og
um 35 °C í apríl. Mikill munur er á úrkomu í landinu, um 5000 mm á fjallasvæðum
suðvestanlands en einungis 1270–1400 mm á láglendissvæðinu í miðju landinu. Þrír
fjórðu hlutar árlegar úrkomu fellur á rigningartímanum.

Láglendissvæðið sem nær yfir stóran hluta Kambódíu er að miklu leiti þakið
hrísgrjónaökrum og annarri akuryrkju. Þar eru þó einnig skógarsvæði og
graslendur. Eftir því sem hærra dregur taka við skógarsvæði og gresjur þar sem
grastegundir vaxa sem ná allt að 1,5 m hæð. Hálendissvæðin í norðri og suðri eru
þakin miklum skógum þar sem trén verða allt að 45 m á hæð.

Í skógarsvæðunum í norðaustur lifði til skamms tíma mikill fjöldi villtra dýra
eins og á nálægum svæðum í Laos og Víetnam. Styrjaldir og óheft veiði hefur
gengið hart á flest stofna dýra á þessu svæði. Þar má þó enn finna Asíu fíla
(Elephas maximus), Indókínverska tígrisdýrið (Panthera tigris corbetti),
hlébarðar (Panthera pardus), svartbirni (Ursus thibetanus), sólbirni (Helarctos
malayanus), hinn risavaxna gáruxa (Bos gaurus) og fjöldi hjartardýrategunda.
Nashyrningum, bæði af tegundunni Rhinoceros sondaicus og Dicerorhinus
sumatrensis, er hins vegar búið að útrýma. í skógunum er að finna fjölda
fuglategunda, meðal annars hinir villtu forfeður taminna hænsna, bankívahænsnin
(Gallus gallus).

Andstætt öðrum löndum í Suðaustur-Asíu hefur yfirgnæfandi meirihluti íbúa
Kambódíu (um 90 %) sama móðurmál og telja sig til sömu menningar og eru þeir
nefndir Khmer. Aðrir þjóðflokkar eru Víetnamar, Kínverjar, Cham (múslimar) og
þar að auki allmargir hópar frumbyggja.

Tungumálið khmer sem er móðurmál flestra íbúa Kambódíu er eitt helsta mál í
mon-khmer tungumálfjölskyldunni sem er undirætt af ástró-asísku
tungumálaættinni. Af frumbyggjamálunum eru katu, mnong og stieng mon-khmer mál
en jarai og rhade eru ástrónesísk.

Flestir af þjóð Khmera eru Theravada búddistar eða um 95 % íbúa. Fram að árinu
1975 var búddismi opinber ríkistrú í Kambódíu. Rauðu khmerarnir bönnuðu með öllu
öll trúarbrögð og helgiathafnir og myrtu fjölda munka og eyðilögðu að mestu
skipulag búddismans í landinu. Sú stjórn sem Víetnamar komu að völdum studdi
búddisma þó svo að það væri mjög takmarkaður stuðningur en theravada búddismi
var endurreist sem opinber ríkistrú árið 1993. En 20 ára lægð hefur verið erfið
að yfirvinna, trúin er langt því frá jafn áhrifarík og hún var fyrir árið 1975
hvorki í heimssýn almennings né í menningar og menntamálum.

Frumbyggjaþjóðflokkarnir fylgja forfeðradýrkun og andatrú en Víetnamarnir og
Kínverjarnir eru flestir fylgjandi mahayana-búddisma og dóisma. Einnig eru sumir
Víetnamarnir kaþólskir eða fylgja Cao Dai. Minnihlutahópurinn Cham eru múslimar
af sunní-gerð.

Það var því mikið átak að hefja uppbyggingu skólakerfisins að nýju á níunda og
tíunda áratug tuttugustu aldar. Nú er svo komið að um 90% allra barna eru
innrituð í sex ára skyldugrunnskóla en einungis um 50% þeirra ljúka
skólaskyldunni. Enn færri halda áfram upp á mennta- og iðnskólastig. Það er þó
mikil uppbygging á öllum skólastigum. Á síðustu árum hefur sprottið upp fjöldi
stofnana sem kalla sig háskóla en gæði kennslu í flestum þeirra er ekki sérlega
mikil.

Ólæsi er enn mikið vandamál en samkvæmt könnunum eru nærri 40% allra kvenna
eldri en 15 ára ólæsar og um 30% karla.

Kambódía er eitt af fátækustu löndum heims og um 40 % íbúa þéna undir
fátækramörkunum 1,35 bandaríkjadollar á dag 2006. Langflestir íbúar landsins
lifa af landbúnaði og fiski og stunda um 70 % allra fullorðinna
sjálfsþurftarbúskap. Hrísgrjónarækt er þar í sérflokki, aðalfæða og var lengi
aðalútflutningsvara. Hrísgrjónaakrar þekja stærstan hluta ræktaðs lands en talið
er að einungis 13 % flatarmáli landsin sé ræktanlegt. Enn er að finna víða um
land mikið magn af sprengjum frá Víetnamstríðinu svo nefnda og er það stórt
vandamál í akuryrkju.

Um 1970 voru um þrír fjórðu hlutar alls lands í Kambódíu þaktir skógi en um árið
2000 hafði skóglendi minnkað í um það bil helming landsins. Þrátt fyrir að
yfirvöld reyni opinberlega að hindra og stjórna skógarhöggi er enn þá mikið
höggvið af skógi á svæðunum nálægt Taílandi annars vegar og Víetnam hins vegar.
Þetta er mikið vandamál og hluti af almennri spillingu í landinu.

Kambódía hefur haft mikinn efnahagsvöxt síðasta áratuginn eða um 5 % á ári. Það
er einkum textíliðnaður og ferðamannaþjónusta sem hefur vaxið. Textíliðnaðurinn
er nánast eingöngu fatasaumur og var fataútflutningur 2008 94 % af
heildarútflutningi landsins. Stærsti hluti textíliðnaðar í Kambódíu er í eign
kínverskra fyrirtækja en um tveir þriðjuhlutar framleiðslunnar er flutt út til
Bandaríkjanna.

Ferðamannaþjónusta er í hröðum vexti og eru það einkum ferðamenn frá Suður-Kóreu
og Víetnam á ferð en auk þess vaxandi fjöldi vesturlandabúa. Árið 2005 komu um
1,4 milljónir ferðamanna til landsins en árið 2008 komu 2,1 milljón. Langflestir
þessara ferðamanna fara til Siem Reap til að skoða Angkor Wat en einnig margir á
sólarstrendur í Sihanoukville.

Vegir í Kambódíu voru afar illa farnir eftir sprengjuárásir bandaríkjahers á
sjötta og sjöunda ártug 20. aldar og ekki bætti skæruhernaður og borgarstyrjöld
sem stóð allt fram á tíunda áratuginn. Aðalumferðaræðar hafa tekið miklum
framförum síðustu tíu árin og eru nú helstu vegir malbikaðir og geta borið mikla
umferð. Bílaeign vex ört þó svo að mótorhjól séu mun algengari, bæði til fólks
og vöruflutninga. Meirihluti íbúa hafa þó engin vélknúin faratæki heldur fara
fótgangandi eða nota reiðhjól.

Einungis tvær járnbrautir eru í landinu, hefjast þær báðar í Phnom Penh og
gengur önnur til Sihanoukville en hin til Sisophon skammt frá landamærunum að
Taílandi. Lestarnar fara stopult og eru á allan hátt óáreiðanlegar.

Vatnakerfi Mekong og Tonle Sap fljótanna hafa verið helstu flutningaleiðir
landsins og gegna enn mikilvægu hlutverki. Mekong-fljótið er skipafært allt frá
árósum í Suður-Kínahafi og upp að Khone Pha Pheng fossunum á landamærunum við
Laos. Það fer þó allt eftir árstíma hversu stórum skipum er fært upp fljótin. Í
Kambódíu eru tvær meginhafnir, Phnom Penh og Sihanoukville. Phnom Penh er þar
sem fljótin Bassac, Mekong og Tonle Sap mætast. Höfnin þar getur tekið 8000
tonna skipum á rigningartímanum og allt að 5000 tonna skipum á þurrkatímanum.



https://is.wikipedia.org/wiki/Kaliforn%C3%ADa

Kalifornía (enska California) er fylki á vesturströnd Bandaríkjanna. Kalifornía
liggur að Oregon í norðri, Nevada og Arizona í austri, Mexíkó í suðri og
Kyrrahafinu í vestri. Höfuðborg fylkisins heitir Sacramento en Los Angeles er
stærsta borg fylkisins. Meðal annarra þekktra borga í Kaliforníu eru San
Francisco, Oakland, San Jose og San Diego.

Kalifornía er um 424.000 ferkílómetrar að stærð — þriðja stærsta fylki
Bandaríkjanna á eftir Alaska og Texas. Landslag fylkisins er afar fjölbreytt.

Á 19. öld skall á gullæðið í Kaliforníu. Fólk flykktist að og efnahagur
fylkisins batnaði til muna. Snemma á 20. öld varð Los Angeles miðstöð
skemmtanaiðnaðar í heiminum og stórt aðdráttarafl ferðamanna. Ef Kalifornía væri
land myndi það vera á meðal tíu stærstu hagkerfa heims (á stærð við Ítalíu) og
35. fjölmennasta.

Árið 2005 var Kalifornía talið 5. stærsta hagkerfi í veröldinni og ábyrgt fyrir
allt að 13% af heildar framleiðslu Bandaríkjanna. Aðaliðnaður Kaliforníu er
landbúnaður og hefur fylkið verið kallað brauðkarfa Bandaríkjanna. Á hæla þess
kemur kemur hátækni, bæði flug og geimiðnaður auk þess sem fylkið er þekkt fyrir
tölvutækni og Silicon Valley sem er staðsettur í San Jose er talin ein helsta
miðstöð tölvuvæðingarinnar, bæði hugbúnaðarframleiðslu og einnig framleiðslu á
tölvum og íhlutum. Í Kaliforníu er afþreyingariðnaður einnig mjög mikilvægur,
bæði framleiðsla kvikmynda og tölvuleikja en þó fyrst og fremst framleiðsla
sjónvarpsefnis.

Árið 2005 höfðu um 58% íbúa Kaliforníu ensku að móðurmáli (sem fyrsta mál), en
um 28% töluðu spænsku, einkum er spænska útbreidd í suðurhluta fylkisins. Um 14%
íbúanna tala ýmis tungumál (sem fyrsta mál), og eru ýmis Asíumál áberandi í
hverfum innflytjenda. Alls eru töluð um 70 tungumál á svæðinu.

Miðdalur Kaliforníu er mesta landbúnaðarhérað fylkisins. Vestur af honum eru
Sierra Nevada eða Snjófjöll. Í eða við fjöllin eru Yosemiteþjóðgarðurinn með háa
kletta og fossa, Sequoiaþjóðgarðurinn og Kings Canyon National Park þar sem
stærstu tré í heimi vaxa; rauðviður, Lake Tahoe er stærsta stöðuvatn fylkisins
og Mount Whitney er sem er hæsta fjall Bandaríkjanna 48 (utan Alaska og Hawaii).

Í norðri eru Fossafjöll (sem ná norður í gegnum Oregon og Washingtonfylki) þar
sem eldkeilur eru áberandi fjöll. Lassen Peak gaus í byrjun 20. aldar. Lassen
Volcanic National Park er umhverfis fjallið. Við norðurströndina vex
strandrauðviður sem hefur að geyma hæstu eintök trjáa í heimi. þar eru
þjóðgarðarnir Redwood National and State Parks.

Í suðaustur-Kaliforníu má finna eyðimerkur eins og Dauðadal sem er lægsti og
heitasti staður Bandaríkjanna. Þar eru vaxa kaktusar og annar eyðimerkurgróður.
Death Valley National Park er þjóðgarður sem nær yfir svæðið.

Um 45% fylkisins er skógi vaxið og er fjöldi furutrjáa. Í Hvítufjöllum má finna
broddfuru sem er yfir 5000 ára gömul. Dýralíf er fjölbreytt. Meðal spendýra eru:
Fjallaljón, sléttuúlfur, svartbirnir, íkornar og stórhyrningur.



https://is.wikipedia.org/wiki/K%C3%BAbudeilan

Kúbudeilan var hápunktur Kalda stríðsins. Deilan var á milli Bandaríkjanna og
Sovétríkjanna. Ástæðan var kjarnorkuvígbúnaðarkapphlaupið milli þessara tveggja
stórríkja. Bæði ríkin vildu vera sem best undirbúin fyrir utanaðkomandi árásum
og varð Kúba miðpunktur deilunnar vegna staðsetningar sinnar. Sovétmenn áttu
auðvelt með að koma upp kjarnorkuskotpöllum þar fyrir og ógnuðu þannig öryggi
Bandaríkjanna. Aldrei áður hafði heimurinn verið jafn nálægt kjarnorkustríði og
þá. Bæði ríkin töldu sig hafa unnið deiluna og sambúð þessara tveggja stórríkja
batnaði í kjölfarið. Árið 1963 ákváðu kjarnorkuveldin þrjú, Bandaríkin,
Sovétríkin og Bretland, að hætta öllum tilraunum með kjarnorkuvopn ofanjarðar.

Kalda stríðið byrjaði í raun þegar seinni heimsstyrjöldinni lauk árið 1945. Í
kjölfarið misstu Japanir og Þjóðverjar mikil völd og Bandaríkin og Sovétríkin
urðu öflugustu ríki heims, en þó á sitthvorn háttinn. Bandaríkin voru voldugust
og réðu yfir meiri vopnum en Sovétríkin voru með fjölmennasta herinn, þrátt
fyrir gífurlegt mannfall.

Kalda stríðið var pólitísk deila á milli Bandaríkjanna og Sovétríkjanna og eitt
helsta deilumál þeirra var hver örlög Þýskalands myndu verða. Evrópa var í
upphafi það sem skipti mesti máli en vegna stöðugleika Evrópu, sóttust
risaveldin eftir áhrifum í þriðja heiminum og fyrir vikið varð þriðji heimurinn
að hálfgerðum vígvelli veldanna tveggja. Það er þá sem Kúba kemur inn í málið.

Eftir kjarnorkusprengjuna á Hiroshima og Nagasaki var öllum ljóst að kjarnorka
gæti og myndi umbreyta öllum hernaði og hernaðarhugsun, og eftir
heimsstyrjöldina voru það Bandaríkjamenn sem réðu einir yfir kjarnorkuvopnum. En
það var í júlí 1949 þegar það breyttist, er Sovétmenn sprengdu sína fyrstu
kjarnorkusprengju og kjarnorkukapphlaupið hófst þannig á milli risaveldanna.

Þessir atburðir settu af stað það sem er kallað „vígbúnaðarkapphlaupið“ en þá
lögðu Bandaríkin og Sovétríkin mikla áheyrslu á að framleiða sem mest af
kjarnorkusprengjum og hægt væri til að vera „ógnandi“ fyrir hitt veldið og til
að tryggja að þeir gætu brugðist við árás. Þessar kjarnorkuflaugar voru þó ekki
nógu öflugar til að ná á mili landa og því var mikilvægt að koma upp skotpöllum
sem næst yfirráðasvæðum hvors ríkisins.

Kúbudeilan snerist í raun aðeins um þetta vígbúnaðarkapphlaup og pólitískt stolt
risaveldanna. Hún hófst upp úr 1961 en þá hafði mikið gengið á á Kúbu síðustu
ár. Þá hafði einræðisherranum Fulgencio Batista verið steypt af stóli af
byltingarmönnum undir stjórn Fidel Castro árið 1959. Bandarískir auðmenn höfðu
það þá gott á Kúbu vegna þess að þar var meira frelsi en í Bandaríkjunum.

Kúba varð mjög fljótt staður þar sem hinir auðugu komu til að skemmta sér og
græða pening. Bandarísk fyrirtæki réðu yfir um 90% af rafmagni og síma á
eyjunni, 50% af járnbrautum og 40% af sykurframleiðslunni og var því Kúba mjög
háð Bandaríkjunum, sérstaklega þar sem sykurframleiðslan var og er enn
undirstaða efnahags á Kúbu. Vegna nálægðar Kúbu við Bandaríkin sáu Sovétmenn
leik á borði til að ógna Bandaríkjunum.

Eftir að Bandaríkin settu á viðskiptabann á Kúbu, náðu Sovétmenn að mynda
bandalag við Castro. Það gerðu þeir með því að kaupa mikið af sykri af Kúbverjum
langt yfir heimsmarkaðsverði til að viðskiptabannið myndi ekki hafa slæm áhrif á
eyjuna. En það sem sneri Castro endanlega gegn Bandaríkjamönnum var innrásin
þann 17. apríl 1961. Þá sendi John F. Kennedy Bandaríkjaforseti skammlífan
innrásarflokk Kúbumanna undir bandarískri stjórn til Kúbu og lentu þeir við
Svínaflóa. Hún var byggð á bjartsýnum vonum um uppreisn gegn Castro á Kúbu en
þær rættust ekki. Þessi innrás varð til þess að Castro gekk alveg til liðs við
Sovétmenn, því að hann var viss um að Bandaríkin myndu gera aðra tilraun til
innrásar.

Þann 8. október 1962 fékk Nikita Krusjef, leiðtogi Sovétríkjanna, leyfi til að
koma fyrir kjarnorkuflaugum á Kúbu. Þessar flaugar voru andsvar Sovétríkjanna
við kjarnorkuflaugum sem Bandaríkjamenn höfðu komið fyrir við landamæri
Tyrklands. Staðsetning Kúbu var tilvalin af því þar gátu þeir sent flaugarnar
til Bandaríkjanna á nokkrum mínútum. Þann 16. október sá Kennedy ljósmyndir úr
njósnavél Bandaríkjanna, U2, að skotpallar voru komnir upp á Kúbu. Þessi
uppgötvun var áfall fyrir Bandaríkin og bandarískir ráðamenn kröfðust þess
auðvitað að flaugarnar yrðu fjarlægðar því þeir töldu að þessar flaugar ógnuðu
þjóðaröryggi Bandaríkjanna. Sovétmenn neituðu þeirri bón og allt stefndi í átök.

Kennedy tilkynnti ákvörðun ríkisstjórnarinnar í sjónvarpsútsendingu þann 22.
október að hafbann yrði sett á Kúbu og var það löggilt þann 23. október.
Bandaríkjamenn gáfu það út að ef Sovétríkin myndu brjóta hafnbannið myndu þeir
gera árás. Þann dag stóð heimurinn á öndinni þegar sovésk flutningaskip
nálguðust hafnbannslínuna og allt leit út fyrir að þriðja heimsstyrjöldin væri
við það að hefjast, aldrei hafði veröldin staðið nær ógnun kjarnorkstríðs. Á
síðustu stundu ákváðu Sovétmenn að stöðva vopnaflutningsskip sín rétt fyrir utan
hafnbannslínuna og afstýrðu með því gífurlegum hörmungum.

26. og 27. október fékk síðan Kennedy bréf frá Krusjef þar sem hann ýjar að
lausn. Fyrra bréfið var langt og tilfinningaríkt og þar lagði Krusjef til, að ef
Bandaríkin lýstu því opinberlega yfir að þeir myndu tryggja öryggi Kúbu og
afléttu hafnbanninu, þá yrðu eldflaugarnar og vopnin tekin niður. Í seinna
bréfinu var fyrra tilboðið ítrekað og bætt við að Bandaríkjamenn myndu fjarlægja
flaugar sínar sem voru staðsettar við landamæri Tyrklands. En Kennedy vildi ekki
samþykkja það vegna þess að honum fannst það vera of mikil pólitísk eftirgjöf.

Á meðan Kennedy og hans ráðamenn voru að funda um hvað ætti að gera var
bandarísk njósnavél, U2, skotin niður. Þegar það gerðist vildu margir að
loftvarnarbyssur Sovétmanna yrðu sprengdar upp til að tryggja öryggi
Bandaríkjanna. Kennedy vísaði þó þeirri hugmynd á bug því honum fannst að það
fæli í sér of mikla styrjaldarhættu. Á endanum ákvað Kennedy að fallast á
tilboðið sem Krusjef setti fram í fyrra bréfinu en gaf samt aldrei formlegt
loforð um að ráðast ekki á Kúbu. 28. október lýstu Sovétmenn því yfir að þeir
ætluðu að fjarlægja flaugarnar á Kúbu en það var samt ekki fyrr en 20. nóvember
sem var lokið við að taka eldflaugarnar niður og flytja þær í burtu af eyjunni.

Næstu ár, eftir endalok Kúbudeilunnar, einkenndust af vaxandi slökun í
samskiptum stórríkjanna tveggja. Deilan jók mikið á hróður Kennedys því hann
setti Sovétmönnum úrslitakosti og hafði betur í áróðursstríði. Krusjef
hrökklaðist síðan úr embætti 1964 útaf veikri pólitískri stöðu hans, þó að bæði
Sovétmenn og Bandaríkjamen höfðu hrósað sigri í deilunni. Með tímanum hættu
Sovétmenn að trufla útvarpssendingar Bandaríkjamanna í Evrópu og Kennedy fór til
Berlínar og lýsti yfir stuðningi sínum við borgina með orðunum „Ich bin ein
Berliner“. Í ágúst 1963 var síðan undirritaður samningur milli Bretlands,
Sovétríkjanna og Bandaríkjanna um að hætta tilraunum með kjarnavopn. Kennedy var
síðan myrtur 22. nóvember 1963. Átökin um landsvæði utan Evrópu héldu þrátt
fyrir það áfram, þó að minna bæri á hugmyndafræðilegum ágreiningi stórveldana en
áður.



https://is.wikipedia.org/wiki/K%C3%BAba

Lýðveldið Kúba er eyríki á mörkum Karíbahafs, Mexíkóflóa og Atlantshafs. Ríkinu
tilheyra eyjarnar Kúba (sú stærsta af Stóru-Antillaeyjum), Isla de la Juventud
(Æskueyjan) og ýmsar smærri eyjar. Nafnið kemur úr máli taínóindíána cubanacán
sem merkir miðsvæði. Norðan við Kúbu eru Bahamaeyjar, austan megin eru Turks- og
Caicoseyjar, í vestri Mexíkó, í suðri Cayman-eyjar og Jamaíka, og Haítí í
suðaustri. Viðskiptabann Bandaríkjanna gegn Kúbu hefur verið í gildi frá árinu
1962 og er það enn í gildi.

Tilgangurinn með byltingunni var sá að losna við einræðisherran Fulgencio
Batista. Bandaríkjamenn völdu Batista til að stjórna Kúbu og notuðu landið eins
og þeim sýndist. Almenningur græddi ekkert á stanslausu peningastreymi
Bandaríkjamanna inn í Kúbu og mikil fátækt ríkti í landinu.

Enn ríkir viðskiptabann á milli Bandaríkjanna og Kúbu og hefur það verið í gildi
frá árinu 1962. Kúba er enn þá kommúnistaríki og er bróðir Fidel Castro, Raul
Castro, tekinn við sem forseti landsins þar sem að Fidel hefur ekki lengur
heilsu til þess. Á Kúbu er ríkisrekið velferðarkerfi. Skólasókn í grunnskóla er
skylda og öll menntun er ókeypis. Velferðarkerfið felur í sér heilsu- og
slysatryggingar, fæðingarorlof og eftirlaun. Heilbrigðisþjónusta er ókeypis
fyrir sjúklinga. Aðgangur að læknum er góður[heimild vantar] en skortur hefur
verið á lyfjum vegna viðskiptabannsins. Nú er aðgangur að lyfjum betri vegna
þess að landið hefur þróað sinn eigin lyfjaiðnað. Stjórnvöld á Kúbu hafa verið
gagnrýnd fyrir að vera ólýðræðisleg og brjóta mannréttindi með því að vakta,
fangelsa og taka af lífi pólitíska mótmælendur.

Mikilvægasta tekjulind Kúbu alla tuttugustu öldina var útflutningur sykurs.
Undanfarin ár hefur þó dregið verulega úr sykurútflutningnum. Fall kommúnismans
og upplausn Sovétríkjanna hafði skelfilegar afleiðingar fyrir efnahag Kúbu.
Landið var háð aðstoð og ódýrri olíu frá Sovétríkjunum. Sovétríkin niðurgreiddu
einnig kúbverskan sykuriðnað með því að borga meira fyrir sykurinn en nam
heimsmarkaðsverði. Tóbak frá Kúbu og kúbanskir vindlar álitið meðal þess besta í
heimi. Ferðaþjónustan hefur eflst og landið hefur yfir að ráða stærstu
nikkelbirgðum heims. Samstarf og viðskipti við Suður-Ameríku og Evrópusambandið
hafa aukist og landið kaupir ódýra olíu af Venesúela. Landið hefur einnig
viðskipti við Kína.



https://is.wikipedia.org/wiki/K%C3%B3ran

Kóran (arabíska القرآن‎ al-qur’ān, e. Qur'an eða Koran, fr. Curan) þýðir
„upplestur“ eða „framsögn“ og er helgasta rit í Múhameðstrú. Almenn trú múslima
er að Kóraninn sé hið óbrenglaða orð Allah opinberað Múhameð í gegnum
erkiengilinn Gabríel. Sem slíkur á Kóraninn að vera hin síðasta opinberun Allah
til manna og skal duga til dómdags, borin fram orðrétt eins og Allah mælti.
Múslimar trúa því að Kóraninn sé mikilvægast allra rita og ofar lögum manna.
Almenn trú múslima er sú að sá Kóran, sem til er í dag, sé óbreytt útgáfa frá
því sem Múhameð mælti fram á sínum tíma, orð fyrir orð, punkt fyrir punkt, en
Múhameð var sjálfur ólæs og óskrifandi og á að hafa borið fram Kóraninn einungis
munnlega.

Kóraninn er skrifaður á því sem nú kallast trúarleg arabíska sem er töluvert
frábrugðin nútíma arabísku, auk þess sem sýnt hefur verið fram á að finna má
fjölda tökuorða úr öðrum tungumálum í texta hans. Sá sem talar og les nútíma
arabísku getur þó ekki skilið trúarlega arabísku Kóranins án þess að fara í
gegnum sérstaks nám fyrst. Múslimum er gjarnan kennt að söngla eða kyrja vers
Kóranins utanbókar frá barnsaldri. Kóraninn hefur þó verið þýddur á fjölda
tungumála.

Margt hefur verið ritað um uppruna og trúverðugleika Kóranins síðustu áratugina.
Vitað er nú að Kóraninn var ekki færður í rit fyrr en um 150–200 árum eftir
dauða Múhameðs. Flestir fræðimenn múslima trúa því hins vegar að Uthman,
tengdasonur Múhameðs og þriðji kalífinn, hafi látið færa Kóraninn í letur stuttu
eftir dauða Múhameðs, en aðrir múslimar trúa að það hafi verið Abu Bakr, fyrsti
kalífinn, þar sem ein hadíðsaga greinir þannig frá: „Zaid bin Thabit, ansari
sagði, 'Abu Bakr kallaði mig til sín eftir hið mikla fall stríðsmanna í
orustunni við Yamama' (þar sem stór hluti af samtímamönnum Múhameðs voru
drepnir). Umar var þar með Bakr. 'Margir hafa fallið við Yamama, og ég hef
áhyggjur af því að fleiri muni deyja á öðrum vígvöllum af þeim sem kunna að
kveða Kóraninn . Stór hluti Kóranins mun tínast nema þú safnir honum saman.' Ég
svaraði Umari, 'Hvernig get ég gert það sem sendiboði Allah hefur ekki gert? En
Umar hélt áfram að reyna að fá mig til að taka tilboði sínu'. Zaid bin Thabit
bætti við, 'Umar sat þar með Abu Bakr og sagði við mig'. 'Þú ert vís ungur maður
og við munum ekki gruna þig um að fara með lygar eða um gleymsku. Þú varst vanur
að semja hinn guðlega innblástur fyrir sendiboða Allah. Því skalt þú leita
Kóranins og safna honum.' 'Við nafn Allah, ef Abu Bakr hefði skipað mér að færa
til eitt fjallanna hefði það verið mér auðveldara en að safna saman Kóraninum.
Ég sagði við þá báða, “Hvernig vogið þið ykkur að gera hlut sem Spámaðurinn
hefur ekki gert?“. Sagan segir enn fremur að eitthvað af súrum Kóranins hafi þá
þegar verið ritaðar á hluti svo sem dýrabein, skinn, steina og tré. Margt bendir
til þess að Zaid bin Thabit hafi ennfremur verið vel kunnur trúartextum gyðinga,
sbr. hadíð: „Það árið, skipaði Spámaðurinn Zaid bin Thabit að kynna sér vel bók
gyðinga, og sagði 'ég hef áhyggjur af því að þeir muni breyta Bók minni'“.

Ein hadíðsaga sem segir frá því að Uthman hafi fyrirskipað ritun Kóranins segir
svo frá: „Uthman kallaði til sín Zaid, Abdallah, Said og Abd-Rahman. Þeir
skrifuðu handritin að Kóraninum í formi bókar í nokkrum eintökum. Uthman sagði
við þá þrjá sem voru Quraish, ‚Ef ykkur greinir á við Zaid bin Thabit um
einhvern hluta Kóranins, skrifið þá á tungumáli Quraish, þar sem Kóraninn var
opinberaður á þeirra tungumáli.‘ Þeir gerðu sem hann bað.“ Ofangreindar
tilvísanir í hadiðtexta leiða í ljós að ritararnir sjálfir hafi í raun ekki haft
aðgang að nákvæmum texta Kóranins eins og Múhameð á að hafa mælt hann eða
kveðið, auk þess sem tungumálið, eða málýskan, sem notuð var við upphaflega
ritun hans er nokkuð á reiki.

Fræðimennirnir Wansbrough, Schacht, Rippin, Crone, og Humphreys hafa sagt um
uppruna Kóranins: „Nánast samróma álit fræðimanna, sem hafa greint Kóraninn og
hefðirnar (Hadíð), hefur verið það að ritning íslams var ekki opinberuð einum
manni, heldur hafi verið safn síðari tíma sagna og mismunandi útgáfur af þeim,
og virðast hafa verið færðar í rit af hópi manna um nokkur hundruð ára skeið. Sá
Kóran sem við lesum í dag er ekki sá sem hugsanlega fyrirfannst um miðja sjöundu
öldina, heldur var hann ritaður á áttundu og níundu öldinni. Hann var ekki
settur saman í Mekka eða í Medína, heldur í Bagdad. Það var þar og þá sem íslam
tók á sig formlega mynd og varð að trúarbrögðum. Með hliðsjón af þessu er
myndunartími íslams ekki á tíma Múhameðs, heldur nær hann yfir 300 ár.“ Að sama
skapi má gera ráð fyrir að Kóraninn hafi verið settur saman í nokkru flýti og án
lagfærsla eða mikillar vandvirkni, svo sem hvað varðar rangfærslur um
sagnfræðilega atburði og efni sem tekið var úr ritum gyðinga og kristinna.

Einnig hafa verið leiddar að því líkur að Kóraninn eða forveri hans hafi fyrst
komið fram í Bagdad í tíð landstjórans Al-Hajjaj, undir kalífanum Umayyad,
einhvern tíman eftir árið 705.

Hvers vegna ekkert hefur fundist af fyrstu handritum og útgáfum Kóranins, sem
getið er um í hadíðsögnunum sem nefndar hafa verið hér að framan, hefur þótt
nokkuð athyglisvert. Sér í lagi í samanburði við önnur eldri rit sem hafa
varðveist yfir lengri tíma. Um þetta segja Ling og Safadi: „Við höfum engar
vísbendingar um upphaflegu útgáfu Kóranins, né finnast hlutar úr eintökunum
fjórum sem eiga að hafa verið send til Mekka, Medína, Basra og Damaskus“.
Jafnvel þó þessi eintök hafi eyðst með tíma og notkun, mætti ætla að einhverjir
hlutar þeirra hefðu fundist. Við enda sjöundu aldar höfðu innrásarherir múslima
lagt undir sig landsvæði frá Indlandi og allt vestur til Spánar. Kóraninn,
samkvæmd hefðum múslima, var hornsteinninn í trú þeirra. Á öllu þessu svæði,
ættu að finnast einhver skjöl eða handrit með vísan í Kóraninn og efni hans. En
það er ekki einn einasta bókstaf að finna frá þessum tíma. Það er bókstaflega
ekkert sem finnst frá fyrstu þremur kynslóðum íslams (eftir dauða Múhameðs) sem
gæti sýnt að Kóraninn hafi verið til. Til samanburðar við rit kristinna manna má
nefna að varðveist hafa meira en 5.500 grísk handrit að Nýja testamentinu,
10.000 á latínu og að minnsta kosti 9.500 aðrar útgáfur, samtals meira en 25.000
eintök og hlutar úr Nýja testamentinu sem til eru enn þann daginn í dag og flest
skrifuð 25 til 350 árum eftir dauða Jesús”.

Aldursgreining á elstu eintökum Kóranins hefur hingað til verið viðkvæmnismál í
heimi múslima og nákvæm aldursgreining með aðferðum efnagreiningar hefur ekki
verið leyfð. Flestar aldursgreiningar hafa því verið framkvæmdar með greiningum
á leturgerð og ritháttum. Þær greiningar hafa leitt í ljós að elstu rit
Kóranins, sem varðveist hafa, komu fram 150 til 200 árum eftir dauða Múhameðs.
Eitt af elstu eintökum Kóranins er hins vegar geymt í The British Library í
London og á því hefur verið framkvæmd nákvæm aldursgreining undir stjórn
forvarðarins og fræðimannsins Martin Lings (1909–2005), sem sjálfur var múslimi.
Sú aldursgreining leiddi í ljós upprunaaldur við lok áttundu aldar, eða um 800
eftir Krist, og staðfestir þar með kenningar fræðimanna um uppruna Kóranins.

Merkur fundur átti sér stað árið 1972 í Sana'a í Jemen þar sem mikið magn
Kóransíða eða rulla fannst fyrir tilviljun í gamalli mosku sem átti að gera upp.
Síðurnar virðast vera frá ártalinu 705 og bera texta sem er töluvert frábrugðin
þeim Kóran sem við þekkjum í dag. Rannsókn á þessum eintökum stendur enn yfir og
þykir mikið viðkvæmismál fyrir trúarheim Múslima. Þessi fundur þykir ennfremur
renna stoðum undir þá kenningu að núverandi Kóran hafi ekki komið fram fyrr en á
seinni hluta áttundu aldar, löngu eftir dauða Múhameðs.

Fræðimenn hafa greint kóraninn og íslömsku hefðirnar (hadíð) til að sjá rétta
tímaröðun súra kóranins eins og Múhameð á að hafa mælt þær fram. Þýski
sagnfræðingurinn Theodor Nöldeke (1836–1930) er talin hafa sett fram
áreiðanlegustu kenninguna um þetta efni, sem hann birti í bók sinni “Geschichte
des Korans” árið 1860. Samkvæmt kenningum Nöldeke er líklegust tímaröð súra
kóranins sem hér segir: Súrur frá Mekkatímabili Múhameðs er deilt í þrjú
tímabil. Fyrsta tímabilið (frá fyrsta til fimmta ári trúboðs Múhameðs í Mekku)
inniheldur súrur 96, 74, 111,106, 108, 104, 107, 102, 105, 92, 90, 94, 93, 97,
86, 91, 80, 68, 87, 95, 103, 85, '73, 101, 99, 82, 81, 53, 84,100, 79, 77, 78,
88, 89, 75, 83, 69, 51, 52, 56, 55, 112, 109, ll3, 114, og 1. Annað tímabilið
(fimmta og sjötta ár trúboðs Múhameðs) inniheldur súrur 54, 37, 71, 76, 44, 50,
20, 26, 15, 19, 38, 36, 43, 72, 67, 23, 21, 25, 17, 27, og 18. Þriðja tímabilið
(frá sjöunda ári að flutningi Múhameðs til Medína (Yatrib)) inniheldur súrur 32,
41 45, 16, 30, 11, 14,12, 40, 28, 39, 29, 31, 42, 10, 34, 35, 7, 46, 6, og 13.
Súrur sem eignaðar eru Medínatímabili Múhameðs eru svo súrur 2, 98, 64, 62, 8,
47, 3, 61, 57, 4, 65, 59, 33, 63, 24, 58, 22, 48, 66, 60,110, 9, og 5.

Tímaröð súra Kóranins er mikilvæg hvað varðar túlkun hans fyrir klerka múslima
og sér í lagi er ákvæð Kóranins um afturköllun eða niðurfellingu (Kóran 2:106)
mikilvægt, þar sem nýrri vers (arabíska: nasikh) eða tilskipanir fella
samsvarandi en eldri vers (arabíska: mansukh) úr gildi. Afturköllunarvers
Kóranins sem útskýrir í raun að Allah skiptir um skoðun hér og hvar í Kóraninum
og hljómar þannig: “Hvaða teikn sem Vér afmáum eða látum í gleymsku falla,
setjum Vér annað betra eða jafn-gott í þess stað. Er þér ókunnugt, að Allah
hefur vald yfir öllum hlutum?”. Þannig má til að mynda sýna fram á að hinar
herskáru og ofbeldisfullu súrur frá Medínatímabili spámannsins, svo sem níunda
súran, eru atkvæðameiri en eldri og friðsamari súrur frá Mekkatímabilinu. Af
öllum 114 súrum Kóranins eru einungis 43 sem ekki innihalda afturkölluð vers.
Hin grimma og ofbeldisfulla níunda súra fellir ein og sér fjölda annara súra og
versa úr gildi. Sem dæmi er því tilskipun Kóranins um trúboð múslima með
hervaldi rétthærri en trúboð án þvingunar. Þekking á úrfellingum versa er talin
ákaflega mikilvægur þáttur í trúfræðiþjálfun klerka múslima. Klerkar múslima
hafa verið staðnir að því að vitna í eldri og friðsamari súrur Kóranins þegar
verja þarf íslam fyrir vesturlandabúum vitandi að þær hafa verið felldar niður
af nýrri og ofbeldisfyllri súrum. Yfirvöld í Sádi-Arabíu hafa útbúið sérstaka
útgáfu af Kóraninum í enskri þýðingu til dreifingar í moskum á vesturlöndum þar
sem sérstaklega er merkt við vers sem fallin eru úr gildi og bætt er við
útskýringum úr hadíðtextum, sem oft sýna ofbeldisfulla merkingu ýmissa versa.

Til vitnis um miklar andstæður og ruglingslegan boðskap í Kóraninum má benda á
bók indverska umbótasinnans Rafiq Zakaria (1920–2005), sem hann gaf út til
varnar íslam í kjölfar útgáfu bókar Salman Rushdie, Söngvar Satans. Þar vitnar
hann í flest mildari vers kóranins til að reyna að undirstrika friðsamlegan
boðskap en minnist ekki á úrfellingarákvæðið sem fellir mörg þessara versa úr
gildi.

Við lestur þessara versa vakna margar spurningar, svo sem: Hvað hefur Múhameð
bannað sjálfum sér að gera? Hvaða loforð hefur Múhameð svikið en Allah leysti
hann frá eiðnum? Hvaða leyndarmál er það sem ein af eiginkonum Múhameðs hefur
ljóstrað upp og hver var hún? Er Múhameð að hóta að skilja við konur sínar og
taka sér yngri konur? Til að fá svör við þessum spurningum, og þar með skilning
á versunum, þarf að lesa nokkrar hadíðsagnir. Þar kemur fram að konurnar sem um
ræðir eru þær Aisha og Hafsa. Hafsa kom að Múhameð með einni af ambátt hans,
Maríu, á degi sem hann átti að eyða með Höfsu. Múhameð biður Höfsu að halda
þessu leyndu en Hafsa segir Aishu samt frá atvikinu. Í kjölfarið sameinast
eiginkonur Múhameðs um andóf gegn honum en hann fær vitranir frá Allah og hótar
þeim með því að skilja við þær. Þegar öllu er á botninn hvolft er Múhameð í
rétti því Allah hefur lofað honum að vera með þeirri konu sem hann sjálfur kýs
og Allah mun fyrirgefa Múhameð svik hans. Múhameð er því ekki bundinn af
samkomulagi sem hann gerði við eiginkonur sínar um að deila nóttum með þeim
jafnt. Vers sem þessi hafa verið notuð til að sýna fram á að vitranir Múhameðs
eru oftar en ekki hrein hentisemi.

Kóraninn lýsir sjálfum sér sem kraftaverki og hinni fullkomnustu bók allra bóka
og múslimar segja gjarnan að Kóraninn sé eitt mesta bókmenntaverk sem til er
hvað varðar stíl og fagurfræði. Trúboðinn Karl Pfander (1803–1865), sem var
kristinn trúboði meðal múslima á 19. öldinni, hélt því hins vegar fram að ekki
væru allir múslimar á þessari skoðun. Hann segir um Kóraninn „Það er engan vegin
útbreidd skoðun meðal arabískra fræðimanna að bókmenntastíll Kóranins sé hafin
yfir aðrar bækur á arabískri tungu. Margir hafa haldið fram efa um að mælska og
ljóðrænn stíll Kóranins sé meiri en til dæmis Mudallanq at eftir Imraul Quais
eða Maqamat eftir Hariri, þótt fáir þori að halda slíkri skoðun á lofti í löndum
múslima.“ Franski fornleifafræðingurinn Salomon Reinach (1858–1932), sem
skrifaði bók um sögu trúarbragða, hafði mjög svo skýra skoðun á Kóraninum og
lýsti honum þannig: „Frá bókmenntalegu sjónarhorni séð hefur Kóraninn litla
merkingu. Óviðbúinn lesandinn rekst á hverri síðu á endurtekningar, órökréttar
og misvísandi fullyrðingar, reiðilestur og kjánaskap. Það er niðurlægjandi fyrir
mannsandann að hugsa til þess að þetta miðlungs bókmenntaverk hefur verið
rannsakað fram og til baka og að milljónir manna eru enn að eyða tíma sínum í að
lesa það.“

Íslamsfræðingurinn og trúboðinn Jay Smith hefur gagnrýnt Múhameðstrú og
Kóraninn. Hann segir um trúverðugleika Kóranins, „Flestir vesturlandabúar hafa
hingað til viðurkennt kenningar íslams um Kóraninn án gagnrýni. Þeir hafa ekki
haft þekkingu til að deila um trúverðugleika hans, þar sem allar röksemdir
múslima hafa verið byggðar á Kóraninum sjálfum og því ekki hægt að sanna þær eða
afsanna. Mikillar varkárni hefur einnig gætt þegar kemur að því að gagnrýna
Kóraninn og spámanninn, þar sem viðbrögð múslima hafa ávallt verið harkaleg í
garð þeirra sem það gera. Vesturlandabúar hafa því í raun einungis gert ráð
fyrir að múslimar hafi einhverjar sannanir fyrir fullyrðingum sínum.“

Rannsóknir á uppruna og trúverðugleika Kóransins hafa gjarnan þótt viðkvæmar og
alltaf mætt mikilli andúð múslima. Þeir sem gagnrýna Kóraninn hafa gjarnan
fengið morðhótanir frá klerkum Múslima, samanber morðtilraun sem egyptski
nóbelsverðlaunahafinn Naguib Mahfouz varð fyrir, mál rithöfundarins Salman
Rushdie, morðið á hollenska kvikmyndaleikstjóranum Theo Van Gogh of fleiri. Sir
William Muir (1819–1905), sem var einn mesti fræðimaður Evrópu um sögu íslams á
19. öldinni sagði þessi beinskeyttu orð um Kóraninn: “Kóraninn er einhver
ófyrirleitnasti óvinur siðmenningar, frelsis og sannleika sem heimsbyggðin hefur
kynnst”.

Kóraninn kom út í íslenskri þýðingu Helga Hálfdanarsonar árið 1993 og var
endurskoðuð þýðing gefin út tíu árum síðar.



https://is.wikipedia.org/wiki/K%C3%ADna

Kína (中国/中國, Pinyin Zhōngguó, Wade-Giles þýðir jakob er bestur i gta meginlandi
Austur-Asíu ásamt nokkrum eyjum undan ströndinni sem síðan 1949 hefur verið
skipt á milli Alþýðulýðveldisins Kína (nær yfir meginlandið auk Hong Kong og
Makaó) og Lýðveldisins Kína (nær yfir Tævan auk nærliggjandi eyja). Höfuðborg
Alþýðulýðveldisins er Beijing.

Kína er ein af elstu samfelldu siðmenningum á Jörðinni og ritkerfið sem þar var
notað er það elsta sem var í sífelldri notkun. Saga þess hefur einkennst af
stríði og friði til skiptis og blóðugum erjum mismunandi keisaraætta.
Nýlendustefna Evrópumanna, innrás Japana og borgarastríð bitnaði illa á Kína á
19. og 20. öld og stuðlaði að núverandi skiptingu landsins.

Íbúar svæðisins telja vel yfir einn milljarð og eru flestir af þjóð
Han-kínverja. Tungumál þeirra er kínverska sem notast að mestu við sama ritmálið
en skiptist í margar talmáls-mállýskur. Að Kína liggja þrettán lönd; Víetnam,
Laos, Myanmar, Indland, Pakistan, Kirgistan, Afghanistan, Kasakstan,
Tadsjikistan, Rússland, Mongólía, Norður-Kórea og Nepal.



https://is.wikipedia.org/wiki/Hvalvei%C3%B0ar

Hvalveiðar eru veiðar á hvölum. Slíkar veiðar hafa verið stundaðar frá örófi
alda en náðu hámarki á 19. öld og fyrri hluta 20. aldar vegna mikillar
eftirspurnar eftir lýsi sem unnið var úr hvalspiki, þá gengu veiðarnar mjög
nærri mörgum hvalategundum. Í seinni tíð hafa hvalveiðar þó aðallega verið
stundaðar vegna kjötsins. Alþjóðahvalveiðiráðið var stofnað 1946 til að hafa
stjórn á hvalveiðum á heimsvísu. Árið 1986 bannaði ráðið svo allar hvalveiðar í
atvinnuskyni en harðar deilur hafa staðið um bannið allar götur síðan. Undanþága
frá því var þó veitt vegna svokallaðra vísindaveiða og einnig vegna veiða
frumbyggja.

Hvalir voru verðmætt veiðifang frá því að Ísland tók að byggjast. Framan af voru
hvalveiðar Íslendinga tækifærisveiðar fremur en atvinnuveiðar. Íslendingar nýttu
að mestu hvalreka og veiddu aðeins hvali í litlum mæli fram á 20. öld. Lengst af
voru það erlendar þjóðir sem veiddu hvali í atvinnuskyni við Íslandsstrendur.
Fyrst voru það Baskar og Hollendingar á 17. öld og síðan Norðmenn 200 árum
seinna. Íslendingar fóru hins vegar ekki að veiða hvali í atvinnuskyni fyrr en
eftir fyrri heimsstyrjöldina.

Hvalveiðar erlendra manna á tímabilinu 1600-1915 hafði áhrif á íslenskt
samfélag. Gátu Íslendingar til að mynda stundað ólöglega verslun við erlenda
hvalveiðimenn á tímum einokunarinnar og kynntu Baskar og Hollendingar
Íslendingum meðal annars fyrir tóbaksreykingum. Þegar Norðmenn hófu hvalveiðar
við Ísland á 19. öld kenndu þeir Íslendingum t.d. að reka stórútgerð. Þeir höfðu
jafnframt menningarleg og pólitísk áhrif á líf fólks á Íslandi.

Áður fyrr var talið að erlendir hvalveiðimenn höfðu ekki byggt landstöðvar á
Íslandi og stundað þar lýsisbræðslu. Fornleifarannsóknir hafa þó sýnt að Baskar
reistu að minnsta kosti þrjár slíkar á Vestfjörðum á 17. öld, það er á Kóngsey,
Strákatanga og Strákey. Á árunum 2005-2010 fór fram fornleifauppgröftur á
hvalstöðinni á Strákatanga og fannst þar mikið magn tóbakspípa. Gefur það til
kynna að erlendu hvalveiðimennirnir á Strákatanga hafi flutt inn tóbak og selt
Íslendingum á 17. öld.

Norðmenn hófu hvalveiðar við Ísland árið 1883. Fyrst byggðu þeir átta
hvalstöðvar á Vestfjörðum. Á liðlega einum áratugi áttu þeir eftir að ganga svo
nærri hvalstofninum við Vestfirði að fáir voru eftir á miðunum svo að þeir færðu
sig um set til Austurlands í von um betri veiðar. Búseta norsku
hvalveiðimannanna var þó ætíð umdeild og voru stórhvalaveiðar bannaðar á Íslandi
árið 1915 þegar ljóst þótti að hvalstofninn væri að hverfa sökum veiða
Norðmanna.

Caroline Paulsen, Magnús Rafnsson og Ragnar Edvardsson. (2008). Foreign Whaling
in Iceland: Archaeological Excavations at Strákatangi in Hveravík,
Kaldrananeshreppi 2007. Data Structure Report. NV nr. 5-08. Bolungarvík:
Náttúrustofa Vestfjarða.

Gylfi Björn Helgason. (2015). Hvalveiðar Norðmanna við Vestfirði á 19. öld.
Bolungarvík: Rannsóknasetur Háskóla Íslands á Vestfjörðum.

Magnús Rafnsson. (2015). Cultural Exchange and Socialization in the Westfjords.
Í Xabier Irujo og Viola G. Miglio (ritstj.), Basque Whaling in Iceland in the
XVII Century: Legal Organization, Cultural Exchange and Conflicts of the Basque
Fisheries in the North Atlantic (bls. 291-318). Santa Barbara: University of
California.

Ragnar Edvardsson. (2015). The Strákatangi Whaling Project in Strandasýsla: An
Archaeological Site in the Westfjords. Í Xabier Irujo og Viola G. Miglio
(ritstj.), Basque Whaling in Iceland in the XVII Century: Legal Organization,
Cultural Exchange and Conflicts of the Basque Fisheries in the North Atlantic
(bls. 319-344). Santa Barbara: University of California.

Trausti Einarsson. (1987). Hvalveiðar við Ísland 1600-1939. Í Bergsteinn Jónsson
(ritstj.), Studia historica: 8. bindi. Reykjavík: Bókaútgáfa Menningarsjóðs.

Fornleifur. (2014, 3. febrúar). Hvalasaga - 1. hluti. Sótt 2. maí 2016
af http://fornleifur.blog.is/blog/fornleifur/entry/1352233/.

Ragnar Edvardsson og Magnús Rafnsson. (2011). Hvalveiðar útlendinga á 17. öld:
Fornleifarannsóknir á Strákatanga 2005-2010. Árbók Hins íslenzka fornleifafélags
2011, 145-166.

Smári Geirsson. (2015). Stórhvalaveiðar við Ísland til 1915. Reykjavík:
Sögufélag.



https://is.wikipedia.org/wiki/Hvalfj%C3%B6r%C3%B0ur

Hvalfjörður er mjór og djúpur fjörður inn af Faxaflóa á Vesturlandi, norðan við
Kollafjörð og sunnan við Borgarfjörð. Norðan megin við fjörðinn er Akranes og
sunnan megin er Kjalarnes. Hann er um það bil 30 km að lengd.

Um miðjan fjörðinn að norðanverðu er Grundartangi þar sem rekin er
járnblendiverksmiðja og álver. Þar er nú ein stærsta höfn landsins. Gegnt
Grundartanga er Maríuhöfn á Hálsnesi sem var ein aðalhöfn landsins á
síðmiðöldum. Botnsdalur, í botni Hvalfjarðar, er vinsælt útivistarsvæði og þar
er hæsti foss landsins, Glymur. Innarlega í firðinum eru víða leirur og þar er
fjölbreytt fuglalíf og mikið um krækling.

Á árunum 1996-1998 voru gerð göng, Hvalfjarðargöngin, undir utanverðan Hvalfjörð
og styttu þau hringveginn um eina 55 km þar sem ekki var lengur þörf á að fara
fyrir fjörðinn, 62 km leið. Enn er þó hægt að aka fyrir Hvalfjörð eftir þjóðveg
47.

Í síðari heimsstyrjöld gegndi Hvalfjörður mjög mikilvægu hlutverki. Flotastöð
bandamanna var innst í Hvalfirði þar sem Hvalstöðin er. Þar var skipalægi og
viðkomustaður skipalesta á leið milli Bandaríkjanna og Sovétríkjanna og oft voru
mörg skip á firðinum. Bækistöðvar voru reistar í landi Litlasands og Miðsands og
þar má enn sjá minjar frá stríðsárunum, meðal annars bragga sem hafa verið
gerðir upp.

Við Þyril var byggð hvalverkunarstöð árið 1948, sú eina á landinu, sem síðar
hefur verið í rekstri með hléum.

Hvalfjörður er sögustaður Harðar sögu og Hólmverja. Innarlega á firðinum er
lítil eyja sem heitir Geirshólmi en er oft ranglega kölluð Harðarhólmi. Þar á
útlaginn Hörður Grímkelsson að hafa hafst við með fjölmennan flokk en þegar hann
og menn hans höfðu verið felldir í landi er sagt að Helga kona Harðar hafi synt
í land með syni þeirra tvo. Á Sturlungaöld var aftur flokkur manna í Geirshólma
um tíma, þegar Svarthöfði Dufgusson hafðist þar við með flokk manna Sturlu
Sighvatssonar og fór ránshendi um sveitirnar.



https://is.wikipedia.org/wiki/Helgi_magri

Helgi magri Eyvindarson var íslenskur landnámsmaður, sem nam land í Eyjafirði.
Hann var kristinn og bjó á Kristnesi.

Faðir hans var Eyvindur austmaður Bjarnarson, fæddur á Gautlandi. Björn faðir
Eyvindar deildi við Sigfast mág Sölvars Gautakonungs, brenndi hann inni og fór
að því búnu til Noregs, fyrst til Gríms hersis en þá Öndótts kráku á Ögðum. Á
sumrum fór Björn í vesturvíking. Móðir Eyvindar var Hlíf dóttir Hrólfs
Ingjaldssonar Fróðasonar konungs. Kona Eyvindar var Rafarta dóttir Kjarvals
Írakonungs. Önnur dóttir Kjarvals var Kormlöð móðir Þorgríms Grímólfssonar sem
var aftur bróðursonur Álfs egðska. Sonur Þorgríms var Eyvindur faðir Össurar er
átti Beru dóttur Egils Grímssonar. Björgu systur Helga átti Úlfur skjálgi
Högnason.

Helgi var fæddur á Írlandi. Eyvindur og Rafarta létu Helga í fóstur í Suðureyjum
þegar hann var barn að aldri en þegar þau komu að sækja hann tveimur vetrum
seinna hafði hann verið sveltur svo að þau þekktu hann ekki. Eftir það var hann
kallaður Helgi magri. Hann varð virðingarmaður mikill er hann fullorðnaðist.
Hann kvæntist Þórunni hyrnu, dóttur Ketils flatnefs, og áttu þau mörg börn.

Helgi hafði tekið kristni en var blendinn í trúnni og hét á Þór til sjófara og
harðræða. Hann ákvað að fara til Íslands með konu sína og börn og nema þar land.
Þegar hann sá til lands hét hann á Þór að vísa sér til lands og sigldi síðan
norður um land og inn í Eyjafjörð og tók land á Árskógsströnd og var þar fyrsta
veturinn. Um vorið sigldi hann svo innar í fjörðinn, kannaði héraðið og nam svo
allan Eyjafjörð. Hann settist svo að á Kristnesi og bjó þar. Sagt er að áður en
hann reisti bæ sinn hafi Þórunn kona hans orðið léttari í Þórunnareyju í
Eyjafjarðará og alið þar dóttur sem kölluð var Þorbjörg hólmasól.

Synir hans voru Hrólfur á Gnúpufelli og Ingjaldur á Efri-Þverá en dætur hans
voru Helga kona Auðuns rotins Þórólfssonar, Hlíf kona Þorgeirs Þórðarsonar,
Þórhildur kona Auðólfs landnámsmanns í Öxnadal, Þóra kona Gunnars sonar Úlfljóts
lögsögumanns, Ingunn kona Hámundar heljarskinns og Þorbjörg hólmasól kona
Böðólfs Grímssonar.



https://is.wikipedia.org/wiki/Harry_Potter

Harry Potter er bókasería sem inniheldur sjö bækur, skrifaðar af breska
höfundinum J.K. Rowling. Bækurnar fjalla um ungan, munaðarlausan dreng, sem elst
upp hjá hræðilegu frændfólki sínu, Dursley-fjölskyldunni og ævintýri hans í
galdraheiminum, ásamt Ron Weasley, Hermione Granger og fleirum. Á ellefta
aldursári fær hann bréf frá Hogwarts, skóla galdra og seiða, þar sem útskýrt er
fyrir honum að hann sé galdramaður og megi því sækja skóla í Hogwarts. Bækurnar
snúast aðallega um baráttu hans við vonda galdramanninn Voldemort, sem drap
foreldra Harrys þegar hann stjórnaði galdraheiminum og var að reyna að losna við
„muggana“ (fólk sem getur ekki galdrað) og galdramenn af muggættum. Búnar hafa
verið til myndir, tölvuleikir og ýmislegt fleira.

Fyrsta bókin, Harry Potter og viskusteinninn, var gefin út árið 1997 og heitir á
frummálinu Harry Potter and the Philosopher's Stone. Síðan þá hafa vinsældir
galdrastráksins aukist til muna. Í júní 2008 höfðu verið seldar yfir 400
milljónir eintaka af bókunum og þær þýddar á 67 tungumál og síðustu fjórar
bækurnar hafa slegið heimsmet í því að seljast hraðast, allra tíma.

Harry James Potter fæddist þann 31. júlí árið 1980. Harry Potter er lítill og
mjór, með dökkt og úfið hár. Hann er með græn augu, kringlótt gleraugu og ör á
enninu, sem er í laginu eins og elding. Hann er lifandi eftirmynd föður síns, en
er með grænu augun frá móður sinni. Foreldrar hans voru James Potter og Lily
(Evans) Potter. Harry er þekktur um allan galdraheiminn sem „drengurinn sem
lifði af“.

Á hrekkjavöku þegar Harry var rúmlega eins árs kom Voldemort, einn verst
innrætti galdramaður sem uppi hafði verið, heim til hans með það í huga að myrða
hann og móður hans, því hún var af muggaættum. Ástæðan var sú að spákona nokkur
hafði spáð fyrir um að drengur sem líklega var Harry myndi einhvern daginn sigra
Voldemort, hinn myrka herra.

Þar með var Harry munaðarlaus og var skilinn eftir hjá móðursystur sinni
(Petuniu) og fjölskyldu hennar, ásamt bréfi sem útskýrði það sem gerst hafði.
Ættingjar Harrys voru öll muggar, venjulegt fólk án galdrahæfileika, og höfðu
sérstaka andstyggð á göldrum og öllu sem var óvenjulegt. Hann bjó við
yfirgengilegt harðræði alla bernsku sína og fékk ekki að vita neitt um
galdraheiminn.

Á ellefta afmælisdegi Harrys komst hann að því hver hann var í raun og veru. Þá
um haustið fékk hann að fara í Hogwartsskóla þar sem hann lærði galdra og
fjölkynngi. Hann lenti í Gryffindor heimavistinni sem er ein af fjórum
heimavistum skólans og er heimavist hinna hugdjörfu. Í Hogwart eignaðist Harry
fjöldann allan af góðum vinum og voru bestu vinir hans Ron Weasley og Hermione
Granger. Harry keppti með heimavistarliðinu sínu í Quidditch, sem leitari og er
Quidditch íþróttaleikur galdramanna og kvenna. Hann var yngsti leikmaðurinn í
heila öld til að keppa í innanskólakeppninni.

Samband Harrys og Dumbledores skólastjóra er mjög sérstakt og virðist oft sem
Harry eigi erfitt með að viðurkenna fyrir Dumbledore þegar hann á í vandræðum
eða þegar honum líður illa. Samt virðist skólameistarinn alltaf vita nokkurn
veginn hvað er að gerast hjá honum og gerir sitt besta til að líta eftir
stráknum.

Töfrasprotar Harrys (11 tommur úr kristþyrnisviði, fjöður úr fönix) og
Voldemorts (13 og 1/2 tomma ýviður, fjöður úr fönix) eru tengdir þar sem þeir
eru bræðrasprotar og er kjarni þeirra úr fjöðrum af fönixinum Fawkes sem er
gælufönix Dumbledores. Þessar tvær fjaðirir eru einu fjaðrirnar sem þessi
ákveðni fönix hefur nokkurntíman gefið af sér til töfrasprotagerðar. Harry fékk
líka ýmsa aðra af kröftum Voldemorts þegar hann missti máttinn. Því er Harry
talsvert máttugri en aðrir jafnaldrar hans og jafnvel fullþroskaðir galdramenn
og auk þess talar hann slöngutungu sem er sjaldgæfur hæfileiki meðal
galdramanna. Þennan hæfileika hafði Voldemort líka.

Á fjórða ári sínu í Hogwart tók Harry þátt í Þrígaldraleikunum sem voru þá
haldnir í fyrsta skipti í yfir 100 ár. Hann var yngsti keppandinn og hefði í
raun ekki átt að taka þátt en brögðum var beitt til að hann yrði fyrir valinu.
Sá sem stóð fyrir því var yfirlýstur stuðningsmaður Voldemorts og sá hann einnig
til þess að Harry stæði uppi sem sigurvegari leikanna þar sem bikarinn var
leiðarlykill sem flutti hann beina leið til Voldemorts og þjóna hans. Þar var
Harry notaður, gegn eigin vilja, í athöfn til að endurreisa hinn myrka herra.
Eftir mikið og erfitt einvígi við Voldemort komst Harry þó heilu og höldnu heim
til Hogwart þar sem hann gat sagt frá því sem fram hafði farið um kvöldið.



https://is.wikipedia.org/wiki/HTML5

HTML5 er ívafsmál fyrir vefsíður. HTML5 er nýjasta opinbera útgáfa HTML frá því
í október 2014. Hugmyndin er að það minnki þörfina fyrir íforrit sem nú eru
notuð til að skila ákveðinni tegund af margmiðlun, eins og Adobe Flash,
Microsoft Silverlight og Sun JavaFX. Þannig víkkar staðallinn út
notkunarmöguleika skjalalíkansins og skriftumála og bætir við nýjum
forritunarviðmótum á borð við skilgreint svæði fyrir tvívíða teikningu
(<canvas>), afspilun kvikmynda og hljóðs (<video>, <audio>) og margt fleira.

Ætlunin var að HTML5 yrði að W3C-tilmælum síðla árs 2010 en mikill dráttur varð
á vinnslu þess. Stuðningur vafra við HTML5 var lengi takmarkaður en það
breyttist þegar aðgerðasafnið WebKit, sem meðal annars er notað í vafranum
Safari, útfærði meiri stuðning en áður hafði þekkst árið 2007. Í kjölfarið ákvað
Apple Inc. að sleppa stuðningi við Adobe Flash í bæði iPhone og iPad. Þetta
hefur skapað aukinn þrýsting á að útfæra margmiðlun á vefsíðum með HTML5 í stað
Flash.



https://is.wikipedia.org/wiki/Global_Positioning_System

Global Positioning System, þekktast undir skammstöfuninni GPS, er tækni sem
gerir fólki kleift að finna staðsetningu sína á jörðinni með skekkju innan við
tuttugu metra.

GPS er byggt á að minnsta kosti 24 gervihnöttum, sem senda stanslaust
staðsetningur til móttakaranna á jörðinni. Hver gervihnöttur ferðast tvisvar á
sólarhring í kringum jörðina. Þeir eru staðsettir þannig að það eru ávallt að
minnsta kosti 4 gervihnettir sjáanlegir á hverjum bletti jarðarinnar. 5
jarðstöðvar, fjórar venjulegar og ein aðalstöð, fylgjast með hnöttunum og senda
leiðréttingarmerki til gervihnattana til að leiðrétta klukkur eða staðsetningar
þeirra. Stöðvarnar fimm eru í Hawaii, Ascension, Diego Garcia, Kwajalein og
Colorado Springs. GPS móttakararnir taka við merkjum af hnöttunum og reikna með
hjálp fjarlægðar frá hverjum hnetti staðsetninguna á jörðinni.

Til að fá staðsetningu þarf móttakarinn 4 tungl þeas. 3 tungl sem ákvarða x,y,z
og 1 sem ákvarðar tíma. Hann fær merki frá hnetti nr.1 og veit hvað er langt
síðan að merkið var sent. Þannig veit hann hvað hann er langt frá hnettinum.
Sama með hnetti nr. 2 og 3. Það gefur okkur tvær mögulegar staðsetningur. Ein á
jörðinni og ein í geimnum. Tækið útilokar punktinum í geimnum og er þá aðeins
ein staðsetning eftir sem tækið sýnir á skjánum. En það þýðir að GPS tæknin
virkar ekki í geimnum.

Þróun á kerfinu hófst 1973 í Bandaríkjunum, en önnur lönd hafa einnig verið að
rannsaka í þessa átt og koma upp eigin kerfum. Evrópubandalagið ætlar sér að
setja Galileo kerfið í gang í lok 2010 með 30 hnöttum. GLONASS kerfið rússa kom
í gang 1996 með 24 hnöttum.



https://is.wikipedia.org/wiki/Gabon

Gabon er land í Vestur-Afríku (stundum þó talið til Mið-Afríku) með strönd að
Atlantshafi (Gíneuflóa) í vestri og landamæri að Miðbaugs-Gíneu, Kamerún og
Lýðveldinu Kongó. Frá því landið fékk sjálfstæði frá Frökkum 17. ágúst 1960 hafa
aðeins tveir forsetar ríkt þar nánast einráðir. Omar Bongo var þar samfellt við
völd frá 1967 til dauðadags árið 2009 og því þaulsætnasti þjóðhöfðingi Afríku.
Snemma á 10. áratug 20. aldar tók Gabon upp fjölflokkakerfi og nýja lýðræðislega
stjórnarskrá. Fámenni landsins (tæp 1.5 milljón íbúar) og miklar
náttúruauðlindir hafa gert það að verkum að Gabon er eitt af auðugustu ríkjum
þessa heimshluta.

Elstu grafirnar á Lopezhöfða eru taldar vera yfir 8000 ára gamlar og geyma
steinaldarverkfæri fyrstu íbúa Gabon. Pygmíar fluttust til landsins seint á 2.
árþúsundinu f.Kr. og viku síðan fyrir bantúmönnum þegar þeir síðarnefndu tóku að
breiðast út um álfuna. Annars er lítið vitað um sögu Gabon fyrir komu
Evrópumanna.

Portúgalskir landkönnuðir komu fyrst til Gabon á 15. öld og skírðu landið Gabon
eftir orðinu gabao sem er tegund klæðnaðar. Strönd Gabon varð síðan miðstöð
fyrir þrælaverslunina og á 16. og 17. öld bættust ensk, frönsk og hollensk
kaupskip við þau portúgölsku.

Milli 1839 og 1841 gerðu Frakkar samninga við höfðingja þeirra ættbálka sem
bjuggu við ströndina um að svæðið yrði franskt verndarsvæði. Árið 1849 var
borgin Libreville stofnuð af föngum sem frelsaðir höfðu verið af þrælaskipi.
1885 gerðu Frakkar landið að nýlendu og frönsk stjórn hófst 1903. Árið 1910 var
Gabon gert hluti af Frönsku Miðbaugs-Afríku. Árið 1959 var Franska
Miðbaugs-Afríka lögð niður og Gabon, Tsjad, Mið-Afríkulýðveldið og Vestur-Kongó
fengu sjálfstæði árið eftir.

Í fyrstu kosningunum buðu tveir listar fram en hvorugur þeirra fékk nægilegan
meirihluta. Leon M'Ba varð forsætisráðherra. Í kjölfarið var ákveðið að sameina
listana og í kosningunum 1961 bauð einn listi fram og M'Ba varð forseti. Fyrir
kosningarnar 1964 var kosningakerfinu breytt og aðeins listi M'Ba gat uppfyllt
kröfurnar. Tilraun til valdaráns hersins sem fylgdi í kjölfarið var hrundið af
frönskum hersveitum. Í öðrum kosningum sama ár fékk listi M'Ba öruggan
meirihluta þingsæta og M'Ba var forseti til 1967 þegar hann lést og
varaforsetinn Omar Bongo tók við. Í mars 1968 afnam Omar Bongo fjölflokkakerfið
og kom á flokksræði.

Við upphaf 10. áratugarins kom upp mikil óánægja með stjórnarfar og efnahag
landsins sem leiddi til fjöldamótmæla og verkfalla. Í kjölfarið var komið á
fjölflokkakerfi með nýrri stjórnarskrá. Spennan hélst enn mikil og þegar Bongo
var endurkjörinn forseti árið 1993 með 51% atkvæða neitaði stjórnarandstaðan að
viðurkenna úrslitin. Alvarlegar óeirðir leiddu til þess að stjórn og
stjórnarandstaða gerðu með sér samning, Parísarsamkomulagið, árið 1994 sem
leiddi til myndunar þjóðstjórnar. Bongo var endurkjörinn með miklum mun í
kosningum 1998 og 2005. Eftir að hann lést árið 2009 var sonur hans, Ali Bongo
Ondimba, kjörinn forseti.

Gabon á strönd að Atlantshafi og nokkuð breið slétta liggur upp af vogskorinni
ströndinni. Vestasti oddi landsins er Lopezhöfði sem myndar suðurmörk Gíneuflóa.
Fljótið Ogooué hlykkjast um landið sem er að stærstum hluta flóðslétta þess. Það
rennur út í Atlantshafið rétt sunnan við Port Gentil. Stærsta þverá Ogooué er
Ivindo. Önnur fljót eru Komo sem rennur í Gabonvík sunnan við Libreville og
Nyanga.

Eftir því sem innar dregur í landið hækkar það og endar í fjöllum þar sem eru
upptök helstu þveráa Ogooé. Mikið hefur verið lagt í að vernda náttúrulegt
umhverfi landsins og árið 2002 tilkynnti stjórn Gabon um stofnun þrettán
þjóðgarða. Suður- og austurhluti landsins eru gresja.

Gabon er lýðveldi með forsetaræði á grundvelli stjórnarskrárinnar frá 1961 sem
var breytt árið 1975 og endurskrifuð árið 1991. Þingið skiptist í tvær deildir
og þar sitja 120 þingmenn sem kjörnir eru til fimm ára í senn. Forsetinn er
kjörinn í almennum kosningum til sjö ára í senn. Hann útnefnir síðan
forsætisráðherra, ráðherra og dómara í hæstarétt.

Í Gabon hefur verið fjölflokkakerfi frá árinu 1991, en langstærsti flokkurinn er
gabonski demókrataflokkurinn sem hefur verið við völd frá því landið fékk
sjálfstæði. Stjórnarandstöðuflokkar eru leyfðir en hafa engan raunverulegan
möguleika til að komast til valda. Forsetinn hefur mikil völd og getur meðal
annars leyst upp þingið og lýst yfir neyðarlögum og skipt um ríkisstjórn.

Efnahagslíf í Gabon er blómlegra en hjá mörgum nágrannaríkjum þess og
landsframleiðsla á mann er um fjórum sinnum hærri en meðaltalið í Afríku sunnan
Sahara. Ríkidæmi landsins stafar aðallega af olíuvinnslu úr sjó utan við strönd
landsins, en olía stendur undir 80% af verðmæti útflutnings. Gabon var
fullgildur meðlimur OPEC frá 1975 til 1995. Helstu náttúruauðlindir í Gabon eru
olíulindir, mangannámur og timbur. Gjaldfelling CFA-frankans 12. janúar 1994
leiddi til verðbólguskots sem gekk yfir á tveimur árum með hjálp Alþjóða
gjaldeyrissjóðsins. Landið græddi á hækkun olíuverðs undir lok 10. áratugarins
en síðan þá hefur framleiðslan minnkað.

Í Gabon búa um fimmtíu þjóðflokkar með sérstakt tungumál og siði sem þó eru smám
saman á undanhaldi. Langstærsti þjóðflokkurinn er Fang, en aðrir stórir hópar
eru Myene, Bakota, Eshira, Bapounou og Okande. Öll málin eru bantúmál en franska
er opinbert tungumál landsins.

Eitt af einkennistáknum Gabon eru grímur með sérstöku lagi fyrir hvern
þjóðflokk.

Um tveir þriðju hlutar íbúa Gabon eru kristnir en andatrú frá því fyrir komu
Evrópubúa er talin vera trúarbrögð um 20% landsmanna.



https://is.wikipedia.org/wiki/Frumeind

Frumeind eða atóm er smæsta aðgreinanlega eining frumefnis, sem jafnframt hefur
efnafræðilega eiginleika þess til að bera. Frumeind er þannig grundvallareining
efna og helst óbreytt í efnahvörfum.

Frumeind má einnig skipta í tvo hluta: kjarna og rafeindasvigrúm.
Rafeindasvigrúmið hýsir allar rafeindir frumeindarinnar og mynda rafeindirnar
ský um kjarnann. Kjarninn samanstendur af róteindum og nifteindum. Frumeind er
sögð vera óhlaðin ef fjöldi róteinda og rafeinda er jafn. Annars kallast hún
jón, og hefur jákvæða rafhleðslu ef róteindir eru fleiri en rafeindirnar, annars
neikvæða hleðslu. Þótt ómögulegt sé samtímis að ákvarða bæði hraða og
staðsetningu einstakra rafeinda nákvæmlega, má skipta rafeindaskýinu upp í hvolf
eftir orkustigi rafeindanna. Hvolfin samsvara þá fjarlægð frá kjarnanum, þar sem
hærra orkustig merkir meiri fjarlægð frá kjarnanum. Rafeindirnar leitast við að
fylla orkulægri hvolfin, en hvert hvolf getur aðeins rúmað ákveðinn fjölda skv.
reglunni 2n2 þar sem n er raðtala hvolfsins talið frá kjarna. Rafeindir sem
sitja yst í tiltekinni frumeind nefnast gildisrafeindir og hafa mest áhrif á
efnafræðilega hegðun hennar. Þær gegna lykilhlutverki í að binda frumdeindir
saman og þannig mynda sameindir. Efnishlutur sem eingöngu er gerður úr einni
tegund frumeinda kallast frumefni.

Sætistala frumefna ræðst af fjölda róteinda. Frumeindir sem hafa sömu sætistölu
geta haft ólíkan fjölda nifteinda, þessar eindir eru kallaðar samsætur. Dæmi um
þær eru til dæmis:

Hvert atóm hefur kjarna sem samanstendur af kjarneindunum róteind og nifteind.
Þessum eindum er haldið saman af sterka kjarnakraftinum. Radíus kjarnans er
u.þ.b. 1.07 ⋅ A 3 {\displaystyle {\begin{smallmatrix}1.07\cdot
{\sqrt[{3}]{A}}\end{smallmatrix}}}   fm þar sem A er fjöldi kjarneinda í
kjarnanum. Þessi stærð er mun minni en heildar radíus atómsins sem er á
stærðargráðunni 105 fm, þannig að kjarninn er aðeins brotabrot af heildar stærð
atómsins en næstum allur massi atómsins er bundinn í kjarnanum, massi
rafeindanna er mun minni er massi kjarnans og yfirleitt ekki tekinn með í
útreikningum sem varða atómið í heild.

Kjarneindirnar eru fermíeindir og því gildir einsetulögmál Paulis um þær. Þ.e.
hver róteind er með sér skammtaástand og deilir því ástandi ekki með annarri
róteind, sama gildir um nifteindirnar en þar sem þessar tvær kjarneindir hafa
mismunandi hleðslu þá gildir einsetulögmálið ekki á milli þeirra.

Fjöldi róteinda ákvarðar sætistölu atómsins og þar með stöðu atómsins innan
lotukerfisins. Hvert atóm getur haft mismunandi samsætur þar sem fjöldi
nifteinda getur verið mismunandi en fjöldi kjarneinda ákveða kjarnagerðina.

Umhverfis kjarnann eru rafeindir. Þessar rafeindir skiptast niður í svokölluð
rafeindasvigrúm, sjá má fyrstu fimm svigrúmin á mynd hér til hliðar.
Rafeindasvigrúmin hafa ákveðið rúmmál, sem eru háð skammtafræðilegum eiginleikum
rafeindanna og eru þær að finna innan þessa rúmmáls en nákvæmlega hvar innan
þess er ómögulegt að ákveða með tilraunum eða útreikningum (sjá óvissulögmál
Heisenbergs), aðeins líkindi á staðsetningu og hraðavigur rafeindarinnar er hægt
að reikna með skammtafræðilegum útreikningum. Rafeindasvigrúmin eru kyrrstæð
m.t.t. kjarna frumeindarinnar.

Grískir heimspekingar komu fyrst með þá kenningu að allt efni væri gert úr
ódeilanlegum eindum og nefndu þeir þessar eindir atomos sem samanstendur af a,
sem er neitandi forskeyti og tomos, skurður, sem sagt, eitthvað sem ekki er hægt
að skera eða deila og lýsti þetta trú þeirra um eðli þessara einda
(atomos=ódeili). Demókrítos frá Abderu er sérstaklega kenndur við þessa
kenningu. Hér ber að undirstrika að þessar fyrstu hugmyndir um ódeilanlegar
frumeindir eru í mikilsverðu tilliti frábrugðnar hugmyndum nútímamanna. Grísku
frumeindasinnarnir hugsuðu sér að frumeindirnar væru í raun allar gerðar af sama
efni en að þær aðgreindust í óendanlegan fjölda tilbrigða eftir stærð og lögun,
þar sem eindir af hverju tilbrigði/tegund áttu að vera eilífar og óbreytanlegar.
Stærð (þó alltaf örsmá) og lögun eindanna átti að ákvarða efnafræðilega
eiginleika þeirra. Þetta áttu að vera grunneiningar alls hversdagsleg efnis, sem
yfirleitt er hrærigrautur einda af mismunandi gerðum. Þó fyrirfinnast
efnishlutir sem samanstanda eingöngu af eindum af tiltekinni gerð, sem átti t.d.
að gilda um vatn, loft og eld. Þannig var hægt að tala um frumefni, þ.e.a.s efni
sem samanstæði aðeins af eindum af tiltekinni gerð. En það er m.a. þetta atriði
sem tengir þessi fornaldarfræði við nútíma hugmyndir um frumeindir.

Spurningin um tilvist frumeinda/ódeila var mjög umdeild allt frá fornöld og fram
á seinni hluta 19. aldar. Spurningin var alltaf nátengd efnafræði og snérist um
það hvort frumefni væru til og þá hvort tiltekið frumefni samanstæði af
ódeilanlegum frumeindum. Smá saman tókst þó að renna stoðum undir kenninguna um
tilvist frumefna, t.d. með uppgötvun fosfórs á 17. öld og síðar súrefnis á 18.
öld. Árið 1808 setti John Dalton síðan fram þá kenningu að frumefni væru samsett
af einni gerð frumeinda, sem líkt og frumeindir Demokrítosar væru óbreytanlegar
í lögun og byggingu. Önnur efnasambönd mætti síðan fá fram með því að blanda
ólíkum frumefnum saman. Um miðja 19. öld vann rússneski efnafræðingurinn
Mendelejevs við að setja upp töflu eða kerfi frumefna sem byggðist á upplýsingum
um atóm massa frumefna, en menn höfðu ekki hugmynd um innri gerð atóma á þessum
tíma. Þetta kerfi kallast lotukerfi.

Af þessu má ljóst vera að það var skilgreiningar atriði um frumeindir/atóm að
þær væru ókljúfanlegar, sbr. nafnið atomos. Það er því dálítið kaldhæðnislegt að
þær tilraunir og uppgötvanir sem loks leiddu til þess að frumeindirnar voru
teknar í sátt, sýndu beinlínis að frumeindirnar voru kljúfanlegar. Með uppgötvun
rafeindarinnar undir lok 19. aldar fóru menn að velta því fyrir sér hvort atómið
væri samansett úr fleiri eindum og voru það einna helst uppgötvanir J. J.
Thomson, Henri Becquerel og Ernest Rutherford sem ruddu brautina í þeim efnum.
1896 uppgötvaði Becquerel geislavirkni og ári síðar uppgötvaði Thomson
rafeindina. Rutherford tilkynnti svo um uppgötvun kjarnans 1911. Allan þennan
gerjunartíma veltu menn því fyrir sér hvernig frumeindir væru uppbyggðir og
hvernig þær viðhéldu stöðugleika. Loks árið 1913, tókst Niels Bohr að setja fram
líkan fyrir vetnisfrumeindina, sem skapaði grundvöll fyrir áframhaldandi starf
og skilning á byggingu frumeinda. Ekki náðust myndir af atómum fyrr en á 20. öld
með tilkomu rafeindasmásjárinnar.



https://is.wikipedia.org/wiki/Emil%C3%ADana_Torrini

Emilíana Torrini Davíðsdóttir (fædd 16. maí 1977) er íslensk söngkona best þekkt
fyrir hljómdisk sinn Love in the Time of Science og fyrir flutning sinn á laginu
„Gollum's song“ í kvikmyndinni Hringadróttinssögu.

Faðir Emilíönu er ítalskur en móðir hennar er íslensk. Emilíana ólst upp í
Kópavogi og byrjaði sjö ára að syngja í kór. Árið 1994 sigraði hún í Söngkeppni
framhaldsskólanna með því að flytja lagið „I Will Survive“. Hún eignaðist sitt
fyrsta barn,strák, 6.september 2010.

Á árunum 1994 til 1996 gaf Emilíana þrjár plötur á Íslandi en varð fræg þegar
hún gaf út plötuna Love in the Time of Science árið 1999 og einnig þegar hún
söng lagið „Gollum's song“. Árið 2005 kom út platan Fisherman's Woman með
lögunum „Sunny road“ og „Heartstopper“. Emilíana hlaut þrenn verðlaun á íslensku
tónlistarverðlaunahátíðinni árið 2006.

Emíliana hefur unnið með mörgum þekktum tónlistamönnum svo sem Kylie Minogue,
Moby, Sting, Dido, Travis, Tricky og Adem.



https://is.wikipedia.org/wiki/DNA

DNA (skammstöfun á enska heitinu deoxyribonucleic acid, sjaldnar þekkt undir
íslenska nafninu deoxýríbósakjarnsýra skammstafað sem DKS) er kjarnsýra sem
myndar erfðaefni í öllum lífverum og sumum veirum. Hún er mynduð úr tveimur
þráðum línulegra fjölliða af deoxýríbókirnum sem vefjast hvor um annan og mynda
þannig form sem minnir á hringstiga. Röð kirnanna myndar kóða sem fruman getur
lesið úr allar þær upplýsingar sem hún þarf til að sinna starfsemi sinni og hafa
stjórn á einstökum lífefnafræðilegum ferlum. Gen eru DNA-bútar, sem geyma
arfbærar uppýsingar um samsetningu prótína eða virkra RNA-sameinda. Stýrlar eru
DNA-bútar sem stjórna því hvenær gen undir þeirra stjórn eru tjáð. Inni í frumum
er DNA-sameindunum pakkað saman, með próteinum, í stórar einingar sem kallast
litningar. Litningar eru mismargir í mismunandi lífverum (í mönnum eru 46
litningar) og samanlagt mynda þeir erfðamengi lífverunnar. Í heilkjörnungum er
DNA-ið inni í kjarna frumunnar en í dreifkjörnungum er það í umfryminu.

Þegar fruma skiptir sér er allt DNA-ið í frumunni eftirmyndað því nýju
dóttur-frumurnar þurfa báðar að innihalda alla litninga lífverunnar. Í DNA
eftirmyndun eru þræðirnir tveir aðskildir og nýjir þræðir myndaðir við þá báða.
Nýju þræðirnir eru nákvæm eftirmynd gömlu þráðanna því ensímið DNA pólýmerasi
sér um að para rétta basa við gömlu þræðina.



https://is.wikipedia.org/wiki/Boston

Boston er höfuðborg og stærsta borg Massachusettsfylkis í Bandaríkjunum. Borgin
er einskonar óopinber höfuðborg þess svæðis sem kallað er Nýja England og ein
elsta, ríkasta og menningarlega mikilvægasta borg Bandaríkjanna. Efnahagur
borgarinnar byggir aðallega á menntun, heilsu, viðskiptum og tækni. Boston var
stofnuð 17. september árið 1630 af Bretum í nýlenduleit. Íbúafjöldi í borginni
sjálfri er yfir 600.000, en á stórborgarsvæðinu eru íbúarnir um 4,5 milljónir
talsins (áætlaður fjöldi árið 2008).

Borgin er í miðju Boston-Worcester-Manchester CSA (Combined Statistical Area),
sem er hið sjöunda stærsta í Bandaríkjunum. Til þess svæðis teljast hlutar
fylkjana New Hampshire, Maine, Rhode Island, og Connecticut. Borgin er líka
miðja Stór-Bostonsvæðisins, sem tekur til borganna Cambridge, Brookline, Quincy,
Newton og margra úthverfa við Boston.

Boston ber ýmis gæluheiti. Borgin á hæð (e. The City on a Hill) er heiti
upprunnið frá landstjóra nýlendunnar við Massachusettsflóa, John Winthrop að
nafni. Takmark hans var að búa til borg svipaðri þeirri sem nefnd er í Nýja
testamentinu: „Þér eruð ljós heimsins. Borg, sem á [hæð] stendur, fær ekki
dulist.“ Hún yrði sjáanleg öllum og það myndi tryggja að ef landnemarnir gerðu
gegn vilja Guðs þá yrði það öðrum víti til varnaðar. Heitið á einnig við um
hæðir þrjár sem Boston var byggð á. Áður fyrr bjuggu kaupmenn í Boston til
bakaðar baunir með innfluttum melassa og fékk bærinn því viðurnefnið Baunabær
(e. Beantown). Þriðja heitið er Miðpunkturinn, sem er stytt útgáfa af orðtaki
rithöfundarins Oliver Wendell Holmes: „Miðpunktur sólkerfisins“ eða alheimsins.
William Tudor, einn stofnenda North American Review, nefndi borgina Aþenu
Ameríku vegna menningarlegs mikilvægi hennar og andlegra áhrifa. Borgin er
stundum kölluð Hreintrúarborgin því stofnendur hennar voru hreintrúarmenn og
einnig Vagga frelsisins vegna mikilvægi hennar í frelsisstríði Bandaríkjanna.
Íbúar Boston og nágrennis eru gjarnan kallaðir „Bostonians“ á ensku.

Boston var stofnuð 17. september árið 1630 af hreintrúuðum landnemum frá
Englandi á höfða sem frumbyggjar kölluðu Shawmut. Mjótt eiði tengdi höfðann við
meginlandið sem var umkringdur Massachusettsflóa og mýrlendinu við óseyrar
árinnar Charles. Fyrstu evrópsku landnemar Boston kölluðu svæðið Trimountaine.
Síðar var bærinn nefndur eftir Boston í Lincolnhéraði á Englandi en þaðan höfðu
margir mikilsmetnir „pílagríma“-landnemar komið. Meirihluti fyrstu íbúa Boston
var hreintrúarsinnaður. Fyrsti landstjóri nýlendunnar við Massachusettsflóa,
John Winthrop, hélt fræga predikun sem hét „Borg uppi á hæð“, sem útskýrði
hugmynd hans um sérstakan samning á milli Guðs og Boston. Winthrop skrifaði
einnig undir svokallaðan Cambridge sáttmála sem er mikilvægt skjal sem markar
stofnun borgarinnar. Siðareglur hreintrúarmanna mótuðu afar stöðugt og vel
skipulagt samfélag í Boston. Svo dæmi sé tekið, stofnuðu hreintrúarsinnar fyrstu
skóla Ameríku stuttu eftir landnám, Latínuskólann í Boston (1635) og háskólann
Harvard (1636). Dugnaður, heiðarleiki og áhersla á nám eru enn í dag hluti af
menningu Boston.

Snemma á sjöunda áratug 18. aldar reyndu Bretar að ná stjórn yfir nýlendunum
þrettán, aðallega með sköttum. Þetta varð til þess að íbúar Boston hófu
frelsisstríðið. Blóðbaðið í Boston, teboðið í Boston og önnur söguleg átök áttu
sér stað í eða nálægt borginni, svo sem bardagin um Lexington og Concord,
bardaginn um Bunker Hill og umsátrið um Boston. Það var á þessu tímabili sem
Paul Revere fór hina frægu miðnæturreið.

Eftir byltinguna varð Boston ein ríkasta hafnarborg veraldar — romm, fiskur,
salt og tóbak var þar helst á meðal útflutningsvara. Gamalgrónar fjölskyldur í
Boston voru á þessum tíma álitnar yfirstétt í samfélaginu. Meðlimir
yfirstéttarinnar voru síðar kallaðir Boston brahmanarnir. Árið 1822 var Boston
formlega stofnsett með lögum. Upp úr 1800 varð iðnaðarvarningur borgarinnar
orðin mikilvægari fyrir efnahag hennar en alþjóðleg viðskipti. Þar til snemma á
20. öld var Boston á meðal stærstu framleiðsluborga landsins og þá sérstaklega
eftirtektaverð fyrir framleiðslu á fötum, leðurvarningi og vélum. Frá miðri til
ofanverðar 19. aldar dafnaði menningin í Boston — hún varð þekkt fyrir fágaða
bókmenntamenningu og rausnarlegs stuðnings við listirnar. Hún varð einnig
miðstöð afnámssinna þrælahalds.

Á öðrum áratug 19. aldar breyttist þjóðernisskipting Boston til muna; Írar og
Ítalir fluttu til Boston í stórum stíl og með þeim kom rómversk-kaþólska
kirkjan. Í dag eru kaþólikkar í meirihluta í Boston. Írar hafa spilað stórt
hlutverk í stjórnmálum í Boston — meðal frægra Íra eru John F. Fitzgerald, Tip
O'Neil og Kennedy-fjölskyldan.

Á milli 1630 og 1890 þrefaldaðist stærð borgarinnar vegna landheimtu, þá
sérstaklega með uppfyllingu í mýrar, leirur og skörð milli hafnarbakka. Þetta
kallaði Walter Muir Whitehill „að skera niður hæðirnar til að fylla upp í
voganna“. Stærstu framkvæmdirnar hófust 1807 þegar efri hluti Beacon Hill var
notaður til að fylla upp í 20 hektara myllutjörn sem síðar varð Haymarket Square
(suður af North Station svæðinu í dag). Stjórnarráð Massachusetts stendur nú á
Beacon Hill. Frekari framkvæmdir bjuggu til landsvæði undir bæjarhlutana South
End, West End, Financial District og Chinatown. Eftir eldsvoðann mikla í Boston
1872 var húsabrak notað sem uppfyllingarefni við höfnina í miðbænum.
Landfyllingaraðgerðir við Back Bay voru líka stórfenglegar. Frá miðri til
ofanverðar 19. aldar var fyllt upp í 2,4 km² af ísöltu votlendi vestur af Boston
Common með jarðveg frá Needham Heights sem þangað var fluttur með
járnbrautarlest. Þá samlagaðist Boston bæjarfélögum sínum East Boston,
Dorchester, South Boston, Brighton, Allston, Hyde Park, Roxbury, West Roxbury,
Jamaica Plain og Charlestown.

Snemma á 20. öld varð hnignun í efnahagslífi borgarinnar þar sem verksmiðjur
voru úreltar og fyrirtæki fluttust á brott í leit að ódýrara vinnuafli. Til að
svara þessari hnignun voru ýmis endurnýjunarverkefni sett í gang, til að mynda
niðurrif á gamla West End svæðinu og bygging Government Center. Á sjöunda áratug
19. aldar var aftur blásið lífi í efnahagslífið eftir um 30 ára samdrátt. Borgin
varð þá leiðandi í verðbréfasjóðsiðnaði. Þá hafði Boston þegar orðstír fyrir
góða heilbrigðisþjónustu. Sjúkrahús á borð við Massachusetts General Hospital,
Beth Israel Deaconess Medical Center og Brigham and Women's Hospital voru
leiðandi í heilbrigðismálum í landinu með nýbreytni og umhyggju sjúklinga.
Háskólar eins og Harvard, MIT, Boston University og Boston College löðuðu marga
nemendur til sín. Upp úr 1974 átti borgin í erfiðleikum vegna átaka út af þeirri
aðskilnaðarstefnu sem neyddi lituð börn til að ganga í skóla utan síns hverfis.
Mikil ólga og ofbeldi var í kringum opinbera skóla um miðjan sjöunda áratuginn
vegna þessa og hún undirstrikaði þann strekking sem var á milli kynþátta í
borginni.

Menning Boston á margt sameginlegt með öðrum svæðum Nýja Englands. Þar á meðal
má nefna hreiminn á norðurhluta Nýja Englands, þekktur sem Boston-enska og
matreiðslu sem einkennist af sjávarréttum, salti og mjólkurvörum. Írsk-ættaðir
Bandaríkjamenn hafa í gegnum tíðina haft sterk áhrif á Boston, einkum á
stjórnmál og trúarstofnanir.

Boston er af mörgum talin hámenningarleg borg, ef til vill vegna góðs orðstírs
hennar á sviði menntunar, en stór hluti menningarsögu borgarinnar á rætur að
rekja til háskólanna. Borgina prýða mörg falleg leikhús á borð við Cutler
Majestic Theatre, Boston Opera House, Citi Performing Arts Center, Colonial
Theater og Orpheum Theatre. Nokkrar stórar listastofnanir starfa í Boston; þar á
meðal Boston Symphony Orchestra, Boston Ballet, Boston Early Music Festival,
Boston Lyric Opera Company, OperaBoston, og Handel and Haydn Society (ein elstu
kórsamtök Bandaríkjanna).

Vegna mikilvægis borgarinnar í frelsisstríði Bandaríkjanna hafa nokkrir
sögufægir staðir verið varðveittir frá þeim tíma. Marga þeirra er hægt að finna
meðfram Freedom Trail, markaðri með línu af rauðum múrsteinum í gangstéttinni. Í
borginni eru einnig nokkur virt söfn á borð við Museum of Fine Arts og Isabella
Stewart Gardner Museum. John F. Kennedy-bókasafnið er til húsa í Massachusetts
háskóla. Á meðal annarra athyglisverðra staða má nefna Boston Athenaeum (eitt
elsta einkarekna bókasafn Bandaríkjanna), Boston Children's Museum, Bull & Finch
Pub (þekkt sem sögusvið sjónvarpsþáttarins Cheers), Museum of Science, og New
England Aquarium.



https://is.wikipedia.org/wiki/Beijing

Beijing eða Peking er höfuðborg Alþýðulýðveldisins Kína. Á kínversku
Beijing (uppl.), (北京), merkir nafnið „Norður-höfuðborg“. Norður, vestur og suður
af Beijing er Hebei-hérað og í suðaustri er sveitarfélagið Tianjin.

Beijing er næstfjölmennasta borg landsins, næst á eftir Sjanghæ. Beijing er
miðpunktur mennta og menningar auk þess sem stjórnvöld stýra landinu þaðan.
Sjanghæ og Hong Kong eru hins vegar meira áberandi hvað varðar efnahagsleg
umsvif.

Frá 1928  til 1949, var borgin kölluð Beiping (北平), sem þýðir „Norðlægur
friður“. Nafninu var breytt þegar Kuomingtang setti á fót höfuðborg í Nanking
(南京) („suður-höfuðborg“).

Við stofnun Alþýðulýðveldisins Kína endurreisti Kommúnistaflokkur Kína Beijing
sem höfuðborg landsins. Kaldara loftslag er í Beijing, heldur en í Aþenu.

Borgir stóðu þar sem nú er Bejing á fyrsta árþúsundi fyrir Krist og höfuðborg
Yan-ríkisins (燕), var stofnuð við Ji (T: 薊 / S: 蓟), nærri því hvar Beijing
stendur í dag.

Á tímum Sui- og Tang-ættanna, voru einungis litlir bæir þar sem Bejing er nú.
Fjöldi fornra skálda sótti staðinn heim og syrgði fornar borgir.

Árið 936, afsalaði seinni Jin-ættin (936-947) sér stórum hluta Norður-Kína á
sitt vald, þar með talinn þann stað þar sem Beijing stendur nú, til
Liao-ættarinnar. Árið 938 reisti Liao-ættin borg þar sem nú er Beijing og
kallaði hana Nanjing („suður-höfuðborg“). Árið 1125 innlimaði Jinn-ættin Liao,
og flutti höfuðborg sína árið 1153 til Beijing en kallaði hana Zhongdu (中都), eða
„Mið-höfuðborgina“, suðvestur af miðborg Beijing nútímans.

Mongólar brenndu Zhongdu til grunna 1215 og byggðu sína eigin stór-höfuðborg,
Dadu (大都), norður af höfuðborg Jin-ættarinnar árið 1267 og markar það upphaf
Beijing. Markó Póló kallaði svæðið „Cambuluc“. Kublai Khan, sem vildi verða
keisari Kína, byggði sína borg svo norðarlega fremur en nær miðju landsins svo
hún stæði nær þeim stað þar sem veldi hans var mest, í Mongólíu. Enn má sjá
leifar af borgarmúr reistum af Mongólum í Beijing.

Þriðji Ming-keisarinn Zhu Di (朱棣) flutti höfuðborg Ming-ættarinnar frá Nanjing
til Beijing (北京), árið 1403. Meðan Ming-ættin ríkti tók borgin á sig mikinn
hluta núverandi myndar. Borgarmúrar Beijing frá Ming-tímabilinu þjónuðu sem
borgarmúrar uns þeir voru rifnir og annar hringvegurinn lagður þar sem þeir
stóðu áður.

Kínamúrinn, liggur að hluta í gegnum nyrðri hluta borgarinnar, varði borgina frá
áhlaupum flækinga úr auðninni.

Chang'an breiðgatan liggur þvert í gegnum miðja borgina frá austri til vesturs
fram hjá Tian'anmen. Kínversk stjórnvöld kalla breiðgötuna oft „fyrsta stræti
Kína“.

Í Beijing eru ríkjandi þrír meginstraumar í byggingarlist. Í fyrsta lagi eru þar
hús í hefðbundnum stíl kínverska keisaradæmisins. Ef til vill eru bestu dæmin um
byggingar í þessum stíl Hlið hins himneska friðar og Forboðna borgin. Í öðru
lagi eru byggingar í hinum svonefnda „sínó-sov“-stíl. Þetta eru hús sem reist
voru á sjötta, sjöunda og áttunda áratugunum. Að lokum er þó nokkuð um
nútímabygginarlist í Beijing.

Tian'anmen (hlið hins himneska friðar) er andlegur miðdepill Kína, hvort sem er
vegna sjálfs sín eða þeirrar staðreyndar að þar er aðgangurinn að Forboðnu
borginni. Þá er og á heimsminjaskrá Badaling, bútur úr Kínamúrnum, Sumar-höllin,
og hið himneska hof.

Þrjár útvarpstöðvar senda út efni á ensku en það eru: Hit FM á FM 88.7, Easy FMá
FM 91.5, og Radio 774 á AM 774.

Í Beijing er mikill fjöldi menntastofnanna, þar á meðal Tsinghua-háskóli og
Beijing-háskóli. Að auki eru að minnsta kosti 57 aðrir skólar á háskólastigi í
Beijing. Á hverju ári koma margir skiptinemar til borgarinnar frá Japan, Kóreu,
Suðaustur-Asíu, Norður-Ameríku, Evrópu og víðar.

Árið 2008 voru Sumarólympíuleikarnir og sumarólympíumót fatlaðra haldin í
Beijing. Af því voru byggð mörg ný íþróttamannvirki í borginni.

Mörg íþróttalið hafa aðsetur í borginni, svo sem hafnaboltaliðið
Beijing-tígurnir, íshokkíliðið Kínahákarlarnir, körfuknattleiksliðið
Beijing-endurnar og knattspyrnuliðin Beijing Guoan og Beijing Hongdeng.



https://is.wikipedia.org/wiki/Bankahruni%C3%B0_%C3%A1_%C3%8Dslandi

Bankahrunið á Íslandi eða Hrunið eins og það er oftast kallað í daglegu tali er
heiti á gjaldþroti þriggja stærstu íslensku viðskiptabankanna haustið 2008 í
kjölfar efnahagskreppunnar á Íslandi 2008–2011. Glitnir (í dag Íslandsbanki) var
tekinn yfir af íslenska ríkinu þann 29. september, þann 6. október voru hin
svonefndu neyðarlög sett, degi seinna, þann 7. október tók Fjármálaeftirlitið
(FME) yfir rekstur Landsbanka Íslands og tveimur dögum seinna tók FME yfir
Kaupþing banka (í dag Arion banki).

Gjaldþrot bandaríska bankans Lehman Brothers í september 2008 setti Glitni í
erfiða stöðu þar sem Glitnir reiddi sig á lán frá Lehman Brothers. Í lok
september var því lýst yfir að Glitnir yrði þjóðnýttur að meirihluta. Þá fór af
stað flókin atburðarrás sem leiddi til hruns hinna tveggja stóru íslensku
viðskiptabankanna, Landsbankans og Kaupþings á aðeins rétt rúmlega viku.
Afleiðingar Hrunsins urðu tilefni að milliríkjadeilum Íslands við Bretland og
Holland vegna Icesavereikninga Landsbankans í þeim löndum.

Alþingi Íslands skipaði sérstaka rannsóknarnefnd sem hafði það hlutverk að
komast að því hverjar orsakir hrunsins voru. Rannsóknarnefndin skilaði af sér
skýrslu 12. apríl 2010 og í kjölfarið var Geir Haarde kærður til landsdóms að
ákvörðun Alþingis. Landsdómur sakfelldi Geir fyrir vanrækslu í starfi sínu sem
forsætisráðherra, en gerði honum þó enga refsingu. Fram hafa komið kenningar á
skjön við niðurstöðu rannsóknarnefndar Alþingis um að of mikil ríkisafskipti
hafi orsakað hrun bankanna.

Þann 29. september var tilkynnt að íslenska ríkið myndi eignast 75% hlut í
Glitni fyrir 600 milljónir evra eða um 84 milljarða íslenskra króna. Þær ástæður
sem gefnar voru fyrir yfirtökunni voru þröng lausafjársstaða Glitnis og erfitt
ástand á alþjóðlegum fjármálamörkuðum. Davíð Oddsson seðlabankastjóri sagði að
ef ekki hefði verið gripið til aðgerða þá hefði hlutafé bankans verið 0 og hann
farið í þrot. Talið er að ein meginástæða fyrir erfiðleikum Glitnis hafi verið
gjaldþrot bandaríska bankans Lehman Brothers sem átti í viðskiptum við Glitni.
Nánast um leið og þetta var tilkynnt lækkaði alþjóðlega matsfyrirtækið Standard
& Poor's einkunnir sínar fyrir ríkissjóð sem og Íbúðalánasjóð. Lokað var fyrir
öll viðskipti með fjármálasjóði Glitnis, og varð þetta til þess að Stoðir fór í
greiðslustöðvun. Viðskipti með peningamarkaðssjóðinn Sjóð 9 og
skuldabréfasjóðina Sjóð 1 og Sjóð 9 EUR voru til sérstakrar athugunar en opnað
var aftur fyrir viðskiptum 1. október en þá hafði endurmat á virði Sjóðs 9
lækkað gengi hans um 7%. Seinna bárust fréttir af því að ríkissjóður hefði
greitt 11 milljarða króna inn á Sjóð 9 vegna þess Illugi Gunnarsson, þingmaður
Sjálfstæðisflokksins, hafði verið í stjórn Sjóðs 9 frá því í byrjun árs 2008 og
sjóðurinn mætti því ekki fara í þrot. Þetta reyndist rangt, hið rétta var að
Glitnir hafði keypt skuldabréf Stoða í Sjóð 9 með eigin peningum.

Daginn eftir voru sýnd viðtöl á RÚV og á Stöð 2 við Jón Ásgeir Jóhannesson,
aðaleiganda Stoða sem var kjölfestufjárfestir í Glitni með 32% hlut. Jón sagði
erlenda banka hafa lokað fyrir lánum til Glitnis með stuttum fyrirvara og þess
vegna hafi verið ákveðið að leita til Seðlabankans eftir lánum gegn veðum. Þá
kom einnig fram í viðtali við Þorstein Má Baldvinsson, stjórnarformann Glitnis,
að Glitnir hefði boðið tvo veðpakka gegn láninu; annan metinn á 750 milljónir
evra og síðari á 1.340 milljónir evra. Jón gagnrýndi yfirtökuna harkalega sem
hann nefndi „stærsta bankarán Íslandssögunnar”; hann sagði enn fremur stjórn
fyrirtækisins hafa verið „stillt upp við vegg. Við sögðum fulltrúum
ríkisstjórnarinnar að við teldum þessa leið alveg fráleita enda gæti hún haft
víðtæk áhrif á allt fjármálakerfið hér á landi og væri í engu samræmi við
eignasafn félagsins.“ Jón virtist þar með vera að ýja að því að pólitískar
ástæður lægju að baki ákvörðuninni um að ríkið eignaðist hlutaféð á þessu verði.

Daginn eftir barst nafnlaus ábending um að ekki hefði verið einhugur meðal
stjórnar Stoða um yfirlýsinguna.

Þann 1. október gerði Straumur-Burðarás kaupsamning við Landsbankann um kaup á
þremur dótturfyrirtækjum; Landsbankinn Kepler með 380 starfsmenn í 7 löndum;
Frakklandi, Hollandi, Ítalíu, Spáni, Sviss, Þýskalandi og BNA. Landsbankinn
Securities með 200 starfsmenn í Lundúnum og Edinborg og Merrion Landsbanki með
100 starfsmenn á Írlandi. Kaupverðið var ákveðið 380 m. evra, eða um 55 ma.k.
Ekki varð af þessum kaupum vegna þess að þann 7. október yfirtók íslenska ríkið
rekstur Landsbankans og því taldi stjórn Straums-Burðaráss ekki lengur vera
forsendur fyrir samningnum. Honum var rift þann 10. október.

Sama dag rauf gengisvísitala íslensku krónunnar 200 stiga múrinn og hafði þá
aldrei verið hærri. Í fréttum kom fram að mögulegar lausnir til þess að koma á
jafnvægi í íslensku efnahagslífi væru að selja Kaupþing til sænska bankans
Skandinaviska Enskilda Banken, með því að íslenskir lífeyrissjóðir seldu
erlendar eignir sínar og í þriðja lagi að leita ásjár hjá
Alþjóðagjaldeyrissjóðnum.

Eftir stífa fundarsetur íslensku ríkisstjórnarinnar með ýmsum hagsmunaaðilum úr
einkageiranum tilkynnti Geir H. Haarde að kvöldi 5. október að samkomulag hefði
verið gert við íslensku bankana um að þeir myndu draga úr umsvifum sínum
erlendis, með sölu á eignum sínum þar.

Daginn eftir ávarpaði Geir H. Haarde, forsætisráðherra, íslensku þjóðina í
ávarpi sem var sjónvarpað og útvarpað beint. Hann sagði efnahag íslensku
viðskiptabankana nema margfalda landsframleiðslu á við íslenska ríkið sem væri
„svo smátt í samanburði“. Hann lagði áherslu á að staða bankanna hefði versnað
mikið, mjög hratt, að raunveruleg hætta væri á því að „íslenska þjóðarbúið
myndi, ef allt færi á versta veg, sogast með bönkunum inn í brimrótið og
afleiðingin yrði þjóðargjaldþrot“ og að verkefni stjórnvalda á næstu dögum væri
„að koma í veg fyrir að upplausnarástand skapist, ef íslensku bankarnir verða
óstarfhæfir að einhverju marki.“ Geir lauk ávarpi sínu á hinum fleygu orðum Guð
blessi Ísland.

Sérstök neyðarlög, um heimild til fjárveitingar úr ríkissjóði vegna sérstakra
aðstæðna á fjármálamarkaði o.fl., voru samþykkt samdægurs. Lögin heimiluðu
fjármálaráðherra „fyrir hönd ríkissjóðs ... að reiða fram fjármagn til að stofna
nýtt fjármálafyrirtæki eða yfirtaka fjármálafyrirtæki eða þrotabú þess í heild
eða að hluta.“ Talsverðar undanþágur frá lögum um fjármálafyrirtæki, starfsmenn
þess og viðskipti, voru veittar frá beitingu þessara laga. Að auki var
ríkissjóði heimilað að leggja sparisjóði til fjárhæð sem nemur 20% af bókfærðu
eigin fé.

Ýmsar breytingar voru gerðar á lögum um fjármálafyrirtæki, meðal annars var bætt
við nýrri grein, með fyrirsögninni Sérstakar ráðstafanir, þar sem
Fjármálaeftirlitinu voru veittar umtalsverðar valdheimildir. Með þeim fyrirvara
að tilefnið teljist til „sérstakra aðstæðna eða atvika, í því skyni að takmarka
tjón eða hættu á tjóni á fjármálamarkaði“ var Fjármálaeftirlitinu gert heimilt
að stofna til hluthafafundar hjá fjármálafyrirtæki og eiga þar fulltrúa sem
stýrir fundinum, hefur málfrelsi og tillögurétt. Væru aðstæður „mjög knýjandi“
hefði sá fulltrúi úrslitavald á fundinum, meðal annars til yfirtöku á rekstri og
eignum fyrirtækisins en slíka ákvörðun þyrfti að rökstyðja skriflega til
stjórnar fyrirtækisins, og til lögbærra eftirlitsaðila erlendis eftir atvikum.

Lögum um innstæðutryggingar og tryggingakerfi fyrir fjárfesta var einnig breytt.
Þau lög lúta að Tryggingarsjóði innistæðueigenda og fjárfesta og eiga „að veita
innstæðueigendum í viðskiptabönkum og sparisjóðum og viðskiptavinum fyrirtækja
sem nýta sér heimildir laga til að stunda viðskipti með verðbréf lágmarksvernd
gegn greiðsluerfiðleikum viðkomandi fyrirtækis í samræmi við ákvæði laga
þessara.“Lögum um húsnæðismál var einnig breytt.

Þann 7. október tók Fjármálaeftirlitið yfir rekstur Landsbankans, bankastjórar
störfuðu eftir sem áður en við stjórn bankans tók sjálfstætt skipuð skilanefnd.
Þetta var gert „til að tryggja áframhaldandi viðskiptabankastarfsemi á Íslandi”.
Sams konar ferli átti sér stað með rekstur Glitnis, og þar með var fallið frá
kaupum ríkisins á 75% hlut í bankanum sem tilkynnt hafði verið um 29. september.
Sama dag var Nýi Landsbanki Íslands hf. stofnaður, hann tók til starfa tveimur
dögum seinna.

Þann 7. október tilkynnti Seðlabankinn að staðfest hefði verið að Rússland myndi
veita Íslandi lán að upphæð 4 milljarða evra til þess að styrkja gjaldeyrisforða
Íslendinga. Það að Íslendingar skyldu leita til Rússlands um lán kom mörgum á
óvart bæði innanlands og utan.Geir H. Haarde forsætisráðherra útskýrði stöðu
Íslendinga á blaðamannafundi með erlendum blaðamönnum:

Forsætisráðherra tók það sérstaklega fram að með þessum ummælum sínum átti hann
ekki við Norðurlandaþjóðirnar sem hefðu gert gjaldeyrisskiptasamninga við
Íslendinga.

Skömmu síðar kom fram að engin formleg ósk hafi borist til Rússa frá Íslendingum
um lán, að samningaviðræður hafi ekki verið hafnar og að engin ákvörðun hafi
verið tekin um að veita Íslendingum lán. Seðlabankinn tilkynnti seinna sama dag
að Ísland og Rússland myndu hefja viðræður innan fárra daga. Davíð Oddsson,
bankastjóri sagði í viðtali við Bloomberg að fréttatilkynning Seðlabankans þess
efnis að Íslendingar hafi fengið lán frá Rússum hafi ekki verið rétt og að rétt
væri að þjóðirnar tvær ættu nú í viðræðum um hugsanlegt lán.

Í afar umdeildu viðtali í Kastljósi sem sýnt var um kvöldið varði Davíð Oddsson
seðlabankastjóri yfirtöku Glitnis og í svari hans kom meðal annars fram að
„þegar skuldirnar eru orðnar þannig að íslensku bankarnir þurfa 50-55 milljarða
evra á þremur til fjórum árum næstu - og geta ekki útvegað sér það því þeir
markaðir eru lokaðir - þá værum við að setja slíkan skuldaklafa á börnin okkar
og barnabörnin, að það væri þrældómur fyrir annarra manna sök“. Hann sagði að
aðgerðir íslenskra stjórnvalda væru sambærilegar við aðgerðir bandarísku
ríkisstjórnarinnar varðandi Washington Mutual sem er bandarískur sparisjóður sem
fór í greiðslustöðvun 25. september 2008. Meðal þeirra sem gagnrýndu Davíð voru
Richard Portes, sem áður hafði unnið afar jákvæða skýrslu um íslenskt
viðskiptalíf fyrir Viðskiptaráð Íslands, skrifaði grein á vef Financial Times
þann 12. október.

Eftir að í ljós hafði komið að yfirlýsing Seðlabankans um lán frá Rússlandi hafi
verið á misskilningi byggðar voru fleiri aðferðir reyndar til þess að laga gengi
krónunnar gagnvart öðrum gjaldmiðlum. Þeirra á meðal reyndi bankinn að festa
gengi krónunnar við evru á genginu 131 krónur gagnvart evrunni. Í enskri
fréttatilkynningu Seðlabankans biðlaði hann til annara banka að styðja sig í
þessari viðleitni þar sem gengi krónunar væri óeðlilega lágt. Innan við
sólarhringi eftir að þetta var reynt var fallið frá þessari tilraun.

Tveimur dögum síðar setti Seðlabankinn gjaldeyrishömlur á íslenskar
innlánsstofnanir. Meðal þeirra ráðstafana sem gripið var til var takmörkun á
úttektarheimildum á kreditkortum erlendis og beiðnir um erlendan gjaldeyri fóru
í gegnum nýtt póstfang Seðlabankans og var vöruflokkum forgangsraðað.
Viðskiptabönkum var einnig gert að skila til Seðlabankans sundurliðun á
gjaldeyrisviðskiptum í lok hver dags.

Þann 15. október voru stýrisvextir Seðlabankans lækkaðir um 3,5%, úr 15,5% í
12%. Tæpum tveimur vikum seinna voru þeir hækkaðir á ný, um 6% í þetta skiptið í
18%.

Fjármálaeftirlitið tók yfir rekstur Kaupþings 9. október. Aðgerðir breskra
yfirvalda gegn Landsbankanum náðu einnig til Kaupþings þar eð degi áður var
Kaupthing Singer & Friedlander, enskur dótturbanki Kaupþings, settur í
greiðslustöðvun. Ríkið réði í framhaldinu til sín virta breska lögfræðistofu til
þess að athuga lagalegan rétt sinn vegna falls Kaupþings. Þá höfðu þrír stærstu
viðskiptabankar Íslands fallið. Í fjölmiðlum var rætt um aðkomu
Alþjóðagjaldeyrissjóðsins að enduruppbyggingu og lánveitingu til Íslands.

Sigurður Einarsson, þáverandi stjórnarformaður Kaupþings, hefur gefið þá
skýringu á falli bankans, að sumarið 2008 hafi skuldatryggingarálag bankans
hækkað þrátt fyrir góða stöðu hans, eins og fjármálaeftirlit Bretlands hafi
staðfest í skýrslu sinni um Kaupthing Singer & Friedlander. Hann segir rógburði
hafi verið dreift um bankann erlendis til þess að hafa áhrif á gengi bankans.
Jafnvel að almannatenglar hafi verið ráðnir til þessa. Hann hefur einnig sagt að
íslenska krónan hafi verið of óstöðugur gjaldmiðill fyrir banka af þessari
stærðargráðu, að þjóðnýting Glitnis hafi verið mistök og setning neyðarlaganna
sömuleiðis. Loks telur hann að Kaupþing hefði átt að ljúka yfirtökunni á
hollenska bankanum NIBC þegar það stóð til fyrr á árinu og flytja
höfuðstöðvarnar frá Íslandi og þangað.

Þetta kvöld sagði Sigríður Ingibjörg Ingadóttir sig úr bankaráði Seðlabanka
Íslands. Með því vildi hún axla ábyrgð sína á hruninu. Daginn eftir fór
Ingimundur Friðriksson, einn þriggja bankastjóra seðlabankans í veikindafrí.
Trúverðugleiki Íslands og íslenskra fyrirtækja var í lágmarki og næstu daga
bárust fréttir af erfiðleikum venjulegra borgara, bílaeigenda sem höfðu tekið
bílalán í erlendri mynt og stóðu nú frammi fyrir margföldum höfuðstól og inn- og
útflutningsfyrirtækjum sem ekki gátu stundað venjuleg viðskipti. Þrýstingur tók
að myndast á stjórn seðlabankans að segja af sér og var krafa Samfylkingarinnar
um það opinber. Geir Haarde, sem hafði verið náinn samstarfsmaður Davíðs
Oddssonar, vildi hins vegar ekki „persónugera vandann“. Þorvaldur Gylfason,
hagfræðiprófessor, hvatti ríkisstjórnina til að víkja stjórn seðlabankans.



https://is.wikipedia.org/wiki/Albert_Einstein

Albert Einstein (14. mars 1879 í Ulm í Bæjaralandi, Þýskalandi – 18. apríl 1955
Princeton, New Jersey, Bandaríkjunum) var kennilegur eðlisfræðingur. Hann
fæddist í Ulm, Þýskalandi og var af gyðingaættum. Foreldrar hans hétu Pauline og
Hermann. Hann er einn af best þekktu vísindamönnum 20. aldarinnar. Hann lagði
til afstæðiskenninguna — sem er líklega hans þekktasta verk — og höfðu
rannsóknir hans einnig mikil áhrif á skammtafræði, safneðlisfræði og heimsfræði.
Hann fékk Nóbelsverðlaunin í eðlisfræði árið 1921 fyrir rannsóknir sínar á
ljóshrifum sem hann birti árið 1905 (Annus Mirabilis; þetta sama ár komu út
þrjár greinar eftir hann, en hver þeirra olli straumhvörfum í eðlisfræði) og
verðlaun fyrir „þjónustu sína við kennilega eðlisfræði“.

Einstein bjó í München mesta bernsku sína, með foreldrum sínum. Hann olli þeim
áhyggjum vegna seinþroska síns. Sem barn lærði hann seint að tala, var lítt
gefinn fyrir stríðsleiki og leiddist í skóla.

Ungur að árum gerðist Einstein svissneskur ríkisborgari, en í Sviss nam hann
stærðfræði og eðlisfræði. Árið 1902 fær hann vinnu á einkaleyfaskrifstofu í
Bern, þar sem hann vann til 1909 meðan hann lagði drög að kenningum sínum í
frístundum. Árið 1911 fékk Einstein prófessorsstöðu í Prag og síðan í Zürich og
Berlín. Hann starfaði innan háskóla þaðan í frá. Árið 1905 birti Einstein þrjár
merkilegar ritgerðir. Ein þeirra hét „Um rafsegulfræði hluta á hreyfingu“ en í
henni setti hann fram takmörkuðu afstæðiskenninguna. Takmarkaða
afstæðiskenningin segir fyrir um það að massi hluta fari eftir hraða þeirra.
Árið 1916 birti Einstein almennu afstæðiskenninguna í nokkrum ritgerðum. 1919
var kenningin staðfest með frægri athugun, við sólmyrkva, á sveigju ljóss sem
berst frá fjarlægri stjörnu, vegna þyngdarafls sólar. 1921 fékk Einstein
Nóbelsverðlaun fyrir framlag sitt til eðlisfræðinnar. Einstein var af
Gyðingaættum og hrökklaðist frá Þýskalandi nasismans til Princeton í
Bandaríkjunum árið 1933. Þar bjó hann til dauðadags.

Hann giftist serbneskri unnustu sinni, Milevu Marić, 1903, en þau skildu 1919.
Þau eignuðust þrjú börn saman, stúlkuna Liserl (1902- ?), sem var gefin til
ættleiðingar og dó úr skarlatssótt, synina Hans Albert (1904-1973) og Eduard
Tete (1910-1965). Hans Albert varð prófessor í verkfræði við Berkeley-háskólann,
en Eduard þjáðist af geðklofa. Mileva nam stærðfræði og eðlisfræði, en þau
Einstein unnu saman að rannsóknum, þó ekki séu til heimildir fyrir því að Mileva
hafi með beinum hætti komið að Nóbelsverðlaunagreininni né Afstæðiskenningunni.
Einstein giftist náfrænku sinni Elsu 1919, en hún átti fyrir tvær dætur, sem þau
ólu upp saman.

Afstæðiskenning Einsteins er yfirleitt sett fram í tvennu lagi eins og hann
gerði raunar líka þegar hann birti hugmyndir sínar. Er þá talað um takmörkuðu
afstæðiskenninguna annars vegar og hins vegar um almennu afstæðiskenninguna.
Kjarna fyrri kenningarinnar birti Einstein í einni tímaritsgrein árið 1905 en
hann lauk við að birta meginatriði almennu kenningarinnar árið 1916. Í
takmörkuðu kenningunni er megináhersla lögð á ljósið og hluti sem nálgast
ljóshraða en í þeirri almennu eru þyngdarkraftar líka teknir með í reikninginn
og meðal annars lýst þeim áhrifum sem þeir hafa á rúmið. Kenning sú er
ófullkomin þegar maður nýtir hana við tilfelli sem gerast undir smæð atóms, en
þar hættir hún að virka. Skammtafræðikenningin á að leysa þann vanda, en
Einstein sjálfur átti nokkurn þátt í uppbyggingu hennar. Vísindamönnum hefur
gengið illa að samvefja þessar tvær kenningar, en þegar það tekst munu þeir
líklega kalla þá kenningu "Kenninguna um Allt".



https://is.wikipedia.org/wiki/Al%C3%BEj%C3%B3%C3%B0lega_einingakerfi%C3%B0

Alþjóðlega einingakerfið eða SI kerfið (franska: Système International d'Unités)
er heiti á alþjóðlegu mælieiningakerfi, sem notað er í flestum ríkjum, nema í
Bandaríkjunum, Líberíu og Mjanmar. Við ákvörðun á kerfinu, voru innleiddar
þáverandi skilgreiningar í metra-kílógrammi-sekúndu einingakerfinu sem kallaðist
MKS og þar að auki bætt inn nokkrum skilgreiningum á öðrum mælieiningum í
viðbót. Skilgreiningar sumra af mælieiningunum hafa verið endurnýjaðar síðan
kerfið gekk fyrst í gildi, eins og til dæmis metri og sekúnda.

SI kerfið er stundum ranglega kallað metrakerfið, en metrakerfið er annað og
eldra kerfi.

Flestar mælieiningar í SI kerfinu eru byggðar á einni grunnmælieiningu og síðan
ákveðið forskeyti eftir stöðu tölunnar í tugakerfinu, grunneiningarnar kílógramm
og sekúnda eru samt undantekningar, kílógramm þar sem forskeyti er við
grunneininguna og sekúnda því að tímatalning byggist á eldra kerfi sem notast
við tylftir. Ein mínúta er þannig hálft stórt hundrað sekúndna, eða 60 sekúndur.



https://is.wikipedia.org/wiki/%C3%9Ej%C3%B3%C3%B0ernishyggja

Þjóðernishyggja (eða þjóðernisstefna) er sú skoðun að þjóðir séu grunneiningar í
samfélagi manna, að þær séu eini lögmæti grundvöllurinn fyrir ríkjum og að hver
þjóð eigi rétt á eigin ríki. Ekki má rugla þjóðernishyggju saman við
ættjarðarást þó vissulega geti þetta allt skarast.

Þjóðernishyggja er trú á að ein sameinuð þjóð í hverju ríki sé besta
fyrirkomulagið. Þar sem að andstæðan væri þá ríki með mörgum þjóðum þar sem
ríkir óeining samkvæmt þeirri skoðun. Þjóðernissinnar vilja oftar en ekki aðlaga
útlendinga að samfélagi sínu og gera þá að sama þjóðerni og þeir. Á meðan vilja
andstæðingar þeirra sem eru oft kallaðir fjölmenningarsinnar að útlendingar
haldi sínu þjóðerni og að í landinu þrífist margskonar menningarstefnur hlið við
hlið. Ekki má blanda saman orðunum þjóðernishyggja og kynþáttahyggja þótt
sögulega hafi þessar stefnur stundum fylgst að. Kynþáttahyggja gengur
venjulegast út á það að einn kynþáttur búi í viðkomandi landi. Þjóðernishyggja
gerir ekki endilega mun á kynþætti samanber þjóðernishyggja flestra
Bandaríkjamanna sem eru skilgreindir af mismunandi kynþætti.

Oft fylgir þjóðernishyggju sú skoðun að blöndun þjóða sé af hinu illa og sér í
lagi að sumar þjóðir séu öðrum þjóðum með einhverjum hætti „æðri“. Þessi skoðun
eða stefna hefur verið grundvöllur ofsókna þjóða gegn öðrum um aldir og er mjög
áberandi víða í heiminum enn í dag. Margar styrjaldir hafa verið háðar vegna
þessarar stefnu og eru einhverjar í fullum gangi á okkar tímum. Skemmst er að
minnast borgarastyrjaldarinnar í fyrrum Júgóslavíu og eilífra deilna Ísraels og
Palestínu.

Til eru ýmsar kenningar um þjóðernishyggju, orsakir hennar og afleiðingar.
Samtímakenningum um þjóðernishyggju er stundum skipt í tvo hópa: annars vegar
þær sem líta svo á að þjóðernishyggja hafi einfaldlega verið búin til af
rómantískum höfundum á 18. og 19. öld, og hins vegar þær sem telja að
þjóðernishyggja eigi sér eldri rætur í ættbálkasamfélögum þótt hún komi fyrst
fram sem kenning á rómantíska tímabilinu. Benedict Anderson einn af þekktustu
fulltrúum fyrri kenninganna, bendir engu að síður á að þjóðarhugtakið er
óumdeilt í samtíma okkar sem grundvöllur samskipta fólks á öllum stigum
samfélags og þjóðernishyggja sé síður en svo á undanhaldi.



https://is.wikipedia.org/wiki/%C3%96xi

Öxi (eða exi) er handverkfæri sem notað er við smíðar til að kljúfa timbur og
breyta lögun þess. Einnig eru axir stundum notaðar sem vopn í bardaga. Í
Íslendingasögum er til dæmis stundum talað um silfurreknar og gullreknar axir og
í Hringadróttinssögu bar dvergurinn Gimli exi sem vopn.

Axarhausinn er yfirleitt úr hörðum málmi (t.d. járni eða stáli) og skalli öðru
megin eins og á hamri, en þunn egg á hinum endanum til að höggva með, t.d. í
timbur. Til eru ýmsar gerðir af öxum, til dæmis ísöxi og klifuröxi sem notaðar
eru við fjalla- og jöklaferðir og skaröxi en blaðið á henni snýr þversum miðað
við skaftið. Hún er heppileg til að höggva sæti í timbur. Eins má nefna bolöxi,
viðaröxi, tálguöxi, bjúgöxi, saxbílu og blegðu. Á venjulegri exi snýr blaðið í
sömu stefnu og skaftið, sem oftast er úr tré og misjafnlega langt eftir því hvað
öxin er notuð við. Axir voru mikið notaðar við húsbyggingar á fyrri öldum og
ómissandi við skógarhögg og vinnslu á rekaviði.

Axir hafa lengi verið notaðar við aftökur og í frönsku byltingunni kom fallöxin
fram sem skjótvirkara aftökutæki.

Axirnar norrænu voru taldar einkunnarvopn Norðurlandaþjóða, og voru mjög
misjafnar að stærð og lögun. Léttar axir skammskeftar, er nefndust handaxir,
báru menn hversdagslega heima fyrir til öryggis sjálfum sér. Í bardögum voru þær
einkum hafðar að kastvopnum. Hinar eiginlegu vígaxir voru stærri og þyngri.
Algengasta tegund þeirra var hin svonefnda breiðöx. Nafnið miðar einkum til þess
að greina hana frá bolöxum (þ.e. viðaröxum). Breiðöxin hafði hátt blað og mjótt,
nær því meitillaga. Breiðaxarblaðið var aftur á móti fremur lágt á skafti,
allþunnt, lítið eitt bogadregið fyrir munninn, úthyrnt, en að sér dregið upp
undir augað og þykknaði þar mjög; skallinn (hamarinn) var flatur, sjaldnar
hnúðmyndaður. Eggin var 3-12 þumlunga á lengd.

Nærri lætur, að meðallengd breiðaxa hafi verið um 5 þumlungar. Væri hyrnunar
slegnar mjög fram og svírabugðurnar krappar - einkum kverkin - nefndist öxin:
Snarhyrnd öx. Til breiðaxa töldust ennfremur skeggaxir; þær voru snaghyrndar
aftur en ekki fram, þ.e. höfðu skegg undir kverkinni. Aftur á móti virðist
bryntröllið hafa verið frábrugðið snaghyrnum einkum að því leyti, sem skalllinn
var sleginn fram í alldigran brodd, hvassan og strendan, er vel var til þess
fallinn að rjúfa hjálma og brynjur, eða þá í lítið axarblað, tiltölulega þykkara
og sterkara en aðalblaðið. Ekki má rugla bryntröllinu við brynþvarann, er var
höggspjót svipað atgeir, og er lýst sem spjóti með breiðu og löngu blaði og
þverslá á falnum.



https://is.wikipedia.org/wiki/%C3%93man

Óman (arabíska: العربية eða Saltanat Umān, سلطنة عُمان er land á suðausturströnd
Arabíuskagans með landamæri að Sameinuðu arabísku furstadæmunum í norðvestri,
Sádí-Arabíu í vestri og Jemen í suðvestri. Óman á strandlengju að Arabíuhafi í
suðri og Ómanflóa í austri. Landið liggur á hernaðarlega mikilvægum stað við
mynni Persaflóa þar sem landhelgi þess og Írans liggja saman. Óman á tvær
útlendur í Sameinuðu arabísku furstadæmunum, Madha og Musandam sem skagar út í
Hormússund.

Óman var á áhrifasvæði ýmissa stórvelda í fornöld en þegar höfðingjar snerust
til íslam á 7. öld stofnuðu þeir ríki undir stjórn ímams og íbadismi varð
ríkjandi trúarbrögð. Portúgalir náðu Múskat á sitt vald árið 1507 og héldu
borginni til 1650 fyrir utan stutt skeið þegar Tyrkjaveldi náði henni af þeim.
Þeir reistu þar virki til að verja siglingaleiðir sínar. Soldánarnir Nasir bin
Murshid og Sultan bin Saif ráku Portúgali burt um miðja 17. öld og árið 1698
ráku þeir Portúgali burt frá Sansibar og öðrum eyjum við austurströnd Afríku.
Árið 1737 réðust Persar á Óman og eftir nokkurra ára styrjöld komst núverandi
soldánsfjölskylda til valda. Ríkið hagnaðist á þrælaverslun í Afríku og Óman
varð stórveldi. Árið 1913 skiptist soldánsdæmið í ímamatið Óman inni í landi og
soldánsdæmið Múskat við ströndina. Á 6. áratugnum reyndi soldáninn að auka völd
sín í ímamatinu sem leiddi til uppreisnar þar og stríðsins um Jebel Akhdar. Að
lokum náði soldáninn yfirtökunum með aðstoð Breta og leiðtogar ímamatsins flúðu
til Sádí-Arabíu. Árið 1964 fundust olíulindir í Óman en þær eru þó ekki miklar
samanborið við sum nágrannalöndin. Eftir að arabíska vorið hófst 2011 hafa
mótmæli gegn soldáninum farið vaxandi. Hann hefur lofað þinginu meiri völdum en
um leið beitt aukinni hörku gegn gagnrýni á Internetinu. Sex aðgerðasinnar fengu
fangelsisdóma og háar fjársektir árið 2012 fyrir að gagnrýna stjórnina á netinu.

Óman er fjölmenningarríki þar sem íbúar tala minnst tólf ólík tungumál, þar á
meðal arabísku, balúkísku, svahílí, úrdú og ensku. Um þrír fjórðu hlutar
landsmanna aðhyllast íslam, þar af um helmingur íbadisma. Önnur trúarbröð sem
íbúar aðhyllast eru meðal annars hindúatrú, jainismi, búddismi og sóróismi.
Landið er einveldi soldánsins og þingið hefur takmörkuð völd þótt það gegni
hlutverki við lagasetningu. Óman er aðili að Persaflóasamstarfsráðinu, Sameinuðu
þjóðunum og Arababandalaginu.

Soldánsdæmið skiptist í ellefu umdæmi (muhafazah) sem aftur skiptast í 61 sýslu
(wilayah).



https://is.wikipedia.org/wiki/%C3%8D%C3%BEr%C3%B3ttaf%C3%A9lagi%C3%B0_Fylkir

Íþróttafélagið Fylkir, oftast kallað Fylkir, er íslenskt íþróttafélag sem var
stofnað 28. maí 1967. Fylkir er staðsett í Árbænum í Reykjavík.

Íþróttafélagið Fylkir var stofnað þann 28. maí árið 1967 í Árbæ. Það var stofnað
af ungu og áhugasömu fólki sem vildi byrja að æfa og spila fótbolta í sínu eigin
hverfi. Frá stofnun félagsins hefur verið lögð áhersla á barna og unglinastarf
innan félagsins, til að mynda var ekkert lið í meistaraflokki fyrstu árin.
Upprunalega nafn félagsins var Knattspyrnufélag Selás og Árbæjar eða KSÁ, nafnið
var talið óheppilegt og því breytt í Fylkir seint á árinu 1969 eftir að
félagsmenn kusu það fram yfir annað nafn, Elliði.

Fylkir telfdi fyrst fram liði í meistaraflokki árið 1972 og enduðu það ár í öðru
sæti í 3. deildinni (nú 2. deildin). Það nægði þó ekki til þess að fara upp um
deild og spilaði því liðið næstu 5 árin til viðbótar í 3. deildinni. Öll þessi
var Fylkir nálægt því að komast upp um deild en það gerðist þó ekki fyrr en árið
1977 þegar að draumurinn rættist. Fylkir komst upp í 2. deildina (nú 1. deildin)
eftir sögulegan úrslitaleik þar sem að Fylkir þurfti að spila fram B-liði sínu
þar em að meirihluti byrjunarliðsins hafði farið til Spánar í langt fyrirfram
greitt frí!

Það var svo árið 1999 sem að Fylkir vann sér rétt til að leika í efstu deild, í
fjórða sinn, en þá hafði nafni hennar verið breytt í Úrvalsdeildina. Árið 2000
var Fylkir einungis tveimur stigum frá því að vinna deildina sem nýliðar. Annað
sætið tryggði þó liðinu rétt til þess að spila í evrópukeppni. Árið 2001 vann
Fylkir bikarkeppnina í fyrsta sinn sögu félagsins, en endaði í 5. sæti í
deildinni eftir að hafa leitt deildina fyrri tvo þriðjunga tímabilsins. Í UEFA
bikaranum þá vann Fylkir Pogoń Szczecin frá Póllandi 2-1 í fyrsta evrópuleik
liðsins. Í Póllandi þá jafni Fylkir leikinn á lokamínútum leiksins fyrir framan
þá 200 dyggu stuðningsmenn sem fylgdu liðinu til Póllands. Fylkir sigraði
samtals 3-2 og var komið áfram í næstu umferð UEFA bikarins. Næstu andstæðingar
Fylkis var Roda Kerkrade frá Hollandi, sem reyndust vera betri en Pólverjanir.
Roda sigraði fyrri leikinn í Hollandi 3:0 á degi þar sem fótbolti spilaði
aukahlutverk í skugga atburðana sem áttu sér stað 11. september. Á Íslandi þá
skoraði Fylkir fyrsta markið en Hollendingarnir skoruðu næstu þrjú og enduðu þar
með evrópuævintýri Fylkismanna.

Sigur í Bikarkeppninni árið 2001 tryggði Fylki aftur sæti í UEFA bikarinum. Í
þetta skipti var það Royal Excelsior Mouscron frá Belgíu sem spilaði hlutverk
andstæðingsins. Fyrri leikurinn á Íslandi endaði með jafntefli 1-1 en Mouscron
unnu svo seinni leikinn í Belgíu 3-1. Í deildinni þetta ár endaði Fylkir í 2.
sæti, aðeins nokkrum sekúndum frá bikarnum í lokaslag á mót KR. Fylkir gerði svo
góða hluti í bikarkeppninni og vann hana annað árið í röð.

Leiktímabilið árið 2006, var ekki gott fyrir Fylkir. Þeir enduðu í 8. sæti og
héldu sér aðeins í deildinni með 2 stigum frá fallsæti. Í stað féll Grindavík
eftir að hafa gert 1-1 jafntefli á móti FH sem þurftu á sigri að halda til að
vinna deildina.

Árið 2007 reyndist hins vegar vera gott fyrir Fylkir, eftir að hafa setið um
miðbik deildar meira og minna allt tímabilið, endaði liðið í 4. sæti og tryggðu
sér sæti í UEFA Intertoto bikarnum árið 2008. Fylkir komst einnig í undanúrslit
VISA-bikarsins en tapaði þá á mót 1. deildar liðinu Fjölni og skemmdi það vonir
Fylkis að vinna sinn þriðja bikar á áratugnum. Árið 2007 var einnig gott ár
fyrir 2. flokk Fylkis sem vann deildina í fyrsta sinn í sögu klúbbsins.

Í fyrstu umferð Intertoto bikarsins árið 2008, þá tókst Fylki að sigra FK Rīga
2-1 út í Lettlandi. Klúðraði Fylkir þessu í seinni leiknum þegar að liðið tapaði
0-2 á heimavelli og endaði þetta samtals 3-2 fyrir Lettunum.

Ath: Fánar eru tákn fyrir það þjóðerni sem skráð eru hjá FIFA. Leikmenn gætu
haft fleiri en eitt ríkisfang.



https://is.wikipedia.org/wiki/%C3%81sahreppur

Ásahreppur er hreppur vestast í Rangárvallasýslu. Hann varð til 11. júlí 1892
þegar Holtamannahreppi var skipt í tvennt, í Holtahrepp hið efra og Ásahrepp hið
neðra. Ásahreppi sjálfum var skipt í tvennt 1. janúar 1938 og varð neðri hlutinn
að Djúpárhreppi en sá efri hélt nafninu óbreyttu.

Áshreppingar hafa atvinnu af landbúnaði, verslun og öðrum þjónustugreinum.
Náttúran er mjög fjölbreytt, mýrlent á köflum en ásar og holt á milli þar sem
bændabýlin standa 3 - 5 í þyrpingum eða hverfum, sem einkenna byggðamynstur
sveitafélagsins. Stærsta varpland grágæsar á Íslandi er við Frakkavatn. Þjórsá
rennur við hreppamörkin og sýslumörkin í vestri. Afréttur Ásahrepps er 4/7
hlutar af Holtamannaafrétti á móti 3/7 eignarhluta Rangárþings ytra.
Holtamannaafréttur nær meðal annar yfir austurhluta Þjórsárvera, og vesturhluta
Vatnajökulsþjóðgarðs. Um Holtamannaafrétt liggur Sprengisandsvegur milli Suður-
og Norðurlands.



https://is.wikipedia.org/wiki/Unicode

Unicode eða Samkóti er heiti á stöðluðu kerfi í tölvuiðnaði sem gerir tölvum
kleift að sýna og meðhöndla texta í flestum ritkerfum heims með samræmdum hætti.
Nýjasta útgáfa Unicode samanstendur af meira en 107 þúsund stafatáknum sem
styðja 90 mismunandi útgáfur ritkerfa, töflur sem sýna staðsetningu táknanna,
aðferðafræði við kóðun, fjölda skilgreininga á stafagerðum svosem hástafi og
lágstafi, og margt fleira.

Sjálfseignarstofnunin The Unicode Consortium hefur einsett sér að Unicode muni
algerlega koma í stað annara staðla um textameðhöndlun, þar sem margir þeirra
eru takmarkaðir í stærð og möguleikum, og eru ósamhæfir kerfum á fleiri en einu
tungumáli.

Árangur Unicode við að sameina stafatöflur hafa leitt til þess að það er orðið
afar útbreitt og er ríkjandi við þýðingu og staðfæringu hugbúnaðar. Staðalinn
hefur verið innleiddur í margar nýlegar tækninýjungar á hugbúnaðarsviði, svo sem
XML, forritunarmálið Java, forritunarumhverfið Microsoft .NET og
nútímastýrikerfi.

Unicode má innleiða með mismunandi kóðun. Þær vinsælustu eru UTF-8 (sem notar 1
bæti fyrir öll ASCII tákn), UCS-2 (sem nú er úrelt, notar 2 bæti fyrir öll tákn,
en inniheldur ekki öll tákn í Unicode staðlinum) og UTF-16 (sem er framlenging á
USC-2 og notar þannig 4 bæti fyrir tákn sem ekki eru í USC-2).



https://is.wikipedia.org/wiki/T%C3%B3k%C3%BD%C3%B3

Tókýó (japanska 東京, Tōkyō, framburður (uppl.)) er höfuðborg Japan og einnig
stærsta borg landsins. Höfuðborgarsvæði Tókýó er einnig það stærsta í heimi en
um 37.555.000 manns (2014) eiga heima þar og þar af eiga 9.157.590 manna (2015)
heima í sjálfri borginni þó fólksfjöldinn sé töluvert meiri þar sem mikill
fjöldi fólks stundar vinnu og viðskipti innan hennar.

Í borginni eru óvenju fáir skýjakljúfar miðað við aðrar stórborgir en það
útskýrist að mestu leyti af byggingareglum vegna jarðskjálfta. Hús eru yfirleitt
ekki hærri en 12 hæðir en Tókýó Midtown er stærsti skýjakljúfur borgarinnar, 248
m hátt. Hæsta mannvirki borgarinnar er aftur Himnatréð (Tokyo Skytree), 634
metra hátt, og slær þar með út Tókýó-turninn, en hann er 'einungis' 333 m hár.

Tókýó var byggð upphaflega árið 1457 og hét þá Edó (江戸). Eftir því er
Edó-tímabilið nefnt. Tokugawa-einveldið hófst síðan árið 1603 og ríkisstjórnin
fluttist þangað þannig að Tókýó varð þar með óopinber höfuðborg á meðan aðsetur
keisarans og formleg höfuðborg Japans var enn í Kýótó.

Í september árið 1868 lauk svo einveldinu og Meiji (明治) keisari skipaði svo
fyrir að Edó skyldi vera kölluð Tókýó sem þýðir höfuðborg í austri og flutti
varanlegt aðsetur sitt þangað en þó var höfuðborgin aldrei flutt þangað lagalega
en það hefur valdið deilum um það hvort Kýótó eða Tókýó sé höfuðborgin.

Borgin varð fyrir miklum skemmdum árið 1923 þegar 70.000 manns létu lífið í
miklum jarðskjálfta, Stóra Kantó jarðskjálftanum (関東大震災 Kantou daishinsai), sem
reið yfir og einnig í seinni heimstyrjöldinni þegar gerðar voru miklar árásir á
borgina og nágrenni hennar með þeim afleiðingum að fólksfjöldinn helmingaðist.

Eftir stríðið tóku Bandamenn við stjórn borgarinnar og nokkrum bandarískum
herstöðvum var komið fyrir í kring um borgina, þ.m.t. Yokota-flugstöðin.

Á 6. áratug 20. aldar varð mikil efnahagsuppsveifla í Japan sem líkja mátti við
sprengingu. Japan varð leiðandi í ýmsum iðngreinum s.s. málmiðnaði, skipasmíði,
bifreiðaiðnaði og rafeindaiðnaði og Tókýó var búin að jafna sig eftir stríðsárin
árið 1964 þegar sumarólympíuleikarnir voru haldnir þar.

Á 8. áratugnum urðu miklir flutningar út sveitum í Japan til borganna og Tókýó
var eitt af stærstu dæmunum um það. Borgin stækkaði hratt á 9. áratugnum og varð
ein viðamesta borg í heimi en efnahagsbólan sem hafði byggst upp sprakk á 10.
áratugnum með slæmum afleiðingum þó borgin héldi enn velli sem efnahagsleg
höfuðborg Austur-Asíu en Hong Kong og Singapúr sækja að henni að því leyti.

20. mars 1995 framdi trúarlegi hryðjuverkahópurinn Aum Shinrikyo hryðjuverkaárás
með saríngasi í neðanjarðarlestakerfi borgarinnar en það olli dauða 12 manns og
særði þúsundir manna alvarlega.

Tókýó er byggð á meginlandinu í Tókýó-flóa og á nokkrum eyjum úti í honum.
Landamerki borgarinnar ná Chiba-héraði í austi, Yamanashi-héraði í vetsti,
Kanagawa-héraði í suðri og Saitama-héraði í norðri.

Tókýó er skipt niður í 23 borgarhverfi sem hvert hefur sína eigin stjórn.
Núverandi skipting varð til eftir Seinni heimstyrjöldina eftir sameiningu.
Borgarhverfin hafa viðskeytið -ku.

Borginni er einnig skipt niður í minni hverfi. Dæmi um hverfi eru
verslunarhverfin Akihabara, Ginza og Harajuku.

Eyjarnar sem tilheyra Tókýó liggja frá Tókýó-flóa og um 1.000 km á haf út. Þær
hafa sjálfstæða stjórn að meiru leyti en borgarhverfin en heyra samt sem áður
undir borgarstjórnina.

Fyrir utan borgarhverfin eru fleiri sjálfstæðar borgir á höfuðborgarsvæðinu sem
gegna oftast nær hlutverki svefnbæja þó nokkrar þeirra hafi sjálfstæðan efnahag
að nokkru leyti. Þær eru flestar vestan við borgarhverfin og sá hluti er því
kallaður Vestur-Tókýó. Hér fyrir neðan er listi yfir nokkrar þeirra.

Tókýó er þekkt fyrir ýmsa trúarlega staði sem tengjast japönskum trúarbrögðum
t.d. Shinto-hof (Dæmi: Meiji-hofið 明治神社 Meiji Jinja og Yasukuni-hofið 靖国神社
Yasukuni Jinja) og Búddahof.

Borgin er einnig þekkt fyrir að vera undir meiri áhrifum frá öðrum trúarbrögðum
en tíðkast yfirleitt í Japan, s.s. Kristni og Íslam en í borginni er Moska
(Tókýó-moskan) og nokkrar kirkjur (t.d. Dómkirkja Heilags Nikulásar og Dómkirkja
Heilagrar Maríu).

Í Tókýó eru flestir virtustu háskólar í Japan. Þeir eru yfirleitt kallaðir
„stóru háskólarnir sex“ en þeir eru Háskólinn í Tókýó, Keio-háskóli,
Meiji-háskóli, Rikkyo-háskóli eða Háskóli Heilags Páls og Waseda-háskóli.

Í Tókýó eru mörg atvinnulið í knattspyrnu s.s. FC Tokyo (FC東京) og Tokyo Verdy
1969 (東京ヴェルディ1969) en þau spila bæði í Japönsku J-deildinni. Auk þess eru í
borginni tvö atvinnulið í hafnabolta; Yakuruto Suwarozu (ヤクルトスワローズ) og
Yomiuri-Jaiantsu (読売ジャイアンツ).

Japanska súmóglímusambandið (日本相撲協会) er með höfuðstöðvar sínar í borginni en á
Ryogoku Kokugikan leikvanginum eru haldin opinber mót í súmóglímu í janúar, maí
og september.

Borgin stendur einnig vel að vígi í öðrum íþróttum, s.s. blaki, júdó, karate,
tennis og sundi en framhaldsskólar borgarinnar halda utan um skipulagða
íþróttastarfsemi ungmenna í gegn um klúbbastarf. Í borginni eru reglulega haldin
stór mót í ýmsum íþróttagreinum.

Flest fyrirtæki í Japan eiga höfuðstöðvar í Tókýó og mörg stór alþjóðleg
fyrirtæki reka þar útibú s.s. bankar, fjármálastofnanir og iðn-, fjölmiðla- og
símafyrirtæki. Vegna góðærisins á öldinni sem leið er Tókýó ein helsta
efnahagsmiðstöð Asíu.

Almenningssamgangnakerfi Tókýó er eitt víðfeðmasta í heimi og
neðanjarðarlestakerfi Tókýó vel þekkt fyrir kraðakið þegar er mikið að gera og á
sumum stöðvum þurfa menn með hvíta hanska að ýta fólki í lestirnar en það hefur
skapað mikið vandamál með karlmenn sem káfa á kvenfólki en það varð til þess að
það eru hafðir sérstakir vagnar fyrir konur á kvöldin og á háannatímum.
Neðanjarðarlestakerfið er rekið af nokkrum fyrirtækjum ásamt borginni sjálfri.
Borgin rekur einnig strætisvagnakerfi út frá neðanjarðarlestarkerfinu.

Borginni tengjast nokkrir alþjóðaflugvellir; Narita-flugvöllur,
Haneda-flugvöllur og Chofu-flugvöllur. Haneda-flugvöllur stendur á landfillingu
úti í Tókýó-flóa.

Meðal merkisstaða í Tókýó eru Keisarahöllin, Disney-garðurinn, Tókýó-turn og
Meiji-hofið.



https://is.wikipedia.org/wiki/Sveitarf%C3%A9lagi%C3%B0_Hornafj%C3%B6r%C3%B0ur

Hornafjörður er sveitarfélag á suðausturlandi. Sveitarfélagið varð til 6. júní
1998 við sameiningu allra sveitarfélaga Austur-Skaftafellssýslu:
Hornafjarðarbæjar, Bæjarhrepps, Borgarhafnarhrepps og Hofshrepps.

Í sveitarstjórn í Hornafirði árið 2002-2006 átti Sjálfstæðisflokkurinn 3 menn,
Framsóknarflokkurinn 3 og Krían, samtök óháðra og félagshyggjufólks 1 mann.

Í sveitarstjórnarkosningunum 2006 voru þrír flokkar í framboði,
Sjálfstæðisflokkurinn, Framsóknarflokkurinn og Samfylkingin.
Framsóknarflokkurinn fékk þrjá menn kjörna, en Sjálfstæðisflokkurinn og
Samfylkingin tvo hvor flokkur. Framsóknarflokkur og Samfylking mynduðu
meirihluta og varð Sjálfstæðisflokkurinn því í minnihluta í Hornafirði í fyrsta
skipti í mörg ár.

Í sveitarstjórnarkosningunum 2010 voru fjórir flokkar í framboði,
Sjálfstæðisflokkurinn, Framsóknarflokkurinn, Samfylkingin og Vinstrihreyfingin –
grænt framboð. Framsóknarflokkurinn fékk fjóra menn kjörna og eru því með
hreinan meirihluta. Sjálfstæðisflokkurinn fékk tvo menn kjörna og Samfylkingin
einn. Vinstri grænir náðu ekki inn manni.



https://is.wikipedia.org/wiki/Svefn

Svefn er náttúruleg hvíld manna og dýra og felur í sér meðvitundarleysi, algert
eða hálfgert, auk þess sem hlé verður á meðvitaðri líkamsstarfsemi. Svefn veitir
líkamanum hvíld og endurnærir hann. Öll spendýr og fuglar sofa og einnig sum
skriðdýr, froskdýr og fiskar. Fyrir menn og spendýr er svefn lífsnauðsynlegur en
þó er ekki fullljóst hvers vegna. Svefn hefur þó verið mikið rannsakaður og
margar rannsóknir eru í gangi.

Bæði hjá spendýrum og fuglum eru aðalstig svefns tvö: draumsvefn (e. REM) eða
léttur svefn og hvíldarsvefn (e. NREM) eða djúpur svefn. Hvort stig um sig hefur
í sér mismunandi lífeðlisfræðilega, taugafræðilega og sálfræðilega þætti.
Hvíldarsvefn skiptist líka í fleiri stig: N1, N2 og N3, sem er dýpsta svefnstig.
Í svefni skiptast á REM- og NREM-svefntímabil. Heilastarfsemi breytist mjög í
svefni. Of lítill svefn getur orsakað þreytu, vanlíðan og streitu og haft áhrif
á einbeitingu, minni og rökhugsun. Svefnleysi getur líka haft slæm áhrif á
ónæmiskerfið, seinkað því að sár grói og valdið truflunum á framleiðslu
vaxtarhormóna og þar með haft áhrif á líkamsvöxt barna.



https://is.wikipedia.org/wiki/Svalbar%C3%B0i

Svalbarði (norska Svalbard) er eyjaklasi í Norður-Íshafi fyrir norðan meginland
Evrópu. Noregur fer með stjórn mála á eyjunum samkvæmt Svalbarðasamningum frá
1920 en hann kveður einnig á um að allir aðilar að samningnum (nú yfir 40
talsins) skulu hafa rétt til að nýta auðlindir Svalbarða og að hann skuli vera
herlaust svæði. Nú á dögum eru það eingöngu Rússar sem nýta sér þetta ákvæði og
stunda kolanám á Svalbarða. Einnig hafa íslensk stjórnvöld vísað í þetta ákvæði
varðandi fiskveiðar sínar í grennd við Svalbarða. Svalbarði er nyrsta svæði í
heimi þar sem er föst búseta.

Þrjár stærstu eyjur Svalbarða eru Spitsbergen (37.673km2), Norðausturlandið
(14.443 km2) og Edgeeyja (5.074 km2.) Um 60% af Svalbarða eru þakin jökli, 30%
er berg og 10% er klætt gróðri. Hæsti toppurinn er Newtontoppen sem er 1717
metra hár.

Helstu landspendýr eru heimskautarefur, ísbjörn og hreindýr. Sjávarspendýr eru
meðal annars hvalir, höfrungar, selir og rostungar. 165 gróðurtegundir hafa
fundist á Svalbarða.

Þrjár af eyjum Svalbarða eru byggðar: Spitsbergen, Bjørnøya og Hopen. Árið 2012
bjuggu 2642 manns á Svalbarða, flestir af norskum uppruna. Stærsti bærinn er
Longyearbyen. Sá næststærsti er Barentsburg sem er með rússneskan meirihluta.
Tvö önnur þorp eru á Svalbarða, Sveagruva og Ny-Ålesund. Sveagruva er raunar
námasvæði með tímabundna búsetu. Vikulega kemur út dagblaðið Svalbardposten .
Helstu atvinnugreinar eru kolavinnsla, ferðaþjónusta og rannsóknir. Svalbarði er
ekki hluti af Schengen eða Evrópska efnahagssvæðinu.



https://is.wikipedia.org/wiki/Su%C3%B0vesturkj%C3%B6rd%C3%A6mi

Suðvesturkjördæmi er eitt af kjördæmum Íslands. Það er fjölmennasta kjördæmið og
hefur þrettán sæti á Alþingi, þar af tvö jöfnunarsæti. Í kjördæminu eru öll
sveitarfélög Höfuðborgarsvæðisins utan Reykjavíkur sem áður voru hluti af
Reykjaneskjördæmi. Það var búið til með nýrri kjördæmaskipan árið 2000, en fyrst
var kosið samkvæmt þeirri skipan í Alþingiskosningum 2003. Kjördæmið er stundum
kallað Kraginn vegna þess hvernig það umlykur Reykjavík.

Upphaflega var ákveðið að ellefu þingsæti skyldu fylgja kjördæminu, en fjöldi
kjósenda á kjörskrá fyrir hvert þingsæti var 4.440 í kosningunum 2003 sem var
meira en helmingi meira en fjöldi á kjörskrá á bak við hvert þingsæti í
Norðvesturkjördæmi. Fyrir Alþingiskosningar 2007 fluttist því eitt þingsæti frá
Norðvesturkjördæmis til Suðvesturkjördæmis sem hafði þá tólf þingsæti. Þrátt
fyrir flutninginn á sætinu munaði litlu að það sama yrði upp á teningnum í
kosningunum 2007 þar sem kjósendum á kjörskrá hafði fjölgað mikið í
Suðvesturkjördæmi en fækkað lítillega í Norðvesturkjördæmi.

Í Suðvesturkjördæmi eru sveitarfélögin: Hafnarfjarðarkaupstaður, Garðabær,
Kópavogsbær, Seltjarnarnesbær, Mosfellsbær og Kjósarhreppur.



https://is.wikipedia.org/wiki/Sj%C3%A1varf%C3%B6ll

Sjávarföll eru ris og hnig sjávar á jörðinni, til komin vegna þyngdarkrafta
tungls og sólar sem toga í jörðina. Hugtakið nær yfir bæði flóð, sem er hækkun á
yfirborði sjávar, og fjöru, þar sem yfirborðið lækkar. Yfirleitt gætir flóðs og
fjöru tvisvar sinnum á sólarhring á hverjum punkti jarðar. Þar sem
þyngdarkraftur sólar á yfirborði jarðar er aðeins helmingur á við þyngdarkraft
tunglsins, skiptir staða tunglsins mestu máli þegar sjávarföll eru skoðuð.
Tunglið togar þannig í sjóinn á þeirri hlið jarðar, sem snýr að því. Á fjærhlið
jarðar þrýstist sjórinn hins vegar út vegna miðflóttakrafts, sem er til kominn
vegna snúnings jarðar-tunglkerfisins um sameiginlega massamiðju.

Mesti munur flóðs og fjöru á jörðinni er við Fundyflóa í Kanada en þar flæðir
sjórinn inn þröngan flóann á flóði og hækkar yfirborð sjávar um 12 metra.
Sjávarfalla gætir hins vegar lítið sem ekkert í innhöfum eins og
Miðjarðarhafinu, Eystrasaltinu og Karabíska hafinu. Er það vegna þess að tilkoma
sjávarfalla einskorðast ekki aðeins við þyngdarkraft tungls og sólar heldur
skipta aðrir þættir máli, eins og yfirborð sjávarbotnsins, tenging innhafa yfir
í úthöfin og veðurfar.

Mestur munur flóðs og fjöru á Íslandi er við Breiðafjörð og getur þar orðið 5
metrar. Sjávarfalla gætir mismikið í kringum landið, til dæmis er algengur munur
flóðs og fjöru við Faxaflóa 4 metrar á stórstreymi en á Norður- og Austurlandi
sjaldnast meiri en einn og hálfur metri.



https://is.wikipedia.org/wiki/Si%C3%B0fr%C3%A6%C3%B0i

Siðfræði fjallar um tilgang, rétt og rangt, gott og illt, skipulagningu
réttleika athafna og ákvarðana. Siðfræði telst vera grein heimspeki. Í siðfræði
er ekki reynt að lýsa raunverulegri hegðun manna og breytni þeirra eða siðum
þeirra og venjum né heldur ríkjandi hugmyndum um rétt og rangt eða gott og illt.
Siðfræðin fjallar öllu heldur um hvað menn eiga að gera, það er hvernig þeim ber
að breyta. Siðfræðin leitar að grundvelli og meginreglum siðferðisins og reynir
að færa rök fyrir þessum reglum. Hún reynir að útskýra eðli og undirstöðu
siðferðisins og þeim almennu lögmálum sem gilda um siðferðilega rétta eða góða
breytni. Þeir sem fást við siðfræði kallast siðfræðingar.

Tala má um tvær megin greinar siðfræði, aðgerðasiðfræði og dygðasiðfræði, sem
samsvara gróflega áherslum á hvað manni beri að gera annars vegar og hvernig
maður á að vera hins vegar. Hvort tveggja er boðandi siðfræði en svokölluð
lýsandi siðfræði lýsir ríkjandi siðferðishugmyndum innan menningar án þess að
vera staðlandi.



https://is.wikipedia.org/wiki/Selfoss

Selfoss er þéttbýliskjarni í Sveitarfélaginu Árborg og stendur á bökkum Ölfusár,
sunnan Ingólfsfjalls. Selfyssingar eru nú tæplega 7000 að tölu.

Selfoss var lengst af venjulegur sveitabær í Sandvíkurhreppi. Nafn sitt dregur
bærinn af flúðum neðan Selfosskirkju sem kallast Selfoss, vegna selagengdar í
ánni. Þéttbýlið tók á sig mynd í kringum Ölfusárbrúna, þegar á smíði hennar stóð
og seinna meir í kringum Mjólkurbú Flóamanna. Hinn 1. janúar 1946 var bærinn
gerður að sérstökum hreppi, Selfosshreppi, ásamt nánasta umhverfi sínu, enda
hafði íbúum fjölgað verulega áratugina á undan. Auk Sandvíkurhrepps lögðu
Hraungerðishreppur og Ölfushreppur land til hins nýja hrepps. Kaupstaðarréttindi
fékk Selfoss 18. maí 1978. 20 árum síðar, hinn 7. júní 1998 sameinaðist
Selfosskaupstaður Sandvíkurhreppi, Eyrarbakkahreppi og Stokkseyrarhreppi undir
merkjum sveitarfélagsins Árborgar.

Bóndinn í Kaldaðarnesi hafði einkarétt á ferju yfir Ölfusá frá því um 1200.
Hvenær ferja við Laugardæli kom er ekki vitað, en í Jarðabók Árna Magnússonar
frá árinu 1709 kemur fram að þessi ferja sé til staðar. Við afnám
einokunarverslunarinnar 1787 jókst umferð um Laugardælaferju en þá hófust líka
deilur um hvar lögboðin ferja skyldi vera á ánni. Var úrskurðað að hún skyldi
vera í Laugardælum. Ferjan sjálf tók land vestan í svokölluðum Ferjuhól við
Svarfhól, þar sem nú er golfvöllur Selfoss.

Á þinginu 1879 var veitt 100 þúsund krónum til brúargerðar á Þjórsá og Ölfusá.
Tryggvi Gunnarsson bauð í og fékk verkið. Með honum var Vaughan &
Dymond-málmsmíðafyrirtækið í Newcastle upon Tyne. Tilboð Tryggva og Vaughan &
Dymond hljóðaði upp á 66.000 kr.

1889 fór Tryggvi að undirbúa komu brúarinnar og uppsteypu stöplanna lauk á
höfuðdag 1890. Þetta sama sumar var reist íbúðarhús Tryggva, sem þá var kallað
"Brohús" en gengur nú undir nafninu Tryggvaskáli. Síðsumars 1890 var brúarefninu
sjálfu uppskipað á Eyrarbakka og flutt um veturinn á hjarni að Selfossi.

Þann 15. júní 1891 hófst brúarsmíðin af alvöru og var brúin síðan vígð 8.
september 1891. Margir sóttu Selfoss heim, meðal annars frá Eyrarbakka og
jafnvel austan yfir Þjórsá. Magnús Stephensen landshöfðingi flutti tölu og að
lokum var Brúardrápa Hannesar Hafstein flutt.

Árið 1944 kom mjólkurbíll frá Reykjavík með annan í togi og þoldi brúin ekki
þyngdina svo annar brúarstrengurinn slitnaði. Brúin hékk á brúarstrengjunum
vestanmegin og var síðar hífð upp og gert við hana til bráðabirgða. Úr járnbitum
brúarinnar gömlu var seinna smíðað burðarvirkið undir hringsvið Þjóðleikhússins,
og stendur það enn.

Farið var að byggja nýja brú við hlið þeirrar gömlu og sú gamla loks rifin. Nýja
brúin, sem enn þjónar sínum tilgangi, var tekin í notkun 22. desember 1945. Er
hún 84 metra löng milli stöpla.

Frá Selfossi að Ingólfsfjalli var lagður vegur 1891. Sama ár var Vegagerðin við
vegavinnu í Kömbum og er það grunnurinn að Hellisheiðarvegi eins og hann er í
dag, þó annað vegarstæði sé komið í Kömbunum sjálfum.

Þjóðvegur 1, eða Suðurlandsvegur liggur gegnum Selfoss, kemur yfir brúna og fer
austur úr Tryggvatorgi. Í gegnum Selfoss kallast vegurinn Austurvegur og er
aðalumferðaræð bæjarins.

Niður Eyrarveg liggur Eyrarbakkavegur frá hringtorginu við brúna (Tryggvatorgi)
og allt niður að Óseyri og Þorlákshöfn eða hér um bil.



https://is.wikipedia.org/wiki/Sau%C3%B0f%C3%A9

Sauðfé (fræðiheiti: Ovis aries) eru ullarklædd, fjórfætt jórturdýr (ættkvísl
Ovis). Sauðfjárkyn eru talin upprunin í fjallendum Tyrklands og Írans
(fræðiheiti Ovis orientalis), en vísbendingar eru um það sauðfjárkyn frá því um
9.000 f.Kr.

Í heiminum eru margar sauðfjártegundir sem hafa ólíka eiginleika. Sumar eru
ræktaðar til kjötframleiðslu, aðrar til ullarframleiðslu og sumar til
mjólkurframleiðslu. Margar tegundir búa yfir ólíkum eiginleikum, t.d. íslenska
sauðkindin, sem bæði er nýtt til kjöt- og ullarframleiðslu. Ólíkar tegundir hafa
ólíka liti og líkamsbyggingu, auk þess sem ullin er ólík milli þeirra. Sumar
tegundir hafa í raun ekki ull, heldur eru frekar hærðar og missa undirhárin
(þelið) á sumrin og haustin. Þessar tegundir þrífast frekar þar sem er heitt í
veðri og eru einnig vinsælar sem tómstundadýr eða félagar.

Í kristinni trú merkir lamb hið saklausa og góða en jafnframt var Jesús Kristur
góði fjárhirðirinn. Fjárhirðar koma fram á fleiri stöðum í kristinni trú, en
einnig í gyðingdómi, þar sem gyðingar fagna frelsi sínu frá Egyptalandi.

Hrúturinn (Aries) er eitt af stjörnumerkjum dýrahringsins. Tímabil hrútsins
varir frá vorjafndægri 21. mars til 19. apríl samkvæmt vestrænni stjörnuspeki,
en frá 19. apríl til 13. maí samkvæmt Hindúatrú og austurlenskri stjörnuspá.

Orðið sauður hefur verið notað sem meinyrði á karlmönnum gegnum tíðina. Ef
karlmaður er borinn saman við sauð, þá er verið að benda á karlrembu, sóðaskap
eða fávisku.



https://is.wikipedia.org/wiki/S%C3%B3mal%C3%ADa

Sómalía (sómalska: Soomaaliya; arabíska: الصومال, aṣ-Ṣūmāl, opinber
Jamhuuriyadda Federaalka Soomaaliya, جمهورية الصومال الفدرالية) er land í
Austur-Afríku með landamæri að Djíbútí, Eþíópíu og Kenía og strandlengju við
Adenflóa í norðri og Indlandshafi í austri. Sómalía er við Horn Afríku og á
lengstu strandlengju allra ríkja á meginlandi Afríku. Landslag í Sómalíu
einkennist af sléttum og hásléttum þar sem er heitt árið um kring,
árstíðabundnir monsúnvindar blása og úrkoma er óregluleg.

Um tíu milljónir manna búa í landinu. Þar af eru 85% Sómalir sem flestir búa í
norðurhlutanum. Minnihlutahópar, eins og Bantúmenn, búa aðallega í
suðurhlutanum. Eftir áratugalanga borgarastyrjöld búa líka margir Sómalir utan
Sómalíu víða um heim. Opinber tungumál Sómalíu eru sómalska og arabíska sem bæði
eru afróasísk mál, þótt annað sé kúsískt mál og hitt semískt. Flestir íbúar
landsins eru súnnímúslimar.

Sómalía hefur verið mikilvæg miðstöð verslunar í þessum heimshluta frá því í
fornöld og þar er talið líklegast að landið Púnt, sem er þekkt úr fornegypskum
heimildum, hafi verið. Nokkur öflug soldánsdæmi komu þar upp á miðöldum og á
nýöld, eins og Soldánsdæmið Mógadisjú, Soldánsdæmið Ajuran, Soldánsdæmið
Warsangali og Soldánsdæmið Geledi. Tvö síðastnefndu soldánsdæmin urðu Breska
Sómalíland og Ítalska Sómalíland þegar Evrópuveldin lögðu þau undir sig í
kapphlaupinu um Afríku undir lok 19. aldar. Dervisjaríki Múhameðs Abdúlla
Hassans stóðst ásælni Breta inni í landi þar til þeir voru sigraðir með
loftárásum árið 1920. Ítalir lögðu Soldánsdæmið Majeerteen og Soldánsdæmið Hobyo
undir sig eftir nokkur átök 1924 og 1926. Bretar lögðu svo nýlendur Ítala undir
sig árið 1941, í Síðari heimsstyrjöld. Eftir stríðið varð Norður-Sómalía breskt
verndarsvæði en Suður-Sómalíu var stýrt af Sameinuðu þjóðunum undir ítalskri
stjórn. Árið 1960 sameinuðust þessi tvö lönd í eitt sjálfstætt ríki, Sómalíu.

Árið 1969 rændi herforinginn Siad Barre völdum í landinu og stofnaði
Alþýðulýðveldið Sómalíu. Þegar andspyrnuhópar hröktu hann frá völdum árið 1991
braust Sómalska borgarastyrjöldin út. Á þeim tíma tóku sum héruð, eins og
Sómalíland, Púntland og Galmudug, upp eigin stjórn og landsmenn tóku upp
óformlegt hagkerfi sem byggðist á kvikfé, peningasendingum og farsímakerfum.
Eftir aldamótin voru gerðar nokkrar tilraunir til að skapa sambandsríki og árið
2004 hóf Tímabundna sambandsstjórnin að koma á fót ríkisstofnunum eins og
seðlabanka og her. Árið 2006 náði þessi stjórn að leggja undir sig átakahéruð í
sunnanverðu landinu með aðstoð eþíópíska hersins. Ný stjórnarskrá var samþykkt
árið 2012 og sama ár tók Sambandsstjórn Sómalíu við völdum.

Sómalía skiptist formlega í átján héruð (gobollada) sem aftur skiptast í umdæmi.
Héruðin eru:

Norðurhluti landsins skiptist de facto á milli sjálfstjórnarfylkisins Púntlands
og Sómalílands sem lýst hefur yfir stofnun sjálfstæðs ríkis sem ekkert annað
ríki viðurkennir. Auk þessara svæða mynda sjálfstjórnarfylkin Galmudug í miðju
landinu, og Júbaland í suðri, sambandsríkið Sómalíu.



https://is.wikipedia.org/wiki/Reikistjarna

Reikistjarna, jarðstjarna eða pláneta er heiti yfir tiltölulega stórt, kúlulaga
eða hnöttótt geimfyrirbæri á sporbaug um sólstjörnu, sem er þó ekki stjarna
sjálft. Reikistjörnurnar í okkar sólkerfi eru átta stærstu fylgihnettir sólar:
Merkúr, Venus, jörðina, Mars, Júpíter, Satúrnus, Úranus og Neptúnus frá sólu
talið. Hugtakið „reikistjarna“ hafði enga nákvæma vísindalega skilgreiningu fyrr
en árið 2006 og var umdeilt fram að því. Flestar voru reikistjörnurnar taldar
níu frá árinu 1930, en Alþjóðasamband stjarnfræðinga ákvað 24. ágúst 2006
skilgreiningu á reikistjörnum, sem fól það í sér að Plútó telst ekki lengur
reikistjarna, heldur dvergreikistjarna.

Þær fjórar, sem næstar eru sólu, kallast Innri reikistjörnur, en hinar kallast
ytri reikistjörnur eða gasrisar og liggur smástirnabeltið milli þeirra.

Orðið pláneta er ættað af gríska orðinu πλανήτης (umritað: planētēs) sem þýðir
flakkari.

Gliese 581 c er reikistjarna utan sólkerfisins í um 20 ljósára fjarlægð frá
jörðu og sýnist lífvænleg.



https://is.wikipedia.org/wiki/PHP

PHP (endurkvæm skammstöfun fyrir: PHP: Hypertext Preprocessor) er túlkað
forritunarmál sem er ætlað fyrir forritun kvikra vefsíðna. PHP er oftast túlkað
á vefþjóni en það er líka hægt að keyra það í skipanaviðmóti og jafnvel til að
búa til sjálfstæð gluggaforrit.

PHP var upphaflega búið til af danska forritaranum Rasmus Lerdorf árið 1994.
Helsta útfærsla þess er nú þróuð af PHP Group en hluti af umsýslu kóðans er í
höndum ísraelska fyrirtækisins Zend Technologies sem Zeev Suraskit og Andi
Gutmans stofnuðu árið 1999 utanum endurritun PHP-túlksins. Sú útgáfa er í reynd
staðalútgáfa PHP þar sem ekki er til neinn formlegur staðall fyrir
forritunarmálið.

PHP er gefið út með s-k PHP-leyfi sem er samþykkt af Free Software Foundation
sem frjálst hugbúnaðarleyfi.

Þó að ritháttur PHP sé fengin úr ofangreindum forritunarmálum, eiga málin fátt
sameiginlegt. PHP kóði er skrifaður í bland með HTML í skilgreiningunum á
heimasíðum. Þegar vefsíðan er skoðuð með vafra er PHP kóðanum breytt í HTML sem
vafrarinn getur skoðað.

PHP er í dag eitt vinsælasta vefforritunarmál í heiminum og hafa vinsældir þess
aukist gríðarlega eftir útkomu útgáfu 4 sem keyrir á Zend-vélinni. Samkvæmt
Tiobe-vísitölunni yfir vinsældir forritunarmála var PHP í sjötta sæti yfir
vinsælustu forritunarmálin árið 2016, á eftir Java, C, C++, C# og Python. PHP er
notað á milljónum vefþjóna um allan heim.

Einungis nýlega, og líklega að hluta til vegna vinsælda PHP sem forritunarmáls,
hefur það rutt sér til rúms sem fjölnota forritunarmál. Þannig er t.d. mögulegt
að forrita myndrænt notendaviðmót í PHP með GTK+-viðfangasafninu, ncurses og
newt.



https://is.wikipedia.org/wiki/Norr%C3%A6na_t%C3%ADmatali%C3%B0

Norræna tímatalið er það tímatal sem notað var af Norðurlandabúum þar til
júlíska tímatalið tók við sem almennt tímatal, og raunar lengur. Tímatalið og
mánaðaheitin miðast við árstíðir sveitasamfélagsins og skiptast í sex
vetrarmánuði og sex sumarmánuði. Það miðast annars vegar við vikur, fremur en
daga, og hins vegar við mánuði, sem hver um sig taldi 30 nætur. Með þessum hætti
hefjast mánuðirnir þannig á ákveðnum vikudegi, fremur en á föstum degi ársins.

Árið var talið 52 vikur eða 364 dagar. Til þess að jafna út skekkjuna sem varð
til vegna of stutts árs var skotið inn einni aukaviku, svokölluðum sumarauka,
sjöunda hvert ár. Þannig var sumarið talið 27 vikur þau ár sem höfðu sumarauka,
en 26 vikur annars. Í lok sumars voru tvær svonefndar veturnætur og var sumarið
alls því 26 (27) vikur og tveir dagar. Allar vikur sumars hefjast á fimmtudegi,
en vetrarvikurnar á laugardegi. Með þessu móti verður veturinn styttri en
sumarið, eða 25 vikur og 5 dagar.

Í Íslendingasögum er algengt orðalag að tala um „þau missiri“ þegar átt er við
heilt ár, en orðið ár kemur hins vegar varla eða ekki fyrir þegar rætt er um
tíma.

Norræna tímatalið hefur verið lífseigt að ýmsu leyti. Í Danmörku voru gömlu
mánaðaheitin löguð að nýja tímatalinu og á Íslandi eru ýmsar hátíðir haldnar sem
tengjast því.



https://is.wikipedia.org/wiki/Namib%C3%ADa

Namibía er land í sunnanverðri Afríku, með strandlengju að Atlantshafinu í
vestri og landamæri að Angóla og Sambíu í norðri, Botsvana í austri og
Suður-Afríku í austri og suðri. Namibía var þýsk nýlenda sem hét Þýska
Suðvestur-Afríka fram að Fyrri heimsstyrjöldinni. Eftir hana var henni stjórnað,
fyrst af Bretum og síðan Suður-Afríku, til 1990. Höfuðborgin heitir Windhoek.

Elstu merki um menn í Namibíu er mikið magn af hellamálverkum, þau elstu frá því
fyrir um 25.000 árum. Búskmenn eru taldir vera fyrstu íbúar landsins líkt og í
Botsvana og Suður-Afríku. Þeir lifðu flökkulífi sem veiðimenn og safnarar. Fyrir
um 2.000 árum fluttust Namar til landsins, en þeir tala Koisanmál líkt og
Búskmenn og á 9. öld fluttu Damarar (sem líka tala Koisanmál) til landsins.

Fyrstu evrópsku landkönnuðirnir sem komu til Namibíu voru Portúgalirnir Diogo
Cão (1485) og Bartholomeu Diaz (1488) en þeir hættu sér ekki langt inn í landið
út af Namíbeyðimörkinni.

Aðflutningur Bantúmanna hófst á 17. öld eða þar um bil þegar Hereromenn fluttust
til Namibíu með nautgripahjarðir sínar. Á fyrri hluta 19. aldar komu svo Búar
til Namibíu. Þeir gerðu samkomulag við Nama um að hrekja Hereromenn, sem þá voru
að sækja suður á bóginn, norður. Þeir settust að þar sem Windhoek stendur nú, á
jaðri lands Hereromanna. Blandaðir afkomendur þeirra og innfæddra Nama voru
kallaðir Bastar. Þeir stofnuðu borgina og fríríkið Rehoboth á síðari hluta
aldarinnar.

1793 ákváðu hollensk stjórnvöld í Höfðanýlendu að taka yfir stjórn Walvis Bay
þar sem þar var eina hafnarstæðið á Beinaströndinni við Namíbeyðimörkina. Þegar
Bretar hertóku nýlenduna 1797 tóku þeir líka við stjórn Walvis Bay, en landnám
Evrópumanna var bundið við þetta litla svæði á ströndinni.

Þegar kapphlaupið um Afríku hófst á síðari hluta 19. aldar varð Namibía þýsk
nýlenda sem nefndist Þýska Suðvestur-Afríka fyrir utan Walvis Bay sem var áfram
undir yfirráðum Breta. Andspyrna Nama undir stjórn Hendrik Witbooi og nefnd
Hottentottauppreisnin í fjölmiðlum þess tíma var brotin á bak aftur 1894.

Árið 1908 uppgötvuðust demantanámur í Namibíu og fjöldi evrópskra innflytjenda
margfaldaðist. Nýir landnemar voru hvattir til þess að ræna landi frá innfæddum
og þröngva þeim til nauðungarvinnu. Samskiptum landnema og innfæddra hrakaði því
mikið sem náði hápunkti þegar Herero og Namaqua-þjóðarmorðið átti sér stað
1904-1908.

Í Fyrri heimsstyrjöldinni hertók Suður-Afríka Þýsku Suðvestur-Afríku og 17.
desember 1920 var landið lýst breskt umdæmi af Þjóðabandalaginu. Eftir Síðari
heimsstyrjöldina ætluðust Sameinuðu þjóðirnar til þess að svæðið félli undir
alþjóðlega nefnd, en Suður-Afríka neitaði. Landið var samt aldrei formlega
innlimað í Suður-Afríku en hvíti minnihlutinn í Suðvestur-Afríku, eins og landið
hét, átti fulltrúa á þingi Suður-Afríku. Þegar nýlenduveldin hófu að veita
afrísku nýlendunum sjálfstæði á 7. áratugnum jókst þrýstingur á Suður-Afríku að
gefa Suðvestur-Afríku eftir. Eftir kvartanir annarra ríkja ákváðu Sameinuðu
þjóðirnar að afturkalla umdæmi Suður-Afríku frá tímum Þjóðabandalagsins. Í
kjölfarið hófst andspyrna gegn yfirráðum Suður-Afríku á vegum South West Africa
People's Organization (SWAPO).

1971 kvað Alþjóðadómstóllinn upp úr með að stjórn Suður-Afríku í Namibíu væri
ólögleg en Suður-Afríka neitaði að gefa yfirráð sín eftir. 1978 reyndu
Vesturlönd að eiga milligöngu um diplómatíska lausn vandans en Suður-Afríka lét
halda kosningar í landinu í trássi við samþykktir Sameinuðu þjóðanna og hélt
áfram að stjórna landinu. Málið var í járnum þar til ákveðið var á fundi Ronald
Reagan og Mikhaíl Gorbatsjev árið 1988 að Kúba myndi draga herlið sitt frá
Angóla um leið og Suður-Afríka drægi sitt lið frá Namibíu og 22. desember 1988
voru New York-samningarnir undirritaðir. Þeir fólu í sér annars vegar samning
Kúbu og Angóla og þríhliða samning milli Kúbu, Angóla og Suður-Afríku þar sem
Suður-Afríka samþykkti að láta Sameinuðu þjóðunum stjórn Namibíu eftir.

Í fyrstu kosningunum eftir sjálfstæði, kosningum til stjórnlagaþings í nóvember
1989, fékk SWAPO yfir 50% atkvæða. 1990 var ný stjórnarskrá tekin upp og Sam
Nujoma, formaður SWAPO, varð fyrsti forseti Namibíu. 1. mars 1994 tók Namibía
við stjórn Walvis Bay og nítján eyja við ströndina.



https://is.wikipedia.org/wiki/N%C3%ADkarag%C3%BAa

Níkaragva er land í Mið-Ameríku með landamæri að Hondúras í norðri og Kosta Ríka
í suðri. Það á strönd að Kyrrahafi í austri og Karíbahafi í vestri.

Uppruni nafnsins Níkaragva er nokkuð óskýr en sú kenning er uppi að það sé
dregið að nafninu Nicarao sem þýðir höfðingi á máli innfæddra og orðinu Agua sem
þýðir vatn á spænsku. Um 6 milljónir manna búa í Níkaragva og um fjórðungur
þjóðarinnar býr í höfuðborginni, Managua sem er þriðja stærsta borg Mið-Ameríku.
Í Níkaragva er fjölþjóðasamfélag og koma íbúar þess að idíjána ættbálkum ættuðum
frá Moskító ströndinni (Mosquito Coast), Evrópu, Asíu, Afríku og Mið-Evrópu.
Opinbert tungumál landsins er spænska en innfæddir ættbálkar á austur ströndinni
tala einning Miskito, Sumo, Rama og Creole ensku. Landframleiðsla á mann er um
1000 bandaríkjadollarar (USD). Um 48% þjóðarinna lifa undir fátækrarmörkum. 79%
þjóðarinnar lifa á minna en tveimur bandaríkjadölum á dag. 27% þjóðarinnar er
vannærð. Samkvæmt Global Finance er landið í 48. Sæti yfir fátækustu lönd í
heiminum.



https://is.wikipedia.org/wiki/Microsoft_Windows

Microsoft Windows er fjölskylda stýrikerfa fyrir einkatölvur þó að aðrar útgáfur
séu til, t.d. fyrir netþjóna og lófatölvur. Microsoft hannar, þróar, styður, og
er framleiðandi Windows stýrikerfanna og Windows er ein af stærstu
framleiðsluvörum þeirra. Windows 7 og eldri útgáfur eru ekki lengur seldar eða
studdar (þó er enn "Extended support" til staðar).

Microsoft kynnti stýrikerfið Windows fyrst til sögunnar árið 1985. Var það þá
viðbót við MS-DOS sem mótsvar við hinu grafíska notendaviðmóti sem Apple
Macintosh gerði frægt. Með samningum við IBM, stærsti tölvuframleiðandinn á
þessum tíma, náði Microsoft markaðsyfirráðum í stýrikerfasölu með um 90%
markaðshlutdeild sem hefur síðan látið undan síga. Frá 2012 hefur Android selst
í merihluta, þegar allar tölvur eru taldar - frá þeim hefðbundu niður í síma og
selst nú í mörgum sinnum fleiri eintökum á hverju ári. Windows hefur þó mikið
forskot ef einungis hefðbundnar PC-tölvur (þar með talið fartölvur) eru taldar;
þá fram yfir t.d. Mac OS X, Chromebook eða Android sem allar sækja á og geta
keyrt á eins vélbúnaði. Aðrar útgáfur af Windows, t.d. Windows Phone (sem mun
sameinast hefðbunda Windows í útgáfu 10) hafa náð afar lítilli útbreiðslu miðað,
við samkeppnina, en þó þriðja sæti.

Fyrsta útgáfan af Windows, Windows 1, kom út árið 1985 eins og áður segir en var
ekki heilt stýrikerfi heldur grafískt viðmót fyrir MS-DOS en sú útgáfa náði
aldrei miklum vinsældum. Windows 2 kom út 1987 og náði aðeins meiri vinsældum en
forveri þess. Það var Í útgáfu 2.03 varð mikil breyting, þá voru kynntir
svokallaðir fljótandi gluggar. Apple Inc. lögsótti þá Microsoft þar sem talið
var að höfundarréttur Apple væri brotinn. Þremur árum seinna lét Microsoft frá
sér útgáfu 3. Sú útgáfa var sú fyrsta frá Microsoft til að seljast í meira en 2
milljónum eintaka fyrsta hálfa árið á markaðnum. Það hafði mun þróaðra viðmót og
hægt var að vera með mörg forrit í gangi í einu.

Windows NT stýrikerfin eru með nýjan stýrikerfiskjarna en MS-DOS og eru nýjustu
stýrikerfin fyrir heimanotendur (“skjáborðs tölvur“) og eru meðal annars Windows
XP, Windows Vista og hið fyrirhugaða Windows 7 stýrikerfi í þessum flokki.



https://is.wikipedia.org/wiki/Malas%C3%ADa

Malasía (malasíska: Malaysia) er land í Suðaustur-Asíu. Það skiptist milli
tveggja landsvæða; Vestur-Malasíu á Malakkaskaga og Austur-Malasíu á eyjunni
Borneó, með Suður-Kínahaf á milli. Vestur-Malasía á landamæri að Taílandi í
norðri, og mjótt sund skilur það frá Singapúr í suðri. Austur-Malasía á
landamæri að Brúnei í norðri og Indónesíu í suðri. Höfuðborg Malasíu er Kúala
Lúmpúr en stjórnarsetrið er í Putrajaya. Árið 2010 var íbúafjöldi Malasíu 28,33
milljónir og þar af bjuggu 22,6 milljónir í vesturhlutanum. Höfðinn Tanjung Piai
á suðurodda Vestur-Malasíu er syðsti punktur meginlands Asíu.

Uppruna Malasíu má rekja til hinna ýmsu ríkja malaja á Malakkaskaga sem lentu á
áhrifasvæði Breska heimsveldisins á 18. öld. Skiptingin milli Malasíu og
Indónesíu var ákveðin í samningum milli Bretlands og Hollands í kjölfar
Napóleonsstyrjaldanna. Ríkin á Malakkaskaga mynduðu síðan Malajabandalagið árið
1946 sem breyttist í Sambandsríkið Malaja árið 1948. Þetta ríki fékk sjálfstæði
frá Bretlandi árið 1957. Þetta ríki sameinaðist Norður-Borneó, Sarawak og
Singapúr árið 1963 og bætti því sí við nafnið sem varð Malasía. Tveimur árum
síðar var Singapúr rekið úr sambandinu.

Malasía er fjölmenningarríki sem hefur mikil áhrif á stjórnmál landsins. Opinber
trúarbrögð Malasíu eru íslam en 20% íbúa aðhyllast búddisma, 9% kristni og 6%
hindúatrú. Stjórnarfar í Malasíu er þingbundin konungsstjórn þar sem einn af
fimm hefðbundnum einvöldum landsins er kjörinn konungur á fimm ára fresti.
Stjórnkerfið byggist á breskri fyrirmynd.

Malasía er eitt af þeim löndum Asíu sem býr við hvað mesta efnahagslega velsæld.
Hagvöxtur hefur verið 6,5% að meðaltali í hálfa öld. Efnahagslífið er drifið
áfram af miklum náttúruauðlindum en hefur þróast yfir í fleiri geira. Malasía
býr við nýiðnvætt markaðshagkerfi sem er það þriðja stærsta í Asíu og 29.
stærsta í heimi. Malasía var stofnaðili að Sambandi Suðaustur-Asíuríkja,
Leiðtogafundar Austur-Asíu, Stofnun um íslamska samvinnu,
Efnahagssamvinnustofnun Asíu- og Kyrrahafslanda, Breska samveldinu og Samtökum
hlutlausra ríkja.

Malasía er sambandsríki sem skiptist í þrettán fylki og þrjú alríkissvæði.
Ellefu fylki og tvö alríkissvæði eru á Malakkaskaga, en tvö fylki og eitt
alríkissvæði á Borneó. Hvert fylki skiptist í umdæmi sem aftur skiptast í
undirumdæmi (mukim). Í fylkjunum Sabah og Sarawak á Borneó eru umdæmin flokkuð í
landshluta.

Fylkin þrettán byggjast á sögulegum konungsríkjum malaja. Níu þeirra eru enn með
konungsfjölskyldur. Einn af hefðbundnum ráðamönnum þessara ríkja er kjörinn
konungur Malasíu á fimm ára fresti. Konungurinn skipar fjóra landstjóra í þeim
fylkjum sem ekki eru konungsríki eftir að hafa ráðfært sig við ráðherra þess
fylkis. Hvert fylki hefur eigið þing sem situr í einni deild, og eigin
stjórnarskrá. Sabah og Sarawak hafa mun meiri sjálfstjórn en önnur fylki og eru
með sína eigin innflytjendalöggjöf og stjórnun landamæra.



https://is.wikipedia.org/wiki/M%C3%BAm%C3%ADn%C3%A1lfarnir

Múmínálfarnir (sænska: Mumintrollen) eru aðalpersónurnar í bókaröð og myndasögum
eftir finnlandssænska rithöfundinn og myndlistarkonuna Tove Jansson, sem gefnar
voru út á árunum 1945 til 1970. Þær voru skrifaðar á sænsku og gefnar út fyrst
að finnska bókaforlaginu Schildts Förlags Ab sem sérhæfir sig í útgáfu á sænsku
í Finnlandi. Þær hafa verið þýddar á ein 43 tungumál og nokkrar þeirra þar á
meðal á íslensku.

Auk níu skáldsagna um Múmínálfana skrifaði Tove Jansson og myndskreytti fimm
myndabækur, samdi teiknimyndasögur fyrir dagblöð með bróður sínum Lars Jansson
sem birtust í enskum dagblöðum og lög innblásin af persónunum hafa verið gefin
út. Einnig hafa verið gerðar teikni - og brúðumyndir fyrir sjónvarp um
Múmínálfana, þær þekktustu í Póllandi og Japan auk teiknimynda í fullri lengd.
Teiknimyndir um Múmínálfana hafa verið sýndar í íslenska Ríkissjónvarpinu
nokkrum sinnum.

Skemmtigarðurinn Múmínheimur í Naantali í Finnlandi sem var opnaður árið 1993,
er helgaður þeim, sem og safnið The Museum Moomin Valley í Tampere, en þar eru
geymdar upprunalegar teikningar ásamt handunnum leirbrúðum Tove og öðru efni sem
tengist Múmínálfunum og sögu þeirra.

Bækurnar fjalla um Múmínálfana og vini þeirra og nágranna í Múmíndal.
Múmínálfarnir eiga heima í Múmínhúsinu, sem er há, blá, sívöl bygging. Þeir eru
hvítir á litinn og minna á flóðhesta í útliti.

Fyrsta sagan um múmínálfana hét Småtrollen och den stora översvämningen og kom
út árið 1945. Fyrsta múmínálfabókin sem kom út á íslensku var Pípuhattur
galdrakarlsins sem kom út árið 1968 í þýðingu Steinunnar S. Briem.



https://is.wikipedia.org/wiki/M%C3%B3%C3%B0uhar%C3%B0indin

Móðuharðindin voru hörmungar eða áhrif náttúruhamfara sem urðu á Íslandi í
Skaftáreldum 1783 – 1785. Móða eða eiturgufa lagðist á jörðina, gras sviðnaði og
búfénaður féll. Talið er að um 75% búfjár hafi þá fallið og fimmti hver maður
eða um 10.000 Íslendingar hafi dáið. Móðuharðindin hófust með eldgosi 8. júní
1783 í Lakagígum en þeir urðu til í einhverju mesta hraungosi á jörðunni á
sögulegum tímum. Samtímalýsing eldsumbrotanna og áhrifa þeirra í nærliggjandi
sveitum eru í Eldriti séra Jóns Steingrímssonar, síðar nefndur eldklerkur, sem
hann lauk við að skrifa árið 1788.

Veðurfar breyttist á meðan á hörmungunum stóð, gosið var svo kröftugt að
brennisteinsoxíð náði upp í heiðhvolf og hiti lækkaði. Áhrifa gossins gætti víða
um heim. Hugsanlega má rekja uppskerubrest sem varð víða í Evrópu sumarið 1783
til gossins en slæmt sumar og kuldavetur í kjölfarið juku vandræði Frakka í
aðdraganda frönsku byltingarinnar.



https://is.wikipedia.org/wiki/Lotukerfi%C3%B0

Lotukerfið (einnig lotukerfi Mendelejevs) er yfirlit yfir öll þekkt frumefni á
töfluformi. Efnunum er raðað í hana eftir atómnúmeri og hún sýnir hvernig margir
eðliseiginleikar efnanna breytast í gegnum töfluna. Hvert efni er sýnt með
sætistölu sinni og efnatákni.

Hver lárétt lína í töflunni nefnist lota (enska: period) og er taflan nefnd í
samræmi við það. Hver dálkur töflunnar nefnist efnaflokkur eða bara flokkur. Í
stöðluðu lotukerfi, eins og því sem sjá má hér á eftir, eru 18 flokkar. Öll efni
sem eru saman í flokki hafa svipaða efnaeiginleika, sem byggist á því að
gildisrafeindir þeirra eru jafnmargar.

Til eru um þrjú mismunandi flokkakerfi. Eitt þeirra notast við arabíska
tölustafi og það er kerfið sem hér er notað og er einnig alþjóðlegur staðall;
annað notar eingöngu rómverska tölustafi ( I, II, III, IV, …) og hið þriðja
notar blöndu af rómverskum tölustöfum og latneskum bókstöfum (I, II, IIIb, IVb,
…)



https://is.wikipedia.org/wiki/Los_Angeles

Los Angeles (á spænsku: Los Ángeles (borið fram los 'aŋxeles)) er stærsta borg
Kaliforníu og næststærsta borg Bandaríkjanna. Borgin er oft kölluð Borg
Englanna. Íbúafjöldi borgarinnar er um fjórar milljónir, hún er 1.290,6
ferkílómetrar að stærð og er staðsett í suðurhluta Kaliforníu. Til viðbótar eru
um 12,9 milljón íbúar á svæðinu umhverfis Los Angeles. Los Angeles-sýslan er
fjölmennasta og útbreiddasta sýsla Bandaríkjanna. Íbúar borgarinnar eru þekktir
sem „Angelenos“.

Los Angeles var stofnuð 4. september 1781 af spænska ríkisstjóranum Felipe de
Neve sem El Pueblo de Nuestra Señora la Reina de los Angeles del Río de
Porciúncula (Þorp konunnar okkar, drottning englanna og árinnar Porziuncola).
Hún varð hluti af Mexíkó árið 1821, eftir að það fékk sjálfstæði frá Spáni. Árið
1848, þegar stríðinu á milli Mexíkóa og Bandaríkjamanna lauk, varð Los Angeles
ásamt Kaliforníu hluti af Bandaríkjunum.

Los Angeles er miðstöð viðskipta, alþjóðlegra skipta, afþreyingar, menningar,
tísku, vísinda, tækni og menntunar. Þar eru stofnanir sem hafa mikla þekkingu á
hinum ýmsu sviðum. Hollywood er staðsett í Los Angeles en Hollywood er þekkt sem
Höfuðborg skemmtanaiðnaðarins en þar eru framleiddar kvikmyndir, sjónvarpsþættir
og tekin upp tónlist. Þar sem borgin er mikilvæg í þessum iðnaði hefur hún
dregið að sér margar stjörnur.



https://is.wikipedia.org/wiki/Lj%C3%B3smyndun

Ljósmyndun er aðferð til að festa á varanlegt form myndir af umhverfinu með
ljósmyndavél. Notast er við vélræna, ljósfræðilega, efnafræðilega og/eða
stafræna aðferð við að safna endurköstuðu ljósi í stuttan tíma með linsu og
varpa því á ljósnæman flöt, t.d. filmu inni í myndavélinni. Með eftirvinnslu á
ljósnæma fleti myndavélarinnar (framköllun á filmu) fæst ljósmynd sem „tekin“
var með myndavélinni. Orðið ljósmyndun er samsett úr orðunum ljós og sögninni
mynda og felst merkingin í því að búin er til mynd af ljósinu.

Nútíma ljósmyndatækni má rekja til franska uppfinningamannsins Joseph Nicéphore
Niépce en hann hóf að gera tilraunir árið 1793 með aðferðir til að gera
sjónrænar myndir. Fyrstu verk hans dofnuðu fljótt en honum tókst loksins að gera
varanlega mynd árið 1824. Aðferðirnar kröfðust þess að sólin var notuð til að
framleiða myndina en þær tóku um 8 klst eða lengur í framkvæmd og var aðferðin
því bara notuð til að festa á mynd fasta hluti eins og t.d. byggingar. Árið 1829
byrjaði hann samningsbundið samstarf við listamanninn og efnafræðinginn
Louis-Jacques-Mandé Daguerre um að betrumbæta aðferðina. Eftir dauða Niépce 5.
júlí 1833, þá hélt Daguerre áfram starfi sínu og tókst loksins ætlunarverk sitt.

Sellulósur fyrir ljósmyndafilmur voru teknar í notkun árið 1887 og voru það bæði
Hannibal Goodwin og Eastman Company sem skráðu leyfi fyrir filmuvöruna. Goodwin
hins vegar kærði Eastman Kodak Company fyrir brot á einkaleyfinu sínu og vann
málið en seldi síðan einkaleyfin til þeirra. Þessi aðferð var síðan
grundvöllurinn fyrir þróun kvikmyndafilmunnar. Myndir teknar með þessari aðferð
þurfa samt að fara í framköllun áður en hægt er að sjá efni myndarinnar skýrt.

Fyrsta myndin í lit var tekin rétt eftir aldamótin 1900 en uppfinningin var
einkaleyfisvarin árið 1903 og sett á markað 1907. Frönsku bræðurnir Louis Jean
og Auguste Marie Louis Nicholas Lumière voru miklir uppfinningamenn og faðir
þeirra rak ljósmyndastofu þar sem þeir unnu. Þeir fengu því mikinn áhuga á
ljósmyndun og fundu upp margvísleg tól sem urðu mikilvægir hlekkir í þróunarsögu
ljósmynda og kvikmynda. Litfilman Autochrome Lumière var sú eina sem var á
markaðnum þar til 1935 þegar Kodak setti Kodachrome á markaðinn. Sú vörulína er
enn í framleiðslu og er talin með þeim fremri vörutegundum vegna fínna korna og
líflegra lita.

Frá árinu 2000 hefur stafræn ljósmyndun að mestu komið í stað ljósmyndunar á
filmu, en þá er notuð örflaga í stað filmunnar áður til að safna ljósi frá
myndefninu og ljósmagn og litur hverrar myndeiningar er geymt stafrænt í
minniskorti myndavélarinnar. Hefur þann kost að mögulegt að skoða myndina skömmu
eftir að hún er tekin og flytja hana í tölvu vinna hana með stafrænni
myndvinnslu.



https://is.wikipedia.org/wiki/Laukur

Laukur er heiti sem nær yfir nokkrar lauktegundir en þegar það er notað eitt sér
án útskýringar er oftst átt við hnattlauk (Allium cepa). Blómlaukur hnattlauks
vex neðanjarðar og hefur að geyma næringarefni handa jurtinni. Þess vegna er
hann stundum talinn rótarhnýði, sem hann er þó ekki. Hnattlaukur er aðeins
ræktaður og vex ekki villtur. Til eru nokkrar náskyldar villtar tegundir tengdar
honum sem vaxa í Mið-Asíu.

Ýmsar tegundir af laukætt hafa verið hafðar til manneldis í nokkur árþúsund.
Leifar af lauk hafa fundist í bronsaldarbyggðum, blandaðar steinum úr fíkjum og
döðlum frá 5000 f.Kr. Ekki er þó vitað hvort þessir laukar voru ræktaðir eða
ekki. Í nær fjögur þúsund ára gömlum mataruppskriftum sem varðveist hafa á
súmerskum leirtöflum er notað mjög mikið af lauk af ýmsu tagi. Vísbendingar í
ýmsum fornum ritum, til dæmis í 4. Mósebók 11:5, benda til laukræktunar fyrir
3000 árum í Egyptalandi hinu forna og á sama tíma var ræktaður blaðlaukur og
hvítlaukur. Talið er að verkamennirnir sem byggðu pýramidana hafi borðað hreðkur
og lauka. Fornegyptar tignuðu laukinn af því þeir töldu form hans og hringi
tákna endalaust líf. Laukar voru notaðir við útfararathafnir og fundist hafa
leifar af lauk í augntóftum Ramsess 4.

Í Grikklandi hinu forna borðuðu íþróttamenn mikið af lauk af því þeir töldu hann
þynna blóðið. Rómverskir skylmingaþrælar voru nuddaðir með lauk til þess að
stæla vöðva þeirra. Á miðöldum var laukur svo mikilvægur að fólk greiddi
landskuld með lauk og notaði hann til gjafa. Læknar fyrirskipuðu laukát til að
minnka hægðatregðu, auðvelda holdris, draga úr höfuðverk og hósta, lækna
slöngubit og vinna gegn hárlosi. Kristófer Kólumbus flutti lauka til Ameríku
árið 1492 í leiðangri sínum til Hispaníólu. Laukar voru líka notaðir á 16. öld
til að vinna gegn ófrjósemi hjá konum og einnig hjá hundum, kúum og öðrum
húsdýrum. Nútímarannsóknir hafa sýnt fram á möguleg eituráhrif hjá hundum,
köttum og öðrum dýrum ef þeim er gefinn laukur.

Laukur er notaður í alls konar rétti í flestum menningarheimum. Hann fæst
ferskur, frosinn, niðursoðinn, steiktur, pæklaður, í duftformi, saxaður og
þurrkaður. Í matargerð er laukur oftast notaður saxaður eða sneiddur en þó
stundum heill. Hann er bæði eldaður með í ýmsum réttum og notaður hrár í salöt
og fleira en þó oftast í fremur litlum mæli því hrár laukur er bragðsterkur en
bragðið mildast mjög fljótt við eldun. Einnig er bragðið misjafnt eftir
laukafbrigðum. Laukur er sjaldan borðaður einn og sér en er stundum hafður sem
meðlæti með mat, einkum steiktur eða súrsaður, eða er aðalhráefni í réttum eins
og lauksúpu eða laukböku.

Sumstaðar er laukur aðallega notaður til að krydda og bragðbæta mat en
annarsstaðar, t.d. í indverskri og pakistanskri matargerð, er hann grunnhráefni
í karríréttum, sósum og öðru slíku. Laukduft er krydd sem notað er til
bragðbætis í matseld. Það er gert úr þurrkuðum, fínmuldum lauk. Oftast eru notuð
bragðsterk afbrigði af lauk í laukduft og af því er þessvegna sterk lykt og
bragð.

Þegar laukur er skorinn losna úr honum rokgjarnar olíur og það eru þær sem koma
út tárunum á fólki sem sker eða meðhöndlar laukinn. Ýmis ráð eru til að draga úr
þessu, svo sem að skera laukinn undir rennandi vatni eða dýfa honum vel í vatn
áður en hann er skorinn, kæla hann eða frysta eða setja upp sundgleraugu, en
einfaldasta ráðið er ef til vill að nota vel beittan hníf því að skurður með
sljóum hníf kremur frumurnar í lauknum í sundur í stað þess að skera þær og
losar um mun meira af rokgjörnu olíunum en ef beittur hnífur er notaður.

Vefir úr lauk eru oft notaðir í kennslu til þess að þjálfa nemendur í notkun
smásjár, af því frumur þeirra eru stórar og sjást án mikillar stækkunar.



https://is.wikipedia.org/wiki/L%C3%ADb%C3%BDa

Líbía (arabíska: ليبيا, umritað Lībiyyā) er land í Norður-Afríku með
strandlengju við Miðjarðarhaf, á milli Egyptalands og Alsír og Túnis, með
landamæri að Súdan, Tjad og Níger í suðri. Landið skiptist sögulega í þrjá
landshluta, Tripolitana, Fezzan og Kýrenæku. Líbía er um 1,76 milljón
ferkílómetrar að stærð og 17. stærsta land heims. Landinu er nú stjórnað af
bráðabirgðastjórn eftir að einræðisstjórn Muammar Gaddafi var steypt af stóli
árið 2011.

Höfuðborgin Trípólí er jafnframt stærsta borg landsins með 1,7 milljón íbúa.
Langflestir íbúar landsins búa við ströndina í borgunum Trípólí, Benghazi og
Misrata en suðurhluti landsins er mjög strjálbýll. Þar búa Túbúar í
Tíbestífjöllum við landamærin að Tjad. Í vesturhlutanum búa einnig Berbar og
Túaregar. 97% íbúa eru múslimar. Efnahagur landsins byggist fyrst og fremst á
útflutningi jarðolíu og olíuafurða sem stendur undir 80% af vergri
landsframleiðslu og er 97% útflutnings. Árið 2009 var Líbía með einn hæsta
stuðul Afríku í vísitölu um þróun lífsgæða og fimmtu mestu landsframleiðslu í
álfunni.

Líbía á sér mjög langa sögu. Berbar hófu að setjast þar að á síðbronsöld.
Föníkumenn stofnuðu þar verslunarstaði við ströndina og á 5. öld f.Kr. ríkti sú
stærsta þeirra, Karþagó, yfir stórum hluta Norður-Afríku. Forn-Grikkir stofnuðu
aftur borgina Kýrene í austurhluta landsins. Svæðið þar í kring varð síðan þekkt
sem Kýrenæka. Persaveldi náði Kýrenæku á sitt vald 525 f.Kr. og næstu ár var
landið ýmist undir stjórn Persa eða Forn-Egypta. Eftir landvinninga Alexanders
mikla varð Kýrenæka hluti af Ptólemajaríkinu. Eftir sigur Rómverja í orrustunni
um Karþagó 146 f.Kr. varð Tripolitana upphaflega hluti af Númidíu en Rómverjar
gerðu alla hluta landsins að skattlöndum á 1. öld f.Kr. Borgunum tók að hnigna
um leið og Rómaveldi hnignaði. Um miðja 7. öld lagði her Rasjidunkalífadæmisins
löndin undir sig. Berbar tóku þá upp íslam en börðust jafnframt gegn auknum
yfirráðum araba næstu aldirnar. Þeir stofnuðu ríki Hafsída 1229 sem ríkti yfir
löndunum þar til Tyrkjaveldi lagði þau undir sig 1574. Upphaflega var pasja
staðsettur í Trípólí en síðar dey. Á 19. öld tók Líbía þátt í Barbarístríðunum
sem Bandaríkin háðu gegn Norður-Afríkuríkjunum til að stöðva sjórán á
Miðjarðarhafi og Atlantshafi.

Í kjölfar stríðs Ítalíu og Tyrklands (1911-12) lagði Ítalía héruðin þrjú
(Tripolitana, Fezzan og Kýrenæku) undir sig og kallaði þau upphaflega Ítölsku
Norður-Afríku en síðan „Líbýu“ frá 1934. Það var upphaflega nafn sem
Forn-Grikkir notuðu um alla Norður-Afríku. Andspyrna gegn yfirráðum Ítala var
barin niður af mikilli hörku. Bandamenn náðu Líbýu af Ítölum árið 1943 og eftir
að stríðinu lauk var landið áfram hernámssvæði. Árið 1951 lýsti Líbýa yfir
sjálfstæði og konungsríki var stofnað undir stjórn Idriss konungs. Uppgötvun
mikilla olíulinda árið 1959 varð til þess að landið auðgaðist mjög um leið og
spenna milli ólíkra hagsmunahópa jókst. Þann 1. september 1969 framdi hópur
ungra herforingja undir stjórn hins 27 ára gamla Muammar Gaddafi valdarán.
Gaddafi stofnaði síðan alþýðulýðveldi í anda sósíalisma en stjórn hans var í
reynd alræðisstjórn. Gaddafi var steypt af stóli og hann drepinn í Líbýsku
borgarastyrjöldinni árið 2011.

Sögulega skiptist Líbía milli þriggja héraða (eða fylkja), Tripolitana í
norðvestri, Kýrenæku í austri og Fezzan í suðvestri. Þessi þrjú héruð mynduðu
fyrst eitt ríki þegar Ítalía vann þau af Tyrkjaveldi árið 1912.



https://is.wikipedia.org/wiki/Krabbamein

Krabbamein eru sjúkdómsgerðir sem einkennast af stjórnlausri frumuskiptingu og
þeim eiginleika frumnanna að geta flust yfir í aðra líkamsvefi annaðhvort með
því að vaxa yfir í aðlægan vef (innrás) eða flutningi frumna í fjarlægan vef
(meinvarp) til dæmis um blóðrás. Þessi óvenjulega hegðun frumna orsakast af
gölluðu DNA, sem veldur stökkbreytingu mikilvægra gena sem stjórna
frumuskiptingu og annarri starfsemi. Ein eða fleiri slík stökkbreyting, sem
getur verið meðfædd eða áunnin, getur leitt til stjórnlausrar frumuskiptingar og
myndunar æxlis. Æxli er hverskyns óeðlileg vefjanýmyndun, en getur verið
annaðhvort illkynja eða góðkynja. Aðeins illkynja æxli gera innrás í nýjan vef
eða valda meinvarpi.

Krabbamein getur valdið ýmsum sjúkdómum, en það veltur á staðsetningu, gerð
meinsins og hvort meinvarp á sér stað. Til að fá úr því skorið þarf venjulega að
gera ítarlega rannsókn á vefjasýni sem fæst með vefjasýnistöku. Eftir greiningu
er venjulega brugðist við með skurðaðgerð, efnameðferð og eða geislameðferð.

Ef ekkert er að gert dregur krabbameinið oftast til dauða; krabbamein er ein
helsta dánarorsök í hinum vestræna heimi. Hægt er að bregðast við flestum
krabbameinsgerðum og hægt er að lækna marga, sérstaklega ef meðferðin hefst
snemma. Margar gerðir krabbameins eru tengdar umhverfisáhrifum sem forðast má.
Tóbaksreykingar eru sá umhverfisþáttur sem leiðir hvað oftast til krabbameins.

Ýmislegt getur bent til þess að um krabbamein sé að ræða, en endanleg greiningu
á flestum meinum þarf að staðfesta með því að gera ítarlegar rannsóknir á
krabbameinsfrumum, um þetta sjá meinafræðingar. Vefjasýnistaka er ferlið þar sem
frumur og eða líkamsvefur er numinn úr sjúklingi til rannsóknar. Greiningin á
sýninu segir til um frumugerðina sem breiðist út, alvarleikann (magn misvaxtar),
og umfang þess og stærð. Frumuerfðafræði og ónæmislitun vefjar getur útvegað
framvinduspá og upplýsingar um hvernig meðferðinni sé best háttað.

Kembirannsóknir eru framkvæmdar til að finna krabbamein á frumstigi á meðal
almennings. Krabbameinsleit fyrir stóra hópa af heilbrigðu fólki þarf að vera á
viðráðanlegu verði, örugg, óágeng og með ásættanlegan fjölda gallaðra
niðurstaðna. Ef ummerki krabbameins verður vart, eru ítarlegri rannsóknir og
ágeng fylgipróf framkvæmd til að staðfesta greininguna.



https://is.wikipedia.org/wiki/Ken%C3%ADa

Kenía (Jamhuri ya Kenya, enska: Republic of Kenya) er land í Austur-Afríku með
landamæri að Eþíópíu í norðri, Sómalíu í austri, Tansaníu í suðri, Úganda í
vestri og Súdan í norðvestri og strönd við Indlandshaf.

Kenía liggur við austurströnd Afríku. Miðbaugur liggur í gegnum norðurhluta
þess. Landið er að miklu leyti hálent, en láglent við strendur. Í vesturdalnum
eru mörg stór og afar djúp stöðuvötn svo sem Tanganyikavatn sem er annað dýpsta
stöðuvatn heimis. Nyrst við landamæri Eþíópíu er mjög stórt vatn sem nefnist
Turkanavatn. Í eystri sigdalinum eru grunn og afrennslulaus vötn. Ástæðan fyrir
að vötnin þar eru grynnri er sú að þykk lög af eldfjallaösku hafa sest í
austurdalnum.

Kenía er 580.367 ferkílómetrar að stærð og íbúadreif er 77,56 íbúar á
ferkílómeter (07-2014). Höfuðborgin Nairobi er í 1800 metra hæð. Í Kenía velur
folk sér bústað eftir gæðum náttúrunnar. Flestir hinna 28 milljón íbúa Kenía búa
í suðurhluta landsins í grennd við höfuðborgina Nairobi og við landamæri Úganda
hjá Viktoríuvatni. Þar eru góðar jarðir og nægileg úrkoma til að stunda
akuryrkju. Það búa líka margir við strandlengjuna. Aðeins örfá prósent íbúa
Kenía borga nokkurn skatt. Allir hinir eru smábændur sem stunda
sjáfsþurfarbúskap eða vinna firir sér innan á óopinbera geirans í borgunum.
Kenía er þróunarland og lífskjör þar eru afar ólík því sem gerist á Íslandi.
Þegar Keníabúar fara til vinnu sinnar í borgunum fara þeir ekki á bíl, hjóli eða
vespu Heldur fótgangandi. Sundum eru samt teknar rútur eða strætisvagnar en
flestir ganga saman í stórum hópum inn í miðborgina og svo aftur heim um
kvöldið. 99 prósent af Keníabúum eru af mismunandi þjóðarbrotum blökkumanna. Í
landinu búa 80.000 arabar, 50.000 hvítir menn og 40.000 manns af asíuættum.
Næstum því hvert þjóðarbrot hefur sitt eigið tungumál en til að einfalda þann
vanda hefur Svahílí verið gert að ríkismáli. Svahílí er bantúmál sem blandast
hefur við smá arabísku og ensku. Landamæri Tansaníu og Kenýu voru upphaflega
alveg bein. Fyrir hundrað arum fengu landamærin þá lögun sem þau eru núna. Kenía
var þá ensk nýlenda en Tansanía þýsk. Viktoría Englandsdrottning breytti
landamærunum þegar hún gaf þýska keisaranum, frænda sínum Kilimanjaro í
afmælisgjöf. Kenía varð sjálfstætt ríki 1963.

Mjög margir starfa við landbúnað í Kenía. Landbúnaðinum er skipt í þrennt:
smábú, stórbú og hefðbundin búfjárrækt. Langflestir vinna á smábúum. Smábændur
rækta mest maís, sem er uppistaða fæðu venjulegs Kenía búa. Smábændur rækta líka
baunir, maniok, durra, hirsi og kál. Þeir halda líka flestir kýr, kindur og
geitur. Stórbúin eru hins vegar oftast í eigu hlutafélaga eða einstakra ríkra
keníubúa. Afurðirnar þaðan eru ætlaðar til sölu. Þá er um að ræða: kaffi, te og
ananas. Þeir sem lifa á hinni hefðbundnu búffjárrækt eru þjóðarbrotin sem stunda
að mestu sjálfþurftabúskap. Í Kenía eru um 50 mismunandi þjóðir. Fyrsti forseti
landsins var Jomo Kenyatta. Hann var af fjölmennustu þjóðinni kíkújú. Á meðan
hann ríkti naut sú þjóð ýmissa forréttinda. Af því hlutust óeirðir í landinu.
Áður en Kenía varð sjálfstætt ríki þá ríkti mikið ósætti í samfélaginu en nú
eiga þau að starfa saman í einu ríki. Nú á dögum er Kenía með friðsamlegari
löndum í Afríku, þrátt fyrir ýmsa erfiðleika.



https://is.wikipedia.org/wiki/Karl_Marx

Karl Heinrich Marx (5. maí 1818 – 14. mars 1883) var gríðarlega áhrifamikill
þýskur hagfræðingur, heimspekingur og stjórnmálaspekingur sem er frægastur fyrir
greiningu sína á mannkynssögunni í anda þráttarhyggju Hegels sem röð átaka milli
stétta. Hann greindi samfélag kapítalismans (þ.e. samfélagið eins og það er
eftir iðnbyltinguna) og taldi meðal annars að reglulegar og sívaxandi
efnahagskreppur væru innbyggðar í slíkt hagkerfi og myndu á endanum leiða til
hruns þar sem stéttlaust samfélag tæki við. Frá honum koma grundvallarhugtök í
marxískum fræðum, eða það sem kallað er marxísk hugtök.

Marx tók virkan þátt í stjórnmálahræringum um og eftir miðja 19. öld. Hann
skrifaði Kommúnistaávarpið ásamt Friedrich Engels 1848 og var leiðandi við
stofnun Fyrstu alþjóðasamtaka verkalýðsins í London 1864. Höfuðrit hans
Auðmagnið (Das Kapital) kom út 1867.

Útfærslur á jafnaðarstefnunni sem byggja á verkum Marx eru oft kallaðar
marxismi. Marxismi hafði gríðarleg áhrif á stjórnmál og vísindi á 19. og 20.
öld, ekki síst eftir Októberbyltingu bolsévika í Rússlandi 1917.



https://is.wikipedia.org/wiki/K%C3%BAveit

Kúveit (arabíska دولة الكويت‎) er land við strönd Persaflóa með landamæri að
Írak og Sádí-Arabíu. 90% útflutningstekna koma af olíu. Íbúafjöldi landsins var
talinn vera um 4 milljónir árið 2014 en innan við helmingur íbúa eru kúveiskir
ríkisborgarar. Yfir helmingur íbúa eru erlendir verkamenn og innflytjendur.

Til eru menjar um byggð í Kúveit frá Ubaid-tímabilinu (um 6000-3800 f.Kr.).
Elstu merki um siglingar með seglum hafa fundist þar. Árið 224 varð Kúveit hluti
af veldi Sassanída en árið 633 sigraði Rasídakalífatið Sassanída í
Keðjuorrustunni við borgina Kazima í Kúveit. Kúveitborg var stofnuð árið 1613.
Árið 1716 settist ættbálkurinn Bani Utbah þar að og um miðja öldina var Sabah
bin Jaber kjörinn sjeik. Á 18. öld blómstraði Kúveit sem miðstöð siglinga og
verslunar milli Indlands, Múskat, Bagdad og Arabíu. Kúveitborg varð líka miðstöð
skipasmíða við Persaflóa. Á síðari hluta 19. aldar var Kúveitborg kölluð
„Marseille Persaflóa“. Í upphafi 20. aldar beittu Bretar landið
viðskiptaþvingunum vegna stuðnings sjeiksins við Tyrkjaveldi og árið 1919 hóf
Ibn Saud stríð Kúveits og Najd þar sem hann vildi leggja landið undir sig. Eftir
Síðari heimsstyrjöld blómstraði Kúveit á ný vegna olíuútflutnings og þótti bera
af öðrum arabalöndum í frjálslyndum viðhorfum. Árið 1990 gerði Írak innrás sem
hratt Fyrra Persaflóastríðinu af stað.

Stjórnarfar í Kúveit er þingbundin konungsstjórn með lýðræðislega kjörið
þjóðþing. Landið situr hátt á listum yfir borgararéttindi, fjölmiðlafrelsi og
sjálfstæði dómstóla. Landið er algjörlega háð olíuútflutningi í efnahagslegu
tilliti en síðustu ár hefur stjórnin reynt að renna stoðum undir fjölbreyttara
atvinnulíf.



https://is.wikipedia.org/wiki/J%C3%B3n_P%C3%A1ll_Sigmarsson

Jón Páll Sigmarsson (fæddur 28. apríl 1960, látinn 16. janúar 1993) var
íslenskur kraftlyftingamaður.

Jón Páll var fæddur á Sólvangi í Hafnarfirði. Þegar hann var 2 ára fluttist hann
með fjölskyldunni í Stykkishólm. Hann var yfir sumarið í Skáleyjum þar sem hann
tók þátt í búnaðarstörfum. Hann hóf íþróttaiðkun sína fimm ára gamall í glímu.
Við 9 ára aldur flutti hann á ný, nú í Árbæjarhverfi í Reykjavík en þar bjó hann
öll unglingsárin. Þar æfði hann knattspyrnu, handbolta og hálfmaraþon.

1975 tekur hann þátt í lyftinganámskeiði sænska frystihússins. Hann hóf
keppnisferill sinn 1979 og keppti bæði í vaxtarækt og kraftlyftingum. Fyrsta
árið keppti hann í 110 kg flokki. Hann lyfti samanlagt 311,9 kg á Jakabólsmótinu
1979, bætti þá tölu um sex kíló á Meistaramóti KR og var lyfti samanlagt
406,7 kg á Norðurlanda meistaramótinu og fékk silfurverðlaun. Næstu árin keppti
hann í 125 kg flokki. 1981 varð hann fyrsti Íslendingurinn að lyfta yfir 900 kg
samanlagt á Íslandsmeistaramóti. Sama ár hlaut hann verðlaunin Íþróttamaður
ársins og keppti í fyrsta sinn á heimsmeistaramótinu "Sterkasti maður heims",
þar sem hann lenti í 3. sæti og lyfti 912,5 kg samanlagt. 1984 var haldið mót á
milli Íslands og Skotlands í borginni Paisley. Jón Páll lyfti samanlagt 955 kg á
mótinu en Skotar unnu. Sama ár varð hann í fyrsta skipti heimsmeistari í
kraftlyftingum á mótinu Sterkasti maður heims þar sem hann lyfti 525,7 kg
samanlagt. Hann vann keppnina Sterkasti maður heims samtals fjórum sinnum; árin
1984, 1986, 1988 og 1990. 16. janúar 1993 lést hann vegna ættgengrar
hjartabilunar í íþróttasal sínum að Suðurlandsbraut 6, en þrír ættingjar hans
höfðu þegar látist vegna sambærilegra hjartabilana, en líklegt er þó að sterar
hafi haft mikil áhrif og er oft talið að þau hafi valdið dauða hans.



https://is.wikipedia.org/wiki/J%C3%B3hanna_Sigur%C3%B0ard%C3%B3ttir

Jóhanna Sigurðardóttir (fædd 4. október 1942) er fyrrum forsætisráðherra
Íslands. Jóhanna sat á þingi í 35 ár samfleytt frá árinu 1978 til 2013, lengst
allra þingmanna. Hún gegndi starfi félagsmálaráðherra árin 1987-1994 og
2007-2009. Í kjölfar efnahagshrunsins á Íslandi haustið 2008 var hún kjörinn
formaður Samfylkingarinnar og varð síðar forsætisráðherra í kjölfar
Alþingiskosninganna 2009. Hún er fyrsti kvenkyns forsætisráðherra Íslands og
fyrsti opinberlega samkynhneigða konan sem gegnir starfi forsætisráðherra á
heimsvísu. Árið 2009 valdi Forbes hana á lista yfir 100 valdamestu konur heims.

Foreldrar hennar voru Sigurður Egill Ingimundarson alþingismaður og forstjóri
Tryggingastofnunar ríkisins og Karítas Guðmundsdóttir húsmóðir. Fyrri maki
hennar var Þorvaldur Steinar Jóhannesson og saman áttu þau tvo syni en árið 2010
giftist hún Jónínu Leósdóttur í kjölfar nýsamþykktrar breytingar á
hjúskaparlögum.

Jóhanna starfaði sem flugfreyja hjá Loftleiðum og skrifstofumaður í Kassagerð
Reykjavíkur 1971-1978. Hún sat á Alþingi á árunum 1978-2013, fyrir
Alþýðuflokkinn 1978-1994, Þjóðvaka 1995-1999 og síðast Samfylkinguna frá 1999.
Jóhanna var félagsmálaráðherra 1987-1994, og svo aftur 2007-2009. Hún var
varaformaður Alþýðuflokksins 1984-1993 og formaður Þjóðvaka 1995 allt til þess
er sá flokkur hætti að starfa. Jóhanna tók við embætti forsætisráðherra af Geir
H. Haarde þann 1. febrúar 2009 og varð þar með fyrsta konan á
forsætisráðherrastóli á Íslandi. Jóhanna var kjörin formaður Samfylkingarinnar á
landsfundi 28. mars 2009. Jóhanna tilkynnti 27. september 2012 að hún ætlaði að
hætta sem formaður Samfylkingarinnar og jafnframt að láta af þátttöku í
stjórnmálum að kjörtímabilinu loknu.

Þekktustu ummæli Jóhönnu eru orð sem hún lét falla eftir að hún hafði tapað í
formannskjöri fyrir Jóni Baldvini Hannibalssyni á flokksþingi Alþýðuflokksins í
júní 1994. Þá sagði hún í þrumuræðu sinni: „Minn tími mun koma!“



https://is.wikipedia.org/wiki/Hvalir

Hvalir (fræðiheiti: Cetacea) eru ættbálkur spendýra sem samanstendur
af stórhvelum, höfrungum og hnísum. Hvalir er sá ættbálkur spendýra sem best er
aðlöguð til sjávarlífs en þeir hafa aðlagast lífinu í sjónum fullkomlega og eru
að engu leyti háðir landi.

Ættbálkur hvala telur yfir áttatíu tegundir sem skiptast í tvo
undirættbálka: skíðishvali og tannhvali, en til tannhvala teljast bæði höfrungar
og hnísur. Talið er að skiptingin í undirættbálkana hafi orðið fyrir 34
milljónum ára síðan.

Hvalir geta verið frá 2,6 metrum og 135 kg (dverg búrhvalir) að 34 m og 190 tonn
að þyngd líkt og Steypireyður sem er stærsta dýr jarðarinnar. Sumum tegundum er
líffræðilegur munur á kynjunum, hjá mörgum skíðishvölum er kvendýrin stærri en
karldýrin, en öfugt farið hjá tannhvölum. 

Við köfun á mikið dýpi verður mikill þrýstingsmunur en þar stuðlar fituhjúpurinn
að þrýstingsjöfnun, en auk hans eru sumar hvaltegundir með fljótandi fitu í
höfðinu sem er kallað hvalsauki. Hvalsaukinn gerir þeim kleift að kafa niður á
2.000 metra dýpi. Beinin eru sveigjanleg og gefa eftir þeim gríðarlega þrýsting
sem verður á svo miklu dýpi og lífsnauðsynlegar æðar eins og heilaslagæðar
liggja inni í mænugöngum sem kemur í veg fyrir að þær leggist saman.  

Æxlunarhraði stórhvala er ekki mikill, en stór skíðishvalur kemur einum kálfi
til hvals á tveggja til fjögurra ára fresti. Sumar tegundir ala kálfa sína í
hlýjum sjó og eru þar mánuðum saman. Í byrjun sumars halda hvalirnir svo aftur í
kaldari sjó á heimskautasvæðunum til að nýta sér ríkulegt fæðuframboð þar. 

Skíðishvalir éta aðallega átu (smá krabbadýr) en tannhvalir éta að mestu leyti
fisk. Hvalir éta því fisk, en eru einnig að einhverju leyti í samkeppni við
fiskinn um fæðu. Áætlað hefur verið að þær rúmlega 80 tegundir hvala í heiminum
éti um það bil 3-5 sinnum meira en fiskveiðifloti allra landa aflar eða um
300-500 milljón tonn af sjávarfangi árlega. Hrefnur eru atkvæðimestar í áti á
fiskum en talið er að þær éti um 1 milljón tonna af fiski árlega.

Tannhvalirnir hafa aftur á móti keilulaga tennur. Tennurnar eru mismargar eftir
tegundum, allt frá tveimur upp í tugi. Tennurnar eru notaðar til að grípa
bráðina og bíta í sundur, en ekki til að tyggja. Tannhvalir lifa eins og áður
sagði flestir á fisk, en sumir éta einnig smokkfiska og kolkrabba, og enn aðrir
éta önnur dýr eins og seli eða sæljón, jafnvel aðra hvali.  

Ólíkt flestum dýrum þá draga hvalir andann meðvitað. Það gerir það að verkum að
þeir sofna ekki alveg í langan tíma því þeir gætu drukknað. Þó svo að lítið sé
vitað um svefn villtra hvala þá er vitað að hvalir sem hafa verið fangaðir og
rannsakaðir hafa sofið með öðrum helming heilans í einu, svo þeir geti synt,
andað og forðast rándýr og félagslíf. 

Í hafinu við Ísland finnast margar hvalategundir þó sumar þeirra dvelji aðeins
stutt þar. 23 tegundir finnast á íslensku hafsvæði en sumar þeirra dvelja stutt,
eins og áður sagði og fara hér aðeins um. Hafið er tegundnum þó mikilvægt í
ætisleit.

Um 12 tegundir hvala teljast algengar við Ísland. Fimm þeirra eru skíðishvalir
en sjö tannhvalir. Flestar þessara tegunda eru að aukast hér við land, þar má
nefna Steypireyði, Langreyði, Hnúfubaka og Búrhvali. Fækkun hefur orðið á
Hrefnum, en engin breyting hefur verið á stofni Sandreyða, og Grindhvala.
Breytingar á nokkrum algengum tegundum við Ísland eru þó óþekktar, er þar má
nefna Hnísur, Leiftur, Hnýðinga, Háhyrninga og Andanefjur.

Hér við land nærast stóru reyðarhvalirnir aðallega á dýrasvifi. Hnúfubakar
nærast á dýrasvifi jafnt og uppsjávarfiskum. Hrefnur hér við land lifa á
breytilegu fæði en aðallega er talið að hún nærist á sandsílum, botnfiskum og
síld. Tannhvalirnir nærast fyrst og fremst á fisk og smokkfiskum en háhyrningar
étur mikið til sjófugla og önnur sjávarspendýr – en hér við land éta þeir einnig
mikið af síld. Talið er að hvalir hér við land innbyrgði um sex milljón tonn af
sjávardýrum á hverju ári – yfir tvær milljón tonna af því er fiskur – aðallega
loðna og aðrir uppsjávarfiskar en einnig umtalsvert magn botnfiska.
Heildarfiskát hvala er samkvæmt þessum útreikningum álíka mikið og mesti afli
Íslendinga upp úr sjó fyrr og síðar. Skiptar skoðanir eru á því hvort að át
hvala hafi áhrif á stofnstærð fiskistofna hér við land. Samkvæmt nýlegum
rannsóknum ætti að vera hægt að auka afla af þorsk og loðnu um 20% ef stofnum af
hrefnu, langreyðum og hnúfubökum er haldið í um 70% af hámarksstærð. Aðrir hafa
bent á að áður en atvinnuveiðar hófust hafi fiski- og hvalastofnar lifað saman í
höfunum og fiskistofnar vaxið samhliða hvalastofnunum.

Talið er að um 13 milljónir manna hafi farið í hvalaskoðun á heimsvísu árið
2008. Almennar reglur og siðareglur hafa verið gerðar til þess að lágmarka
áreiti sem hvalirnir verða fyrir. Ísland, Japan og Noregur eru bæði með
hvalaskoðun og hvalveiðar sem atvinnugreinar. Hvalaskoðun veltur um 2,1 billjón
dollurum árlega á heimsvísu og veitir um 13.000 störf. Hvalveiðar aftur á móti
velta um 31 milljónum dollara árlega. 



https://is.wikipedia.org/wiki/Hlaup%C3%A1r

Hlaupár eru ár þar sem auka degi eða mánuði er bætt við almanaksár til að
leiðrétta skekkju í tímatali, sem orsakast af því að árstíðaárið er í raun og
veru um 365,2422... dagar. Í Gregoríska tímatalinu koma þau að meðaltali upp á
rúmlega 4 ára og 45 daga fresti. Önnur ár eru almenn ár.

Eratosþenes stakk fyrstur manna upp á hlaupári, en Júlíus Caesar keisari
innleiddi það árið 46 f.Kr. Hlaupársdegi var síðan bætt inn eftir vorhátíðina
Terminalia sem haldin var 23. febrúar hvert ár en það var síðasti mánuður ársins
í Rómverska keisaraveldinu og 1. mars var nýársdagur. Hlaupárið varð síðan
alltaf 4. hvert ár. Þetta tímatal var kallað Júlíanska tímatalið og var í gildi
á Íslandi þar til í október árið 1700.

Með Gregoríska tímatalinu var hlaupársskipulaginu breytt þannig að eingöngu
aldamótaár, sem talan 400 gekk upp í varð hlaupár en að öðru leyti var alltaf
hlaupár 4. hvert ár. Þetta tímatal er kennt við Gregoríus 13. páfa, sem lét
reikna það út og tók upp notkun þess og breiddist það svo smám saman út um
heiminn.

Á Íslandi var Gregoríska tímatalið tekið upp í byrjun október árið 1700. Þá var
10 dögum sleppt úr, svo að í stað 1. október kom 11. október. Dagarnir 1. til
10. október árið 1700 hafa því aldrei verið til á Íslandi.



https://is.wikipedia.org/wiki/Hessen

Hessen er sjöunda stærsta sambandsaland Þýskalands með rúmlega 21 þús km². Fyrir
utan borgríkin er það eitt af þremur sambandslöndum sem umkringt er öðrum
sambandslöndum og liggur Hessen því hvergi að sjó. Íbúar eru tæplega 6,0 milljón
talsins (31. maí 2014), sem gerir Hessen að fjórða fjölmennasta sambandslandi
Þýskalands. Höfuðborgin er Wiesbaden við Rínarfljót, en stærsta borgin er
Frankfurt am Main.

Hessen er suðvestan við landfræðilega miðju Þýskalands og tilheyrði áður
Vestur-Þýskalandi. Fyrir norðvestan er Norðurrín-Vestfalía og Neðra-Saxland,
fyrir austan er Þýringaland (Thüringen), fyrir suðaustan er Bæjaraland, fyrir
sunnan er Baden-Württemberg og fyrir austan er Rínarland-Pfalz.

Hessenljónið í skjaldarmerkinu er upprunnið úr Ludowinger-ættinni, en litir
ættarinnar voru rauður og hvítur. Þessir litir voru því valdir í fánann sem var
tekinn upp þegar Hessen var stofnað sem sambandsland á hernámsárunum eftir
heimstyrjöldina síðari.

Nafnið Hessen er komið af germanska þjóðflokknum chatten (á latnesku: Chatti),
sem bjuggu á svæði þar sem norðurhluti Hessen er í dag. Chatten og frísar eru
einu germönsku þjóðflokkarnir sem hafa haldið bæði heiti sínu og upprunahérað
sitt í gegnum aldirnar. .

Germanir og keltar bjuggu upphaflega í héraðinu, þar til Rómverjar tóku
suðurhluta þess sem nú er Hessen. 9. e.Kr. töpuðu Rómverjar orrustu gegn
germönum í Teutoburger Wald. Eftir ósigurinn drógu þeir sig að mestu úr héraðinu
og hófu að reisa Limes-varnargarðinn sem lá að einhverju leyti eftir suðurjaðri
núverandi Hessen. Á 6. öld námu frankar land í héraðinu og réðu landinu. Þar
náðu greifadæmi ekki að myndast eins og í öðrum þýskum héruðum. 1292 verður
Hessen að ríkisfurstadæmi að vilja keisarans (oft kallað Hessen-Kassel og
Hessen-Darmstadt). Seinna myndaðist einnig héraðið Hessen-Nassau. 1806 klípa
Frakkar Hessen-Darmstadt af Hessen og innlima það í Rínarsambandið meðan
Napoleon ríkir. 1866 börðust Prússar gegn Austurríki í þýska stríðinu. Í því
sigruðu Prússar. Þar sem Hessen-Kassel barðist með Austurríkismönnum, innlima
Prússar allt norðurhérað Hessen. Tveimur árum síðar mynduðu Prússar héraðið
Hessen-Nassau úr afgöngunum af Hessen. 1919 var Weimar-lýðveldið stofnað. Úr
Hessen-Nassau verður Volksstaat Hessen (Grosshessen). 1945 lendir Volksstaat
Hessen í hernámssvæði Bandaríkjamanna eftir heimstyrjöldina síðari. 1946 var
sambandslandið Hessen stofnað úr Grosshessen og smáhéruðum í kring. Wiesbaden
verður höfuðborg. Hessen var þar með fyrsta þýska héraðið sem fékk
lýðveldisstjórn á ný. Ástæðan fyrir því að Wiesbaden varð að höfuðborg en ekki
Frankfurt var sú að til álita kom að gera Frankfurt að höfuðborg
Vestur-Þýskalands. Úr því varð hins vegar ekki, þar sem Bonn varð fyrir valinu.
Hessen varð síðan hluti af Vestur-Þýskalandi þegar það var myndað 1949.

Fyrirmynd greinarinnar var „Hessen“ á þýsku útgáfu Wikipedia. Sótt febrúar 2010.



https://is.wikipedia.org/wiki/Heimsminjaskr%C3%A1_UNESCO

Heimsminjaskrá UNESCO er skrá yfir staði (t.d. skógur, fjall, stöðuvatn,
eyðimörk, bygging eða borg) sem hafa verið útnefndir heimsminjar innan
alþjóðlegrar heimsminjaáætlunar UNESCO (International World Heritage Programme).
Tilgangur skrárinnar er varðveisla staða sem teljast sérstaklega merkilegir frá
menningarlegu og/eða náttúrufræðilegu sjónarmiði og eru taldir hluti af
menningararfi mannkyns. Áætluninni var hleypt af stokkunum af UNESCO 16.
nóvember 1972. Skráin innihélt 1007 staði um allan heim árið 2014. Hún hefur
verið gagnrýnd fyrir að vera mjög Evrópumiðuð og eins fyrir hið stranga
verndunarsjónarmið sem liggur henni til grundvallar og er skilyrði fyrir að
staður sé tekinn á listann. Þetta síðasta atriði leiddi til stofnunar Lista
UNESCO yfir óáþreifanlegan menningararf árið 2008.

190 lönd hafa undirritað samninginn um verndun menningar- og náttúruarfleifðar
heimsins. Hann er því einn viðteknasti alþjóðasamningur heims. Aðildarríkin
tilnefna atriði á heimsminjaskrána og tilnefningar eru metnar af Alþjóðaráði um
minnisvarða og sögustaði (ICOMOS) og Alþjóðlegu náttúruverndarsamtökunum (IUCN).
Þessir aðilar mæla síðan með tilnefningum við Heimsminjaráðið skipað fulltrúum
21 aðildarlands sem kjörnir eru af allsherjarþingi UNESCO.



https://is.wikipedia.org/wiki/Haf

Haf eða sjór er samfelld vatnslausn sem þekur meirihluta yfirborðs jarðar eða
71%. Selta sjávar er um 3,5%, mestmegnis vegna borðsalts (natríumklóríðs). Talið
er að allt líf hafi hafist í vatni en sumar lífverur byrjuðu síðar að færa sig
upp á yfirborðið og af þeim er talið að líf á yfirborðinu sé komið. Sjór er samt
ennþá heimkynni allflestra lífvera á jörðinni en þar má t.d. finna spendýr svo
sem hvali og seli og aragrúa fiska og margt fleira. Um 60-70% súrefnis verður
til fyrir tilstilli ljóstillífunar í plöntusvifi og þara sem finna má í hafinu.

Sjórinn hagar sér að mörgu leyti eins og andrúmsloft jarðar, hreyfingar og
breytingar í loftslagi og höfum eru afar tengd. Vindar valda hreyfingu á hafinu
og í þeim myndast hafstraumar. Öldurnar sem myndast vegna þessara hreyfinga
spila stóran þátt í mótun jarðar, þ.e. þegar öldur brotna á ströndum brjóta þær
niður berg o.s.frv. Veðurbreytingar eru meiri og ofsafengnari yfir hafi en á
landi þar sem hitabreytingar eru örari. Annað afl sem hefur mikil áhrif á höfin
er aðdráttarafl tungls og sólar, en áhrif þess veldur svokölluðum sjávarföllum.

Sjónum er venjulega skipt í fimm úthöf, þ.e. Atlantshaf, Kyrrahaf, Indlandshaf,
Norður-Íshaf og Suður-Íshaf en þau skiptast síðan í minni flóa og höf. Þar sem
höfin mæta eyjaklösum og meginlöndum verða til jaðarhöf og innhöf. Minni hlutar
hafs þar sem það mætir landi eru kallaðir sjór, sund, vík, vogur, flói og
fjörður. Manngerðir skipaskurðir, eins og Súesskurðurinn og Panamaskurðurinn,
eru gerðir til að tengja saman hafsvæði.



https://is.wikipedia.org/wiki/Fri%C3%B0rik_D%C3%B3r

Friðrik Dór Jónsson (fæddur 7. október 1988) er hafnfirskur R&B og popp-söngvari
og lagahöfundur. Að loknum grunnskóla fór Friðrik Dór í Verzlunarskóla Íslands
þar sem hann tók þátt í söngleiknum Welcome to the Jungle. Þar söng Friðrik Dór
titillagið auk þess sem hann söng fjölmörg önnur lög, aðeins á fyrsta ári sínu í
skólanum. Friðrik Dór tók þátt í fleiri söngleikjum á vegum Verzlunarskólans,
þar má nefna söngleikinn Á Tjá og Tundri. Í menntaskóla var Friðrik Dór nokkuð
áberandi í félagslífinu, hann tók þátt í fjölmörgum Morfískeppnum fyrir ræðulið
skólans en þar var hann frummælandi. Hann tók einnig þátt í ýmsum verkefnum á
vegum skólans, svo sem annál og þá var hann meðlimur í 12:00 á síðasta ári sínu
í Verslunarskólanum.

Friðrik Dór hóf feril sinn með hafnfirsku hljómsveitinni Fendrix, sem hann
stofnaði með félögum sínum þegar hann var í 8. bekk í grunnskóla. Hljómsveitin
tók þátt í Músíktilraunum árið 2003 og komst í útslit, en sigraði ekki. Friðrik
Dór spilaði þar á trommur, en hann hefur æft á hljóðfærið frá því hann var
smástrákur. Eftir tapið í Músíktilraunum gekk Friðrik Dór úr hljómsveitinni og
hóf síðan sólóferil að loknu námi í Verzlunarskólanum.

Hann sló fyrst í gegn haustið 2009 með laginu „Hlið við hlið“. Lagið naut
mikilla vinsælda og náði öðru sæti á Íslenska listanum á útvarpsstöðinni FM 957.
Lagið var einnig spilað í kvikmyndinni Bjarnfreðarson, sem var frumsýnd um jólin
2009. Keppendur í fegurðarsamkeppninni Ungfrú Reykjavík komu fram í myndbandi
við lagið. Því næst gaf hann út lagið „Á sama stað“ þar sem hann fékk rapparann
Erp Eyvindarson í lið með sér. Hann gaf út lagið „Fyrir hana“ vorið 2010 og í
kjölfarið gaf hann út myndband við það lag.

Vorið 2010 tók Friðrik Dór þátt í fimmta þætti af grínþættinum Steindinn okkar,
sem sýndur var á Stöð 2. Í lokaatriði þáttarins var frumsýnt myndband við lagið
„Geðveikt fínn gaur“ þar sem grínistarnir Steindi jr. eða Steinþór H.
Steinþórsson og Ásgeir Orri Ásgeirsson komu fram ásamt Friðriki. Í lok
myndbandsins ræna þeir og „myrða“ Friðrik Dór. Áður en banaskotið ríður af fara
grínistarnir með fyrstu línuna úr laginu „Hlið við hlið“. Lagið naut talsverðra
vinsælda á FM 957 og fluttu Steindi, Ásgeir Orri og Friðrik Dór lagið ásamt
nokkrum útvarpsmönnum í Eldhúspartýi FM 957 í nóvember 2010.

Friðrik Dór var valinn nýliði ársins á Hlustendaverðlaunum FM 957 sem haldin
voru í júní 2010. Í sama mánuði kom út lagið „Keyrum'ettígang“ með röppurunum
Henrik Biering og Erpi Eyvindarsyni en Friðrik syngur viðlagið í laginu. Fyrir
jólin 2010 gaf Sena út breiðskífuna Allt sem þú átt með Friðrik Dór en á henni
eru tólf lög. Á plötunni eru meðal annars lögin „Hlið við hlið“, „Fyrir hana“,
„Hún er alveg með'etta“ og lagið „Til í allt“ sem Friðrik flytur ásamt Steinda
jr. og Ásgeiri Orra. Í nóvember 2010 náði Friðrik Dór þeim áfanga að lögin Hún
er alveg með'etta, Til í allt og Keyrum'ettígang voru öll á topp 20 á síðunni
tónlist.is, auk þess sem Allt sem þú átt var í 3. sæti yfir mest seldu plöturnar
á síðunni.

Friðrik Dór var gestur Audda og Sveppa í vinsælum sjónvarpsþætti þeirra á Stöð 2
í febrúar 2011. Í þættinum var frumflutt nýtt lag þeirra félaga, Sjomleh, sem
þeir syngja saman. Lagið sló í gegn og náði fyrsta sæti á Íslenska listanum á FM
957. Í apríl 2011 söng Friðrik Dór í endurgerð lags Valgeirs Guðjónssonar, Vopn
og verjur, fyrir nýja smokkaherferð á vegum Ástráðs, félags læknanema,
Félagasamtakanna Smokkur - sjálfsögð skynsemi, og Íslensku auglýsingastofunnar.
Unnsteinn Manúel í hljómsveitinni Retro Stefson tók að sér að endurgera lagið
fyrir herferðina og var það frumflutt 18. apríl 2011. Herferðin var endurtekning
á sambærilegri herferð frá árinu 1986. Hann var einnig í þætti Jóns Ársæls,
"Sjálfstætt fólk".



https://is.wikipedia.org/wiki/Forn%C3%B6ld

Fornöld er tímabil í mannkynssögunni sem nær frá upphafi sögulegs tíma, þ.e. frá
þeim tíma sem til eru ritaðar heimildir um, og til miðalda. Tímabilið áður en
sögulegur tími hófst kallast forsögulegur tími. Ritaðar heimildir komu ekki fram
á sama tíma alls staðar og því lýkur forsögulegum tíma í raun ekki alls staðar
samtímis.

Fyrstu rituðu heimildirnar eru fleygrúnir frá Súmer frá því 3000-3500 f.Kr. Því
má segja að sögulegur tími hefjist fyrst þar.

Klassísk fornöld er hugtak sem er notað í fornaldarsögu Grikklands og
Rómaveldis. Í Grikklandi er sá tími oftast miðaður við árið 776 f.Kr. þegar
ólympíuleikarnir voru fyrst haldnir, enda þótt til séu töluvert eldri ritaðar
heimildir á grísku. Í sögu Rómar er miðað við hefðbundið ártal fyrir stofnun
borgarinnar 753 f.Kr., þrátt fyrir að ritaðar heimildir á latínu séu nokkru
yngri.

Enda þótt deilt sé um hvenær fornöld eigi að teljast lokið er oftast miðað við
fall Vestrómverska ríkisins sem venju samkvæmt er sagt hafa átt sér stað árið
476. Í sögu Austrómverska ríkisins mætti ef til vill miða endalok fornaldar við
árið 640, en þá féll Alexandría í hendur Aröbum. Það tímabil sem nær yfir
breytinguna frá fornöld til miðalda er síðfornöld, sem skarast að stórum hluta
við ármiðaldir.

Hugtakið „fornöld“ var fyrr á árum oft notað í sögu Íslands um tímabilið frá
landnámsöld fram til loka þjóðveldisins, 1264, eða jafnvel fram um 1300. Þetta
er elsti hluti Íslandssögunnar, auk þess sem þetta tímabil þótti vera nokkur
hliðstæða við gullöld Grikkja og Rómverja, t.d. hvað bókmenntasköpun snertir. Í
seinni tíð hafa sagnfræðingar farið að nota hugtakið miðaldir um þetta tímabil,
enda fellur það undir miðaldir í sögu Evrópu.



https://is.wikipedia.org/wiki/Evr%C3%B3pski_fl%C3%B3ttamannavandinn

Evrópski flóttamannavandinn vísar til mikilla þjóðflutninga fólks yfir
Miðjarðarhafið sem hófust árið 2015 en þá jókst til muna för flóttafólks yfir
hafið og til Evrópu.

Samkvæmt Sameinuðu þjóðunum höfðu í október 2015 komið yfir 740.000 manns
sjóleiðis til Evrópu. Þar af 53% frá Sýrlandi, 18% frá Afghanistan, 6% frá Írak
og 5% frá Erítreu. Um 65%% eru fullorðnir karlmenn, 14% konur og 20% börn.

Í víðara samhengi er uppruni flóttamanna frá Miðausturlöndum, Afríku og
Suður-Asíu og Balkanskaga og 60 milljónir á heimsvísu eru á flótta. Stríð og
átök í heimalöndum flóttamanna hafa haft áhrif á fólksflutninga þeirra til
Evrópu, þar á meðal sýrlenska borgarastyrjöldin.

Aðalbrottfararstaðir flóttamanna hafa verið frá mið-Miðjarðarhafi, aðallega frá
Líbýu til Ítalíu og frá austur- Miðjarðarhafi, frá Tyrklandi yfir til
Grikklands. Grísku eyjarnar í námunda við Tyrkland, þar á meðal Lesbos og Kos,
hafa verið algengir áfangastaðir. Um 750% aukning hefur verið í straumi
flóttamanna til Grikklands árið 2015. 2000 manns hafa drukknað á leið sinni um
hafið árið 2015.

Evrópulönd hafa ekki komið sér saman um hvernig leysa eigi vandann. Fjögur lönd:
Þýskaland, Svíþjóð, Ítalía og Frakkland hafa tekið á móti 2/3 af flóttamönnum
sem hafa fengið dvalarleyfi . Lagt hefur verið til að lönd í Evrópusambandinu
dreifi flóttamönnum um svæði sambandsins. Tékkland, Ungverjaland, Pólland,
Lettland og Slóvakía lýstu því yfir að þau vildu ekki taka á móti skyldukvóta
flóttamanna. Ungverjaland og Búlgaría hafa byggt girðingu við landamæri sín til
að hefta straum flóttamanna. Önnur ríki eru að íhuga það sama t.d. Austurríki og
Slóvenía . Evrópusambandið reiknar með að 3 milljónir flóttamanna í viðbót til
loka ársins 2017.

Albanía, Makedónía, Svartfjallaland, Serbía, Bosnía og Hersegóvína og Tyrkland
hafa verið talin örugg upprunalönd af Evrópusambandinu og hefur umsækjendum
þaðan verið hafnað á þeim grundvelli .

Landhelgisgæslan hefur tekið þátt í Frontex landamærastofnun ESB við að bjarga
flóttamönnum frá Miðjarðarhafi . Fjallað var um flóttamannavandann ítarlega í
Kastljósi.

Stefnt er að því að taka á móti um hundrað sýrlenskum flóttamönnum úr
flóttamannabúðum í Líbanon í desember 2015. Það er fjölskyldufólk.
Félagsmálaráðherra og bæjarstjórar Akureyrarkaupstaðar, Hafnarfjarðarkaupstaðar
og Kópavogsbæjar hafa undirritað samninga um móttöku 55 sýrlenskra flóttamanna.

Upphaflega ætlaði Kanada að taka við 25.000 flóttamönnum fyrir árslok 2015 en
minnkaði fjöldann í 10.000. Afgangurinn kæmi eftir áramót.

Flestir flóttamenn hafa farið í gegnum Danmörku á leið sinni til Svíþjóðar.
Dönsk stjórnvöld hafa haft hugmyndir uppi að taka verðmæti af flóttafólki til að
greiða fyrir kostnað. Þessi áform hafa verið gagnrýnt sem öfgafull og
grimmdarleg.

Alls hafa um 30 þúsund flóttamenn og hælisleitendur komið til Noregs það sem af
er árinu 2015. Stjórnvöld í Noregi hafa ákveðið að vísa öllum flóttamönnum til
baka sem koma til landsins frá Rússlandi. Útlendingastofnun landsins óskaði
eftir landrými fyrir bragga í Osló þar sem þrjú þúsund manns gætu búið.
Borgarstjórinn telur misráðið að láta svo marga flóttamenn búa á sama stað. Erna
Solberg forsætisráðherra hefur sagt að Norðmönnum væri virkilegur vandi á
höndum. Flóttamönnum og hælisleitendum fjölgaði um 350 á dag að meðaltali.

Svíar hafa tekið upp tímabundið eftirlit á landamærum sínum. Innanríkisráðherra
Svíþjóðar sagði að fjöldi þeirra sem leitaði hælis í Svíþjóð um þessar mundir
væri fordæmalaus og lögregla óttaðist að hættuástand gæti skapast í landinu.
Kveikt hefur verið í nokkrum móttökuheimilum flóttamanna víðs vegar um landið.
Búist er við að 190.000 manns hafi leitað hælis í Svíþjóð árið 2015. Í byrjun
árs 2016 tóku Svíar upp nýjar reglur um vegabréfaeftirlit í lestum, rútum og
farþegaflugvélum milli Danmerkur og Svíþjóðar. Kúvending hefur orðið í
innflytjendastefnu Svíþjóðar, sem áður lofuðu öllum hæli sem vildu, en gera nú
allt til að draga úr straumi flóttafólks til landsins.

Finnsk stjórnvöld gera ráð fyrir að um það bil 20.000 af þeim 32.000
hælisleitenda sem komu til Finnlands árið 2015 verði synjað um hæli og þeim
vísað úr landi í kjölfarið, eða ríflega 60% þeirra.

Talið er að allt að ein milljón hælisleitenda hafi komið til Þýskalands á árinu
2015. Þýskaland getur ekki lofað að taka við fjölskyldum allra þeirra
flóttamanna sem þegar eru komnir til landsins. Þá myndi fjöldinn þrefaldast.
Innanríkisráðherra landsins segir að Þýskaland geti ekki boðið öllu fólkinu
nauðsynlega þjónustu eða húsnæði. Angela Merkel, kanslari, hefur hvatt Þjóðverja
til að sjá tækifæri í flóttafólki og gagnrýnir hópa fjandsamlega útlendingum.

Í janúar 2016 setti Þýskaland Alsír, Marokkó og Túnis á lista yfir örugg ríki.
Tilgangurinn er að draga úr straumi flóttafólks sem er að flýja bágt
efnahagsástand en ekki stríð.

Í janúar 2016 ákváðu stjórnvöld í Austurríki að einungis leyfa þeim sem óska
eftir hæli í Þýskalandi sem eru á landamærum Þýskalands og Austurríkis að halda
áfram. Þeir sem ætla lengra verður snúið við. Austurríkismenn stefna á að vísa
um 50.000 manns úr landi á næstu þremur árum.

Austurríska þingið samþykkti í apríl breytingar á flóttamannalögum landsins, sem
gera þau ein hin ströngustu í Evrópu. Þau heimila stjórnvöldum meðal annars að
lýsa yfir neyðarástandi ef flóttamönnum og hælisleitendum fjölgar skyndilega í
landinu. Einnig er yfirvöldum heimilað að neita nánast öllum flóttamönnum um
hæli við landamærin ef þeir eiga ekki nána ættingja í Austurríki. Þar á meðal
eru Sýrlendingar sem flúið hafa borgarastyrjöldina.

Flóttamenn sem koma til Sviss verða látnir afhenda verðmæti sem eru umfram 1.000
franka; jafnvirði um 130.000 króna. Verðmætin sem hald er lagt á, verða notuð
til að greiða fyrir hluta af kostnaði við uppihald flóttafólks. Þessum aðgerðum
Svisslendinga þykir svipa til fyrirhugaðra laga um flóttafólk í Danmörku.

Forseti Tékklands, Milos Zeman, fullyrti í jólaávarpi 2015 að fólksflótti frá
Írak og Sýrlandi væri skipulögð innrás en ekki leit að hæli. Mögulega sé hægt að
sýna þeim samúð sem eru eldri og veikburða sem og börnum en ungir menn ættu að
halda sig heima. Forsætisráðherrann Bohuslav Sobotka gaf ekki mikið fyrir ummæli
forsetans. Hann segir jólakveðju hans uppfulla af fordómum og einföldun.
Viðhorfskönnun sýndi að um 70 prósent Tékka eru á móti komu flóttamanna og
hælisleitenda til landsins. Tékkland hefur hafnað samkomulagi Evrópusambandsins
um kvótaflóttamenn.

Í byrjun árs 2016 mættu flóttamenn og hælisleitendur meira eftirliti og
takmörkunum í Makedóníu. Ungir menn eru grandskoðanir. Þeir sem flýja átök í
Sýrlandi, Afghanistan og Írak á að hleypa í gegnum landamærin.

Fjögur Mið-Evrópuríki: Pólland, Slóvakía, Tékkland og Ungverjaland gagnrýndu
harðlega tillögu framkvæmdastjórnar Evrópusambandsins um að sekta sambandsríkin.
Utanríkisráðherra Ungverjalands sagði framkvæmdastjórnin beita kúgun.

Ferðum flóttamanna sjóleiðina frá Afríku til Evrópu hefur fjölgað með hlýnandi
veðri og er nú aðalleiðin þar sem stemmt hefur verið stigu við fólksflutningum
yfir Eyjahaf. Flóttamannaskýli á Sikiley hafa fyllst.



https://is.wikipedia.org/wiki/Erani

Ein af merkingum þess á við hóp af fólki, það er frum-Indó-Evrópumenn. Það hefur
einnig verið talið að þetta fólk hafi myndað sérstakt þjóðarbrot þ.e. „Aríarnir“
líkt og Max Müller og fleiri notuðu hugtakið á 19. öldinni. Af þessari ástæðu
hefur hugtakið almennt orðið nokkurs konar samnefnari yfir alla Indó-Evrópumenn.
Müller minntist þó sérstaklega á það að notkun hans á hugtakinu ætti við hóp sem
sameinaður væri að tungumáli en ekki ætterni. Hugtakið er einkum notað á
málfræðilegum forsendum í nútímanum og á þar við fjölskyldu indó-írönsku
(stundum kölluð indó-arísku) tungumálana.

Önnur merking á við aríska kynstofninn, kynstofn sem talin er vera beinn
afkomandi hins upprunarlega aríska þjóðarhóps. Þessi merking var og er enn
ríkjandi í kenningum um yfirburði hins evrópska kynþáttar („hvíti maðurinn“),
sem margar hverjar hafa einnig dreift sér til Norður-Ameríku og Indlands.
Samkvæmt hugmyndafræði nasista í seinni heimstyrjöldinni var germanski
kynþátturinn álitinn hreinasti fulltrúi aríska kynstofnsins, með semíska
kynstofnin í beinni mótstöðu gegn sér en hreinustu fulltrúar semíta voru
gyðingar. Nasisminn hélt því fram að aríski kynstofninn og afkomendur hans væri
eini kynstofninn sem væri fær um að skapa framsækna siðmenningu, á meðan aðrir
kynþættir væru aðeins færir um að viðhalda menningu sinni innan sama
þróunarrammans. Þessi hugmynd var og er enn styrkt í gegnum samanburð á
framförum evrópskrar siðmenningar á sviðum vísinda, tækni og félagslegrar
uppbyggingar miðað við frumstæða menningarheima þeldökkra kynþátta Afríku og
Ameríku.



https://is.wikipedia.org/wiki/Endurn%C3%BDjanleg_orka

Endurnýjanleg orka er sú orka sem kemur frá orkulind sem minnkar ekki, heldur
endurnýjar sig stöðugt þegar tekið er af henni og helst þannig í jafnvægi. Ekki
má rugla saman hugtökunum endurnýtanlegur og endurnýjanlegur. Orðið
endurnýtanlegur (e. recyclable) vísar til þess að hægt sé að nýta eitthvað
aftur. Sem dæmi má nefna dagblöð og flöskur sem við förum með til endurvinnslu.
Orðið endurnýjanlegur (e. renewable) vísar hins vegar til þess að eitthvað
endurnýjar sig þegar tekið er af því. Einnig kemur fyrir að hugtökunum
„sjálfbær“ og „endurnýjanlegur“ er ruglað saman, en hafa skal í huga að
sjálfbærni lýsir því hvernig orkulind er nýtt en endurnýjanleiki eðli hennar.
Ekki er rétt að segja að orka sé endurnýtanleg, og ekki er heldur alveg rétt að
segja að orka sé endurnýjanleg. Það sem átt er við þegar talað er um
endurnýjanlega orku er að hún komi frá endurnýjanlegri orkulind.

Samkvæmt tilskipun Evrópusambandsins frá árinu 2009 er endurnýjanleg orka
skilgreind þannig: orka sem ekki kemur frá jarðefnaeldsneyti heldur
endurnýjanlegum orkulindum, þ.e.a.s. frá sól, vindi, jarðhita, haforku,
lofthita, varma úr yfirborðsvatni og vatnsorku, lífmassa, haugagasi,
skolphreinsistöðvum og lífgasi.

Orkulindir jarðefna, þ.e. olíu, kola og gass, teljast ekki endurnýjanlegar sökum
þess hversu langur nýmyndunartími þeirra er miðað við nýtingarhraðann. Ekki er
vitað með nákvæmni hversu langan tíma það tekur fyrir jarðefnaeldsneyti að
myndast, en ljóst er að um er að ræða þúsundir eða milljónir ára, eftir
aðstæðum. Flest ef ekki öll lönd eru mjög háð jarðefnaeldsneyti, en sökum þess
hversu hratt gengur á þær byrgðir sem til staðar eru, með tilheyrandi
verðhækkunum, og losun koltvísýrings (CO2) við bruna þess hefur þörfin fyrir
endurnýjanlega orkugjafa aukist til muna undanfarin ár.

Hugtakið jarðhiti er í dag fyrst og fremst notað um það fyrirbæri þegar heitt
vatn og gufa koma upp úr jörðinni á svokölluðum jarðhitasvæðum, auk fyrirbæra
þessu tengd s.s. efnaútfellingu. Þessi svæði skiptast í lág- og háhitasvæði.
Forsendurnar fyrir jarðhita í þessum skilningi eru að jarðskorpan sé gljúp sem
gerir vatni kleift að hripa niður og flytja svo með sér varmaorku frá neðri
jarðlögum. Hitastigið hækkar eftir því sem neðar dregur og á það sérstaklega við
á eldfjallasvæðum og heitum reitum líkt og á Íslandi.

„Þegar greina þarf á milli fyrirbærisins jarðhita og þeirrar orku sem berst með
vatni og gufu upp til yfirborðs er orðið jarðvarmi notað um orkuna“.

Þegar kemur að nýtingu jarðhita hafa Íslendingar skipað sér í fremstu röð. Lengi
skorti kunnáttu til að beisla þessa orku, en rannsóknir hófust fyrst um 18.öld
miðja. Sú ákvörðun að safna upplýsingum og reynslu á þessu sviði hefur stuðlað
að því að hér á landi hefur byggst upp sérþekking á heimsmælikvarða. Til marks
um það má nefna að við stofnun Jarðhitaskóla Háskóla Sameinuðu þjóðanna árið
1978 var ákveðið að hann yrði staðsettur á Íslandi. Fjárhagslegur ávinningur
þjóðarbúsins af nýtingu jarðvarma til upphitunar húsa er gríðarlegur enda er um
að ræða innlenda orkulind sem ekki er háð sveiflum á erlendum markaði.

Jarðhitinn hefur að að mestu verið nýttur til upphitunar húsa og í dag njóta
þess u.þ.b. 90% heimila auk fjölda sundlauga víðsvegar um landið. Einnig hefur
áhersla á raforkuframleiðslu með jarðhita aukist síðustu ár. Til þess að
framleiða rafmagn með jarðhita er borað eftir gufu sem þá kemur upp með
þrýstingi. Gufan er svo notuð til þess að keyra túrbínur sem drífa rafal, sem
aftur skilar rafmagni.

„Háhitasvæðin eru notuð til raforkuframleiðslu og einnig til húshitunar, í minna
mæli til iðnaðar. Ekki er unnt að nota vatn háhitasvæðanna beint til neyslu og
erfitt er að nota það beint til húshitunar án vandamála við útfellingar og
tæringu... Þegar varmaorka er nýtt til að framleiða raforku nýtast aðeins um 10%
varmans en 90% er skilað sem afgangsvarma við lægri hita. Þennan varma má nýta
til hitunar ef markaður finnst en að öðrum kosti er honum dreift til umhverfis
eða dælt aftur niður í jarðhitakerfið.“

Vatn er orkumiðill og vatnsorka er sú orka sem vatn býr yfir á vissum stað í
náttúrulegri hringrás sinni, en mikil orka felst í vatnsföllum. Fyrir tilstuðlan
sólarinnar gufar vatn í sífellu upp af jörðinni og við það að kólna þéttist
gufan í ský, sem aftur skilar sér til jarðar sem úrkoma. Vatn sem rennur til
sjávar ber orku sem fólgin er í falli þess. Þetta er sú orka sem beisluð er með
vatnsaflsvirkjunum. Vatnsafl er virkjað til þess að framleiða rafmagn. Það er
gert þannig að vatnið er látið falla, og þungi þess og fallhæð nýtt til þess að
knýja túrbínur. Því meira vatnsmagn og fallhæð, því meiri orka.

Þann 12.desember árið 1904 var fyrsta vatnsaflsvirkjunin á Íslandi tekin í
notkun í Hafnarfirði. Hún var nefnd Hörðuvallavirkjun og skilaði 9kW, sem nægði
til þess að lýsa 16 hús og knýja ýmsan vélbúnað.Rafvæðingin fór hægt af stað og
það var ekki fyrr en um sumarið 1921 að Elliðaárvirkjun var tekin í notkun og
straumi hleypt á Reykjavík, stækka þurfti og bæta virkjunina á næstu árum þar
til hún skilaði 3160kW, sem hún gerir enn. Fleiri virkjanir voru reistar í
kjölfarið og má nefna Ljósafossvirkjun í Soginu sem var tekin í notkun árið 1937
með 8.800kW í uppsett afl, nokkrum árum síðar var stöðin orðin 14.600kW. Árið
1953 voru vélasamstæður Írafossvirkjunar ræstar og 10 árum síðar var
afkastagetan orðin 48MW. Þriðja virkjunin í Soginu er Steingrímsstöð gangsett
1959 og 26MW. Upp úr 1960 var Landsvirkjun stofnuð vegna fyrirhugaðra
álversframkvæmda í Straumsvík, og ætlað að setja upp raforkuver og reka það í
tengslum við stóriðjuna sem og selja almenningi raforku. Landsvirkjun byggði á
næstu árum Búrfellsvirkjun enda jókst eftirspurnin hratt og Járnblendifélagið
bættist við sem stórkaupandi. Sigölduvirkjun fylgdi fast á eftir og loks
Hrauneyjafossvirkjun sem gangsett var árið 1981. Samkvæmt vef Orkustofnunar eru
í dag um 37 vatnsaflsvirkjanir á Íslandi auk u.þ.b. 200 smávirkjana. Stærstu
virkjanirnar eru Sultartangi 120MW, Sigalda 150MW, Hrauneyjafoss 210MW, Búrfell
270MW og Kárahnjúkar 690MW.

Heildar raforkuvinnsla landsins árið 2006 var alls 9.925 GWh. Mest eða um 73%
var unnið úr vatnsorku og restin 27% kom frá jarðhitarafstöðvum. Heildar uppsett
afl vatnsaflsvirkjana var 1.162MW og árið eftir bættust Kárahnjúkar við með
690MW

Vindorka er orka á formi hreyfiorku sem vindurinn felur í sér og á uppruna í
geislum sólar. Maðurinn hefur beislað þessa orku í vel yfir 5.500 ár, þá með
seglum báta og skipa. Á 7.öld að talið er voru fyrstu vindmyllurnar hannaðar,
sem gerði mönnum kleift að nýta þessa orku til þess að mala korn og dæla vatni á
milli staða. Síðar var farið að nota hana til þess að knýja ýmsan vélbúnað. Það
var þó ekki fyrr en upp úr aldamótunum 1900 að vindmyllur voru fyrst notaðar til
rafmagnsframleiðslu. Þróun vindmylla var hæg allt til ársins 1990 þegar stórt
stökk varð í kjölfar umræðna um umhverfismál.

Vindorka er ókeypis og ótæmandi orkulind sem felur í sér ýmsa kosti varðandi
nýtingu. Hún er vissulega ódýr virkjunarkostur, veldur lítilli röskun á umhverfi
og er almennt umhverfisvæn. Þó eru ýmsir vankantar á og má þá helst nefna hversu
óstöðug orkulind vindurinn er og stuttan líftíma vindmylla. Vindmylla þarf
lágmarks vindhraða, um 4 m/s til þess að framleiða rafmagn og nær fullum
afköstum við 15 m/s, þeim heldur hún að 25 m/s. Þá aftengist hún þar til
vindhraði er kominn niður í 20 m/s. Það getur því verið vandasamt að finna góða
staðsetningu fyrir vindorkuver og þar að auki að nauðsynlegt að hafa varaaflstöð
til þess að tryggja stöðuga orku.

Á Íslandi er bæði jarðhiti og vatnsorka nýtt en hvor tveggja er stöðugri og
hagkvæmari en vindorkan. Af þessum sökum hefur lítil þörf verið fyrir vindmyllur
hér á landi. Margar þjóðir hafa þó séð hag sinn í því að beisla vindorkuna og
greiða jafnvel með vindorkuverum, til þess að draga úr brennslu
jarðefnaeldsneytis. Þó skal tekið fram að vindorkuver hafa þróast mikið og hratt
á undanförnum árum svo kostnaður við rafmagnsframleiðslu frá vindorku hefur
stórlega dregist saman. Samkvæmt bandaríska orkumálaráðuneytinu er uppsetningar-
og rekstrarkostnaður vindorkuvera orðinn mjög svipaður því sem kostar að setja
upp og reka raforkuver knúin jarðefnaeldsneyti. Í dag eru stærstu vindorkuverin
staðsett á hafi, en þó eru litlar líkur á því að slíkt vindorkuver hér á landi
yrði samkeppnishæft við vatnsaflsvirkjanir.

„Áður fyrr var nokkuð um að reistar væru litlar vindrafstöðvar við sveitabæi á
Íslandi. Þær lögðust af með rafvæðingu landsins eftir miðja öldina og á tímabili
munu Rafmagnsveitur ríkisins meira að segja hafa gert þá kröfu að slíkum
heimarafstöðvum væri lokað... Á Íslandi hefur aldrei risið neitt vindorkuver í
þeim stærðarflokki sem nú þekkist víða um heim. Hér er einungis að finna mjög
litlar vindrafstöðvar sem t.d. Vegagerðin mun hafa nýtt sér. Ekki er kunnugt um
að almennar hagkvæmnisathuganir hafi verið gerðar um að reisa vindorkuver hér á
landi, en einhverjar staðbundnar athuganir í tengslum við vindmælingar hafa
verið gerðar, svo sem í Grímsey og Vestmannaeyjum."

Unnið hefur verið að því síðustu ár að gera vindatlas fyrir Ísland í samtarfi
Orkustofnunar og Veðurstofu Íslands. Vindatlas þessi er kortlagning vindorku
landsins og gefur góða mynd af vindafari sem og heppilegum stöðum fyrir
hugsanleg vindorkuver. Þó þyrfti ítarlegri rannsóknir á tilteknum svæðum áður en
hægt væri að taka ákvörðun um að setja upp slíkt orkuver. Vindatlasinn er
aðgengilegur um „gagnavefsjá“, og í gegnum vef Orkustofnunnar.

Á hverri sekúndu gefur sólin frá sér um 3 , 9 ⋅ 10 26 {\displaystyle 3,9\cdot
10^{26}} júl af orku á formi rafsegulgeislunar. Til samanburðar samsvarar
heildar orkuframleiðsla á jörðinni á ári því sem sólin framleiðir á einum
billjónasta hluta úr sekúndu. Þessi orka er kölluð sólarorka og hluti af henni
streymir til jarðar. Gufuhvolfið endurkastar svo eða gleypir flest alla skaðlega
geisla áður en þeir ná til yfirborðs jarðar. Sólarorkan er uppspretta allra
orkulinda jarðar að undanskildum jarðhitanum og kjarnorku. Hún er orkan sem
drífur veðrakerfi og hafstrauma jarðar og því má rekja upptök vind- og vatnsorku
til sólarinnar. Sama gildir um þá orku sem losnar við brennslu trjáa og plantna
, því sú orka er í raun sólarorkan sem plönturnar beisluði við vöxt sinn. Þetta
gildir einnig um jarðefnaeldsneyti enda myndast það úr gömlum jurtaleifum og má
þess vegna rekja til sólar.

Hægt er að nýta sólarorku á ýmsa vegu bæði í iðnaði og á heimilum til dæmis til
hitunar vatns og lýsingar. Sólarljósið er þó ekki stöðugt og orkumagnið á
hverjum stað misjafnt. Það fer eftir staðsetningu, árstíma, tíma dags og
veðráttu, og því hentar best að beisla þessa orku á sólríkari svæðum. „Hér“, má
sjá á korti hver meðaldreifing sólarorku um jörðina á ári er, dekksti liturinn
sýnir hvar hún er mest.

Þó sólarorka sé mikið nýtt erlendis hefur lítið farið fyrir beinni nýtingu
hennar hér. Hún hefur hingað til nær eingöngu verið verið nýtt af hjólhýsa- og
sumarhúsaeigendum sem og fleirum sem ekki hafa beinann aðgang að veitukerfum, og
gefið góða raun. Þessi kostur er hagkvæmur fyrir minni aðila en þó hefur ekki
verið gerð nein heildarúttekt á mögulegri nýtingu sólarorku í stærri stíl.

Í Sesseljuhúsi á Sólheimum hefur verið sett upp stærsta sólarsellusamstæða
landsins, hún er um 2kW og reynist vel yfir sumartímann.

Lífmassi er í grunninn lífrænt efni sem gengur af í líffræðilegum ferlum. „Þegar
rætt er um lífmassa sem orkulind er yfirleitt átt við afurðir eða aukaafurðir úr
skógrækt og landbúnaði, en etanól, metan og lífdísill eru helstu
lífmassa-orkumiðlarnir. Því kemur ekki á óvart að þau lönd sem komin eru einna
lengst í þróun á lífmassa sem eldsneyti í stað jarðefnaeldsneytis eru Brasilía,
þar sem sykurreyr er hráefnið, Svíþjóð og Finnland, þar sem skóglendi er mikið,
þó fleiri lönd standi einnig framarlega í þessum efnum.“

Lífmassi er meðal þeirra orkugjafa sem munu koma í stað jarðefnaeldsneytis til
að draga úr aukningu gróðurhúsaáhrifa. Með því að vinna gas úr sorpi og
búfjáráburði er einnig dregið úr losun metans sem er mjög virk
gróðurhúsalofttegund, og afgangar úr grisjun skóga og timburvinnslu eru
mikilvægt hráefni. Úrgangur sem til fellur dugir þó skammt. Hér á landi kemur
til greina að hirða lífmassa af túnum eða rækta tún sérstaklega með tegundum
eins og strandreyr, byggi og alaskalúpínu. Víði ætti að mega rækta með góðum
árangri. Minni líkur eru á að rækta megi olíujurtir til að fá dísileldsneyti.
Orkan sem fæst úr lífmassa er ekki jafn þétt og sú úr jarðefnaeldsneyti og því
þarf aukna tækni til þess að lífmassaorka sé samkeppnisfær. Því er ljóst að
landbúnaðurinn og iðnaður þarf meiri gróður og hagkvæmari vinnslu til þess að
unnt sé að auka notkun lífmassa. Mögulegar afurðir úr lífmassa er eldsneyti í
vökva- og gasformi auk fleiri gagnlegra efnasambanda sem nú eru framleidd úr
jarðefnum.

Árið 1997 var Íslenska lífmassafélagið stofnað með það fyrir augum að styðja
verkefni um etanól framleiðslu sem og annarra efna með nýtingu jarðgufu. Í
grunninn var hugmyndin að nýta háhitasvæðin og lífmassa. Meginhráefnin áttu að
vera úrgangspappír, alaskalúpína, bygg, hey og mysa og afurðirnar m.a. etanól.
„Gróft séð virðist vera möguleikar á framleiðslu allt að 50.000 tonnum af
etanóli úr innlendum gerjunarmassa og hugsanlega um 700.000 tonn með fáanlegri
jarðgufu. Þar með er ekki sagt að þessar leiðir væru þær hagkvæmustu í úrvinnslu
lífmassa á Íslandi. Hugsanlegt er að etanólið nýtist með hagkvæmari hætti í
ýmiskonar efnaframleiðslu en athuganir á þessum þáttum liggja ekki fyrir. Því er
varlegt að áætla um lífmassa sem orkugjafa þangað til frekari rannsóknir og
hagkvæmniathuganir liggja fyrir.“

Árið 2009 var opnuð á kurlkyndistöð á Hallormsstað sem Skógarorka ehf. rekur.
Þar er viður sem fellur til við grisjun á svæðinu nýttur sem orkugjafi.
Kyndistöðin er sú fyrsta sinnar tegundar hér á landi og kemur til með að þjóna
bæði opinberum byggingum og heimilum á svæðinu þegar fram líða stundir.
Kurlkyndistöð sem þessi er kolefnishlutlaus enda losar tré sem hefur verið
kurlað og brennt einungis kolefnið sem bundið var í því. Fengi tréð að standa,
deyja og fúna myndi sama magn kolefnis losna út í andrúmsloftið.

Ísland hefur mikla sérstöðu þegar kemur að orkumálum. Hér á landi er notuð meiri
orka af hverjum íbúa en þekkist annarsstaðar og sömuleiðis er hlutfall
endurnýjanlegra orkugjafa óvenju hátt. Orkubúskapur þjóðarinnar byggist aðallega
á jarðhita, vatnsafli og innfluttu jarðefnaeldsneyti. Samkvæmt Hagstofu Íslands
var heildar orkunotkun þjóðarinnar árið 2008, 227,6 PJ (petajúl). Rúmlega 80%
kom frá innlendum og endurnýjanlegum orkulindum og 18% innfluttu
jarðefnaeldsneyti, en þessi hlutföll eru alveg öfugt við það sem gerist
annarsstaðar í heiminum.

Af innlendri orku kom 19,6% frá vatnsafli en mest eða 61,3% frá jarðhita. Notkun
jarðefnaeldsneytis einskorðast að mestu við bíla- og skipaflotann eða um 16% og
tæp 2% eru kol sem notuð eru í iðnaði.

Ísland er í samstarfi á alþjóðavettvangi um orkumál og þannig fengið tækifæri
til þess að miðla reynslu og upplýsingum á þessu sviði. Í dag heyra orkumál því
undir utanríkisráðuneytið sem er samvinnu við umhverfisráðuneytið og
iðnaðarráðuneytið. Orkustofnun er stjórnsýslustofnun orkumála í umboði
stjórnvalda og gefur ráðleggingar í þeim efnum. Stofnunin aflar þekkingar um
orkumál og varðveitir þann þekkingarbrunn; aflar undirstöðugagna um vatnafar og
vatnsbúskap, jarðhita, náttúrufar og umhverfi; miðlar þurfandi þjóðum af
þekkingu okkar í rannsóknum og nýtingu á jarðhita. Kröfur um samræmda stefnu og
aðgerðir á heimsvísu hafa aukist mjög og því er alþjóðlegt samstarf engu síður
mikilvægt svo markmiðum verði náð. Slíkt samstarf er sérstaklega mikilvægt fyrir
Ísland sem að miklu leyti byggir efnahag sinn á sjálfbærri nýtingu
náttúruauðlinda og hreinni náttúru.

Vinna að aukinni þekkingu og tækniþróunar á sviði endurnýjanlegrar orku hefur
verið sett í forgang á Norðurlöndunum. Náttúrulegar aðstæður eru þó mjög ólíkar
á milli landa eða svæða, og því misjafnt hvaða orkulindir hentar að nýta á
hverjum stað. Þær orkulindir sem mest er horft til á norðurlöndum eru: vindorka,
vatnsorka, jarðhiti, lífræn orka og sólarorka.



https://is.wikipedia.org/wiki/Eldfell

Eldfell er rétt rúmlega 200 m hátt eldfjall á Heimaey í Vestmannaeyjaklasanum.
Það myndaðist í eldgosi sem hófst 23. janúar 1973 en lauk 3. júlí 1973, eldgos
þetta er kallað Heimaeyjargosið.

Í upphafi gossins opnaðist stór sprunga frá norðri til suðurs á austasta hluta
Heimaeyjar, og náði hún að höfninni í norðri en niður að Skarfatanga í suðri.
Fljótlega minnkaði sprungan þó og megineldvarpið varð þar sem nú stendur
Eldfell. Gosefnið í upphafi gossins var nánast ísúrt, en þó varð það fljótlega
basískt (SiO2 > 52%). Efnainnihald kvikunnar bendir til að kvikuhólf og
megineldstöð séu að myndast á þessum slóðum.

Einn maður dó í gosinu og var það af völdum koldíoxíðeitrunar - mikið af
lífshættulegum lofttegundum kom upp úr jörðinni með vikrinum og gjóskunni. Mikil
mildi þótti að ekki skyldi hafa farið verr, þar sem að sprungan kom upp rétt
austan við austasta hús bæjarins (þó munaði ekki nema nokkrum metrum).



https://is.wikipedia.org/wiki/Dau%C3%B0arefsing

Dauðarefsing felst í því að taka af lífi dæmda sakamenn í refsingarskyni.
Aftökur á brotamönnum og pólitískum andstæðingum hafa verið hluti af nánast
öllum samfélögum í gegnum tíðina en hafa nú verið afnumdar í mörgum löndum.
Flest ríki í Evrópu, Ameríku og Eyjaálfu hafa afnumið dauðarefsingu úr lögum
sínum, annaðhvort algjörlega eða fyrir glæpi sem ekki eru framdir við sérstakar
aðstæður eins og til dæmis á stríðstímum eða þá að þau hafa ekki tekið neinn af
lífi í lengri tíma. Stærsta undantekningin eru Bandaríkin. Í Asíu halda flest
ríki í dauðarefsingu og í Afríku eru ríkin álíka mörg sem að nota dauðarefsingu
og þau sem gera það ekki.

Þar sem dauðarefsing er notuð er það vegna þeirra glæpa sem metnir eru
alvarlegastir í hverju samfélagi. Oft er það aðeins morð en í mörgum ríkjum
einnig fyrir glæpi eins og: landráð, nauðganir, fíkniefnaglæpi, þjófnaði,
spillingu, hryðjuverk, sjórán og íkveikjur. Ýmis hegðun tengd trúarbrögðum og
kynlífi varðar ekki lengur við dauðarefsingu víðast hvar, þar má nefna galdra,
villutrú, trúleysi, samkynhneigð og hórdóm. Í herjum eru oft sérstakir
herdómstólar sem að dæma menn til dauða fyrir heigulshátt, liðhlaup, óhlýðni eða
uppreisnir.

Þær aðferðir sem beitt hefur verið við fullnustu dauðarefsingar eru fjölmargar
og takamarkast aðeins af hugmyndaauðgi þeirra sem í hlut eiga en einna algengast
er að fólk sé skotið, hengt, hálshöggvið eða líflátið með eitri.

Síðasta aftakan á Íslandi fór fram 12. janúar 1830, þegar tekin voru af lífi
Agnes Magnúsdóttir, vinnukona á Illugastöðum og Friðrik Sigurðsson frá Katadal.
Þau höfðu verið dæmd til dauða fyrir morð á tveimur mönnum aðfaranótt 14. mars
1828: Natans Ketilssonar bónda á Illugastöðum og Péturs Jónssonar frá
Geitaskarði. Þorgeir Þorgeirson skrifaði skáldsöguna Yfirvaldið upp úr
málsgögnum og öðrum heimildum um þessa atburði.

Sá einstaklingur sem síðastur var dæmdur til dauða á Íslandi var Júlíana Silva
Jónsdóttir sem bjó á Brekkustíg 14 í Reykjavík. Hún myrti í nóvember 1913 bróður
sinn með eitri og var dæmd til dauða vorið eftir. Á endanum var dóminum breytt í
langa fangelsisvist.



https://is.wikipedia.org/wiki/D%C3%B3min%C3%ADska_l%C3%BD%C3%B0veldi%C3%B0

Dóminíska lýðveldið (spænska: República Dominicana) er land á eystri hluta
eyjunnar Hispaníóla sem er ein Stóru-Antillaeyja í Karíbahafi með landamæri að
Haítí í vestri. Hispaníóla er næststærst eyjanna í eyjaklasanum (á eftir Kúbu)
og liggur vestan við Púertó Ríkó og austan við Kúbu og Jamaíku. Íbúarnir nefna
eyjuna einnig Quisqueya, sem er nafn hennar á máli taínóindíána. Landið heitir
eftir höfuðborginni Santó Dómingó.

Taínóindíánar bjuggu á eyjunni frá því á 7. öld. Kristófer Kólumbus kom til
eyjarinnar árið 1492 og þar stofnuðu Spánverjar fyrstu varanlegu nýlendu
Evrópumanna í Ameríku. Eftir þriggja alda yfirráð Spánar og stutt yfirráð Frakka
lýsti Dóminíska lýðveldið yfir sjálfstæði frá spænsku krúnunni árið 1821. Aðeins
ári síðar gerðu Haítíbúar innrás og lögðu landið undir sig. Íbúar Dóminíska
lýðveldisins ráku innrásarherinn burt og samþykktu stjórnarskrá árið 1844 en
næstu árin einkenndust af óstöðugleika og nýjum innrásum frá Haítí. Að lokum
gerðist Dóminíska lýðveldið aftur spænsk nýlenda en Spánverjar hurfu þaðan aftur
1865 eftir tveggja ára stríð. Bandaríkin hófu afskipti af stjórn landsins í
upphafi 20. aldar og lögðu landið undir sig með innrás árið 1916. Vegna
mótspyrnu íbúanna hurfu Bandaríkjamenn frá landinu 1922 og fyrstu frjálsu
kosningarnar voru haldnar árið 1924. Árið 1930 komst einræðisherrann Rafael
Leonidas Trujillo Molina til valda með því að beita hernum gegn pólitískum
andstæðingum sínum. Trujillo var myrtur árið 1961. Árið 1965 sendu
Bandaríkjamenn enn landgönguliða til Dóminíska lýðveldisins til að koma í veg
fyrir byltingu kommúnista.

Íbúar Dóminíska lýðveldisins eru tæplega tíu milljónir. Þar af búa tæplega þrjár
milljónir í höfuðborginni Santó Dómingó. Spænska er opinbert tungumál og
móðurmál 98% íbúanna. Tæp 70% aðhyllast rómversk-kaþólska trú. Kynþáttahyggja er
útbreidd og fordómar gagnvart þeldökkum íbúum blandast við andúð á Haítímönnum
sem Trujillo beitti ötullega í pólitískum tilgangi. Efnahagur Dóminíska
lýðveldisins er sá annar stærsti í Mið-Ameríku og Karíbahafinu.
Framleiðsluiðnaður er fjölbreyttur og byggist aðallega á ferðaþjónustu,
sykurvinnslu, járnnikkel- og gullnámum, vefnaði, sementsframleiðslu og
tóbaksframleiðslu. Áætlað atvinnuleysi árið 2013 var 12,5%.

Dóminíska lýðveldið skiptist í 31 hérað. Höfuðborgin, Santó Dómingó, er
skilgreind sem þjóðarumdæmi (Distrito Nacional). Héruðin skiptast í sveitarfélög
(municipios) sem eru annað stig stjórnsýslu landsins.



https://is.wikipedia.org/wiki/Bandar%C3%ADska_frelsisstr%C3%AD%C3%B0i%C3%B0

Bandaríska frelsistríðið (einnig þekkt sem Bandaríska byltingin) var uppreisn
þrettán breskra nýlenda á austurströnd Norður-Ameríku gegn breskum yfirráðum,
sem stóð frá 19. apríl 1775 til 3. september 1783. Frelsisstríðið varð kveikjan
að stofnun fyrsta nútímalýðræðisríkisins, Bandaríkja Norður-Ameríku, sem síðar
leiddi til frekari byltinga víða um veröld. Fyrstu hernaðarátök byltingarinnar
áttu sér 19. apríl 1775 í námunda þorpanna Lexington og Concord í Massacussets.

Þann 4. júlí samþykkti Annað meginlandsþing Bandaríkjanna (e. Second Continental
Congress) sjálfstæðisyfirlýsingu Bandaríkjanna.

Framan af fóru herir byltingarmanna í nýlendurnum halloka en árið 1778 gerðust
Frakkar samherjar nýlendubúa. Markmið Frakkakonungs var að grafa undan veldi
Englendinga og ná sér þannig niðri á þeim eftir ósigurinn í nýlendustríðinu. Auk
þess að eiga við heri nýlendubúa í Norður-Ameríku þurftu Bretar nú að hafa
áhyggjur af franska flotanum og her Frakkakonungs. Þar sem kraftar breska
heimsveldisins voru nú dreifðir gátu byltingarmenn náð undirtökum. Árið 1783
sömdu Bretar frið og skrifuðu undir samning þar sem þeir samþykktu sjálfstæði
hinna nýstofnuðu Bandaríkja Norður-Ameríku.



https://is.wikipedia.org/wiki/%C3%9E%C3%BD%C3%B0ing

Þýðing er túlkun á merkingu talaðs eða ritaðs máls úr einu tungumáli á annað.
Alexander Púskin kallaði þýðandann „boðbera mannsandans“ og Vladimir Nabokov
sagði að það að þýða úr einu tungumáli á annað væri hægfara næturferðalag frá
einu þorpi til þess næsta með aðeins kerti til að lýsa sér leið. Magnús
Magnússon þýðandi og ritstjóri, sagði að hin vandrataði vegur þýðandans „væri að
vera höfundinum trúr, án þess að láta trúmennskuna bitna á [því máli sem þýtt er
á]“. Bestu þýðendurnir eru oft sagðir þeir sem kunna tungumálið sem þeir þýða úr
mjög vel, en kunna tungumálið sem þeir þýða á fullkomlega og málsögu þess í
grunninn.

Frá því tölvur komu fram á sjónarsviðið hafa verið gerðar tilraunir til að þýða
texta með gervigreind. Þá er oftast talað um vélþýðingar og er þekktasta forrit
sem notað er fyrir vélþýðingar án efa Google Translate.

Þýðandi nefnist sá sem þýðir, t.d. úr ensku á íslensku. Sögnin að þýða er komin
af germanskri rót sem þýðir: gera þjóðinni skiljanlegt. Gamalt heiti á þýðanda
er útleggjari og gamalt orð á þýðingu er færing.

Þegar þýtt er færa menn úr einu tungumáli í annað, sbr. færa úr latínu í dönsku,
einnig leggja menn út, eins og þegar sagt er að Oddur Gottskálksson hafi lagt út
Nýja testamentið í fjósinu í Skálholti. Þegar þýtt er í fljótheitum er texta
t.d. snarað úr grísku á íslensku eða eins og segir í Birtíngi:

Halldór Laxness talar á einum stað um að snara upp í eitthvert tungumál, en hann
segir í Úngur ég var:

Einnig hefur verið talað um að snúa á eitthvert tungumál, t.d. snúa á ensku,
þ.e. þýða á ensku, eins og segir í tímaritinu Ísafold árið 1877:

Í gömlu skólamáli var talað um að tafsa, en það var að þýða hratt og lauslega.
Sagnirnar að útleggja og útsetja eru einnig hafðar um að þýða, t.d. þegar sagt
er að einhver hafi útlagt (útsett) bækur af erlendum tungum. Venda er önnur
sögn, sem notuð er í sömu merkingu. Menn venda þá úr einhverju máli í eitthvað
annað, eða eins og segir í Viktors sögu og Blávus:



https://is.wikipedia.org/wiki/%C3%9E%C3%A1gufall

Þágufall (skammstafað sem þgf.) er fall (nánar tiltekið aukafall) sem almennt er
notað til að gefa til kynna með tilliti til hvers eitthvað er gert. Í þeim málum
sem hafa þágufall er þágufallið oftast notað fyrir óbeint andlag. Frumlag
ópersónulegra sagna er oft í þágufalli. Ofnotkun þágufalls er nefnd
þágufallssýki.

Í sumum tungumálum hefur þágufallið tekið yfir hlutverk ýmissa falla sem dottið
hafa úr málinu. Í íslensku er það til að mynda notað í stað tækisfalls, sem
líklega datt úr forvera tungunnar löngu fyrir landnám. Dæmi um slíka notkun er
setningin „Hann var stunginn rýtingi,“ þar sem rýtingi er notað eins og um
tækisfall sé að ræða. Þá er talað um tækisþágufall. Sjá nánar um notkun
þágufalls í íslensku hér að neðan.

Þágufall táknar í raun og veru í hvers þágu (eða óþágu) eitthvað verður.
Latínumenn tala um dativum commodi (þægindafall) og dativum incommodi
(óþægindafall) í þessu sambandi. Í Hávamálum segir:

Í Gylfaginningu Snorra Sturlusonar er frægt dæmi um þægindafall (dativum
commodi). Gangleri spyr hvort Einherjar drekki vatn í Valhöll. Hár svarar þá:

Þágufall er fall í íslensku sem fallorð geta tekið. Hægt er að finna þágufall
með því að setja „frá“ fyrir framan fallorðið. Þágufallið af persónufornafninu
„ég“ er þá „mér“ (sbr. frá mér).



https://is.wikipedia.org/wiki/%C3%9Dsa

Ýsa (fræðiheiti: Melanogrammus æglefinus) er fiskur sem er algengur á grunnsævi
á norðurhveli jarðar. Hún lifir á 10-200 metra dýpi og er útbreidd í
Norður-Atlantshafi. Hún er náskyld þorski og verður allt að metri að lengd og 20
kíló að þyngd. Hún er blágrá að lit, með svarta rönd eftir síðunni og skeggþráð
á neðri góm. Fæða ýsu er fjölbreytileg, hún étur ýmis botndýr s.s. skelja,
snigla og marflær og smáfiska eins og sandsíli, loðnu og spærling.

Ýsan er að langmestu leyti veidd í botnvörpu og á línu. Ýsuafli íslenskra skipa
á Íslandsmiðum var um 109 þúsund tonn árið 2007. Ýsa veiðist allt árið en þó
mest á hrygningartíma eða í apríl og maí. Ýsa er vinsælasti matfiskur á Íslandi
og er árleg ýsuneysla innanlands um 5.000 tonn eða um 5% af heildarafla.

1945 18.992 1946 19.302 1947 20.892 1948 28.130 1949 30.764 1950 28.385 1951
22.164 1952 15.116 1953 14.895 1954 21.258 1955 21.652 1956 25.889 1957 31.194
1958 28.636 1959 27.670 1960 46.411 1961 55.070 1962 54.276 1963 51.606 1964
56.689 1965 53.560 1966 36.204 1967 38.072 1968 34.024 1969 35.036 1970 31.928
1971 32.393 1972 29.250 1973 34.586 1974 34.401 1975 36.658 1976 34.871 1977
35.428 1978 40.552 1979 52.152 1980 47.915 1981 61.033 1982 67.038 1983 63.889
1984 47.216 1985 49.553 1986 47.317 1987 39.479 1988 53.087 1989 61.799 1990
66.030 1991 53.538 1992 46.139 1993 47.006 1994 58.430 1995 60.125 1996 56.223
1997 43.256 1998 40.712 1999 44.729 2000 41.698 2001 39.825 2002 49.951 2003
60.330 2004 84.563 2005 96.580 2006 96.591 2007 109.313 2008 58.593 2009 31.489
2010 24.183 2011 11.398



https://is.wikipedia.org/wiki/%C3%96ryggisr%C3%A1%C3%B0_Sameinu%C3%B0u_%C3%BEj%C3%B3%C3%B0anna

Öryggisráð Sameinuðu þjóðanna er ein af stofnunum Sameinuðu þjóðanna (SÞ) og
hefur það hlutverk að viðhalda friði og öryggi á meðal þjóða. Stofnunin er sú
eina innan SÞ sem hefur völd til þess að taka ákvarðanir sem eru bindandi fyrir
aðildarríki SÞ samkvæmt sáttmála þeirra, ákvarðanir þess nefnast ályktanir.
Meðlimir ráðsins eru 15, þar af eru 5 með fast sæti en 10 sem kosnir eru af
allsherjarþinginu. Föstu meðlimirnir eru Bandaríkin, Bretland, Frakkland, Kína,
áður Tævan og Rússland, áður Sovétríkin.

Sameinuðu Þjóðirnar var stofnað með það í huga að læra af mistökum
Þjóðarbandalagsins sem hafði verið stofnað eftir fyrri heimsstyrjaöldina. Var
þar enginn hvati fyrir stórveldin að taka þátt þar sem þau græddu ekkert á því.
Með það í huga var Öryggisráðið stofnað. Fengu því 5 stærstu ríkin fast sæti í
ráðinu. Fyrst voru það 6 lönd sem voru kosin á tveggja ára fresti en 1965 voru
sætin fjölgaði í 15 og þá 10 lönd kosin til tímabundarinnar setu. Einnig var
stóru löndunum 5 gefið neiturnarvald og þurfa því öll löndin með fasta setu að
samþykkja ályktunina eða sitja hjá. Sé ályktunin samþykkt er hún bindandi fyrir
SÞ. Þurfa 9 lönd þó alltaf að samþykkja ályktun svo hún komist í gegn. Þau lönd
sem ekki eiga fast sæti í Öryggisráðinu er skipt í hópa eftir landfræðilegri
staðsetningu og er kosið úr þeim hópum til setu í ráðinu á tveggja ára fresti.
Hóparnir eru Afríka með þrjú sæti, Vestur Evrópa og aðrir með tvö sæti, Rómanska
Ameríka og Karíbahafið með tvö sæti, Asía með tvö sæti og svo Austur Evrópa með
eitt sæti. Fer síðan hvert land með forsæti í ráðinu í einn mánuð í senn. Ávallt
þarf einn fulltrúi frá hverju landi að vera staddur í höfuðstöðvum SÞ í New York
til að hægt sé að bregðast strax við hættum.

Markmið ráðsins er að viðhalda friði og öryggi. Þegar því er ógnað eru fyrstu
viðbrögðin ráðsins að leyta leiða til að leysa ágreining friðsamlega. Hafa þeir
ýmsar leiðir til þess t.d. sett undirstöðuatriði fyrir lönd í samningaviðræðum.
Einnig geta þeir rannsakað um hvað ágreiningurinn er og þá tekin ákvörðun hvort
málið sé þess sniðið að hægt sé að leysa það á skömmum tíma eða þurfa
utankomandi aðilar að koma og veita aðstoð. Ef til átaka kemur geta þeir komið á
vopnahléi til að koma í veg fyrir að átökin magnist upp. Einnig geta þeir sent
inn friðargæsluliða til að verja almenna borgara í löndunum. Ef ekkert af þessu
virka getur Öryggisráðið samþykkt viðskiptabönn á lönd til að þrengja að efnahag
þeirra eða gripið til hernaðarlegra íhlutunar ef þeir sjá enga aðra leið færa.

Þær raddir sem vilja breytingu á Öryggisráðinu gerast háværari. Þau fimm lönd
sem eitt sinn voru stærstu ríki heim eru það ekki lengur í dag. Indland, Suður
Afríka, Þýskaland, Brasilía og Japan hafa öll leitast eftir að fá varanlegt sæti
í ráðinu. Rökin fyrir því eru m.a. að þau ýmist stærri en núverandi eða
fyrrverandi fastameðlimir ráðsins. Einnig er þeim rökum teflt fram einsleitni
ríki meðal fastameðlima ráðsins. Tvö ríki innan Evrópusambandsins tala máli
þess, Bretland og Frakkland. Einnig hallar neitunarvald landa í Suður-Ameríku og
Afríku. Lönd innan Asíu hafa óskað eftir neitunarvaldi. Telja þau að Kína taki
um of ákvarðanir sem séu þvert á vilja fjölmargra landa í Asíu. Sú hugmynd hefur
komið upp að fjölga löndunum 15 í 25 og þá fastafulltrúum úr fimm í ellefu
ellegar fjölga fastafulltrúum um sex, úr 5 í 11.



https://is.wikipedia.org/wiki/%C3%90

Ð eða ð (borið fram eð) er 5. bókstafurinn í íslenska stafrófinu. Ekkert orð í
íslensku byrjar á bókstafnum ð.

Bókstafurinn Ð er einnig notaður í fornensku, færeysku og elfdölsku. Hann var
einnig notaður í Skandinavíu á miðöldum en var skipt út fyrir „dh“ sem seinna
var breytt í „d“. Í hástaf þekkist stafurinn á því að vera eins og D með láréttu
striki í gegnum miðja línuna vinstra megin. Lástafurinn þekkist á því að vera
eins og lítið bogið d með strik á toppnum.

Aðeins ein íslensk hljómsveit hefur notað bókstafinn ð sem fyrsta stafinn í
nafninu sínu, það var hljómsveitin Ðe lónlí blú bojs. Í íslensku getur orð
aldrei byrjað á ð. Það er vegna þess að bókstafurinn er raddað tannmælt önghljóð
sem stendur aldrei fremst í íslensku hljóðkerfi.

Í Unicode-staðlinum er stórt ð kallað fram með kóðanum U+00D0 og lítið ð með
kóðanum U+00F0. En þessir kóðar eru úr gömlum staðli, sem kallast ISO 8859-1 eða
„Latin-1“.



https://is.wikipedia.org/wiki/%C3%8Ds%C3%B6ld

Ísöld er jarðsögulegt tímabil þar sem þykkar jökulbreiður hylja stór landsvæði.
Slík tímabil geta staðið í nokkrar milljónir ára og valdið miklum breytingum á
yfirborði meginlanda.

Allnokkrar ísaldir hafa sett svip á sögu jarðarinnar. Sú elsta er kennd við
svokallaðan forkambrískan tíma fyrir meira en 570 milljónum ára. Síðasta tímabil
mikilla jökulframrása er kallað Pleistósen tímabilið og er almennt talið hafa
hafist fyrir um 2,6 milljónum ára og lokið fyrir 10 þúsund árum. Sumir telja að
síðustu ísöld sé ekki lokið enn heldur sé nú hlýskeið ísaldar (líkt og
tiltölulega hlýr vetrardagur).

Minna kuldakast og tímabil sem einkenndist af framrás jökla hefur verið nefnt
litla ísöld, en hún hófst á 16. öld og var viðvarandi næstu þrjár aldir. Litla
ísöld náði hámarki árið 1750 en þá voru jöklar í mestu framrás síðan á hinni
Kvarteru ísöld.

Ekki er vitað með vissu hvað veldur ísöldum en meðal þess sem getur haft áhrif
eru geislun sólar, Milankovic-sveifla sem er reglubundin breyting á afstöðu
sólar og jarðar, breytingar á kerfi hafsstrauma og mikil tíðni eldgosa.



https://is.wikipedia.org/wiki/Z%C3%BCrich

Zürich er stærsta borg Sviss með 404 þúsund íbúa (2014) og jafnframt höfuðborg
kantónunnar Zürich. Borgin er helsta viðskiptamiðstöð landsins. Hún er einnig
mesta samgöngupunktur Sviss, en járnbrautarstöðin þar og flugvöllurinn eru
stærstu umferðarmiðstöðvar landsins.

Zürich liggur við norðurenda Zürichvatns norðarlega í Sviss og rennur áin Limmat
í gegnum borgina. Næstu borgir eru Winterthur til norðausturs (25 km), Aarau til
vesturs (45 km), Schaffhausen til norðurs (50 km) og Luzern til suðvesturs (60
km). Stórborgarsvæði Zürich nær meðfram allt norðanvert Zürichvatn og búa þar
rúmlega 1,1 milljón manns. Svisslendingar tala gjarnan um Zürich sem heimsborg,
þrátt fyrir smæðina.

Skjaldarmerki Zürich eru tvær rendur á ská. Fyrir ofan til hægri er hvítt, en
fyrir neðan til vinstri er blátt. Merki þetta kom fram á 15. öld sem
dómsinnsigli. Ekki hefur tekist að útskýra tilurð litanna. Í gegnum tíðina hefur
ýmislegt skraut verið sett í kringum merkið, svo sem ljón og ríkisörninn.
Stundum er það enn notað. Skjaldarmerki kantónunnar Zürich og borgarinnar Zürich
eru nákvæmlega eins.

Á 9. öld hét bærinn Turigum og er talið að heitið sé germanskt, ekki latneskt.
Bærinn hét einnig þýska heitinu Ziurichi. Merking heitanna er óviss. Gæluheiti
borgarinnar er Limmatstadt (Borgin við ána Limmat) og Zwinglistadt (Borg
siðaskiptamannsins Zwinglis).

Það voru Rómverjar sem reistu fyrstu byggðina þar sem nú er Zürich. 15 f.Kr. var
reist þar lítil herstöð og seinna þorp sem kallaðist Turicum. Þar var einnig
tollstöð fyrir vörur sem aðallega voru fluttar yfir Zürichvatn. Á 3. öld liðu
systkinin Felix og Regúla píslarvættisdauða og voru grafin í Zürich. Þau voru
tekin í tölu dýrlinga og voru tilbeðin þar fram að siðaskiptum. Felix og Regúla
eru verndardýrlingar Zürich. Á 4. öld var hafist handa við að reisa virki við
bæinn. En Rómverjar yfirgáfu héraðið árið 401 og fluttu þá alemannar þangað í
staðinn. Þeir munu hafa haldið húsum og virkinu óbreyttu. Árið 610 er virkinu
lýst í ferðasögum heilags Columbans frá Írlandi. En elsta heimildin þar sem
nafnið Zürich kemur fram er að finna í klaustrinu í St. Gallen frá árinu
806/810. Þá hefur þar verið þorp. Árið 929 er Zürich lýst sem borg (civitas) í
skjölum. Árið 853 stofnaði Lúðvík hinn þýski, fyrsti keisari hins eiginlega
þýska ríkis, nunnuklaustur í Zürich. Stofnskjalið er elsta varðveitta skjalið í
sögusafninu í Zürich. Borgarmúra fékk Zürich ekki fyrr en í lok 12. aldar.

Zürich hlaut borgarréttindi 1250. Eftir að konungar og keisarar þýska ríkisins
voru tíðir gestir í Zürich í nokkrar aldir, veitti erlendi konungur þýska
ríkisins, Ríkharður af Cornwall, borginni fríborgarstatus 1262. Þá var nýbúið að
mynda borgarráð. Ráðið ákvað að gera bandalag við héruðin Uri og Schwyz 1291.
Þetta passaði ekki í kramið hjá Habsborgurum, en Albrecht fógeti þeirra sat í
borginni Winterthur fyrir norðan Zürich. Borgarráðið sendi því her til
Winterthur til að berja á fógetanum. En leiðangurinn mistókst hrapallega. Í
bardaganum þar féllu svo margir úr her Zürich að borgin stóð nærri því
varnarlaus eftir. Albrecht sendi því her til Zürich skömmu síðar og sat um
borgina. Þá tóku konurnar í Zürich til sinna ráða og klæddu sig karlaföt og
gripu til vopna. Þannig mynduðu þær herdeild og stilltu sér upp svo Albrecht
gæti séð. Albrecht varð undrandi og taldi að borgin hefði á einhvern hátt náð að
sækja varnarlið annars staðar frá. Hann létti því á umsátrinu og fór heim.
Albrecht náði hins vegar að hertaka Zürich ári síðar. Borgin var í því í
Habsborgarhöndum næstu áratugi á eftir. Her frá Zürich neyddist til að ganga með
Habsborgurum til orrustu gegn Svisslendingum við Morgarten 1315, en hinir
síðarnefndu höfðu stofnað svissneska sambandið tveimur áratugum fyrr. Við
Morgarten gjörsigruðu Svisslendingar hins vegar óvini sína. Sökum mikils óróa,
bæði efnahagslegra og stjórnmálalegra, leitaði borgarráðið eftir samstarfi við
Sviss. Og 1351 fékk borgin og landsvæðið í kring formlega inngöngu í svissneska
sambandið. Það var í fyrsta sinn sem nýtt hérað fékk inngöngu eftir stofnun
sambandsins. Zürich varð að fimmtu kantónunni. Albrecht II af Habsborg varð
ævarreiður. Þrisvar sinnum sat hann um borgina Zürich, 1351, 52 og 54 en varð
ætíð frá að hverfa. Eftir fráfall hans naut Zürich friðar í heila öld. En 1439
ásældist borgin landsvæði við Zürichvatn í eigu kantónunnar Schwyz. Þar sem
hinar kantónurnar studdu allar Schwyz í þessu, leitaði Rudolf Stüssi,
borgarstjóri Zürich, til Habsborgara með málið. Þetta töldu Svisslendingar vera
drottinsvik og lýstu stríði á hendur Zürich. Árið 1443 dró til orrustu við
borgardyr Zürich. Þar biðu borgarmenn lægri hlut fyrir sameinuðum Svisslendingum
og féll Stüssi borgarstjóri sjálfur. Miklar efnahagsþrengingar tóku við hjá
borginni, en íbúum hennar fækkaði við þetta úr 7.000 niður í 5.000. En borgin
náði sér þó furðu fljótt aftur. Þrátt fyrir að vera í útjaðri Sviss vestanmegin,
varð Zürich fljótt að mesta efnahagssvæði Sviss. Þar að auki keypti borgin
nokkur landsvæði síðla á 15. öld, svo sem héraðið Winterthur.

1518 var Ulrich Zwingli ráðinn sem prestur við dómkirkjuna (Grossmünster) í
Zürich. Hann hóf brátt að predika nýja trú í kirkjunni. Árið 1523 var söfnuður
endurskírenda stofnaður sem hafnaði kaþólskri trú. Leiðtogar þeirra voru dæmdir
og teknir af lífi. En Zwingli hélt áfram sinni eigin siðbót. Hann reyndi að
samræma nýju trú sína við siðbót Lúthers í Þýskalandi, en trúarmunurinn var of
mikill. Þrátt fyrir það tóku borgarbúar við nýju trúnni. Zürich var þar með
fyrsta kantónan þar sem siðaskiptin fóru fram. Hinar kantónurnar, sem enn voru
allar kaþólskar, litu hornauga á atburðina gerast og reyndu að stöðva þá. Zürich
gerði þá bandalag við aðrar siðaskiptaborgir í nágrenninu, svo sem Schaffhausen,
St. Gallen og Basel (sem enn voru ekki svissneskar á þessum tíma). Þetta litu
hinar kantónurnar sem samsæri við sig og blésu til stríðs. Fyrsta
Kappeler-stríðið 1529 lauk með samningum án átaka. En 1531 hófst annað
Kappeler-stríðið gegn kaþólskum borgum innan svissneska sambandsins. Í
orrustunni við Kappeln sigruðu kaþólikkar og féll Zwingli sjálfur í valinn.
Aðeins fimm árum síðar héldu siðaskiptin samt áfram er eftirmaður Zwinglis
stofnaði reformeruðu kirkjuna í Sviss. Nýja trúin breiddist út í Sviss og náði
með tímanum að útiloka kaþólsku kirkjuna í nær öllum kantónum. Ásamt Genf varð
Zürich að miðstöð reformeruðu kirkjunnar og kalvínismans. Eftir þetta lægði
trúaróróinn og við tók mikil menningarleg uppsveifla í borginni næstu tvær
aldir. Kaþólsk kirkja var ekki leyfð í borginni á ný fyrr en 1807.

Þegar franska byltingin gekk í garð 1789 varð mikill órói í nærsveitum Zürich,
sem vildu meira sjálfræði gagnvart borginni. Margir heimtuðu meira að segja
ákveðnar nýjungar sem byltingarmenn í Frakklandhöfðu komið á. Árið 1798 réðust
Frakkar inn í Sviss og hertóku landið í einni svipan. Borgríkið Zürich var þá
lagt niður og var innlimað í helvetíska lýðveldinu. Tvær orrustur áttu sér stað
við borgardyr Zürich milli Frakka og Austurríkismanna. Árið 1799 sigruðu
Austurríkismenn, sem við það frelsuðu borgina. En strax ári síðar birtust
Frakkar aftur og sigruðu Austurríkismenn í síðari orrustunni. Í kjölfarið
hertóku þeir borgina, lögðu skatt á borgarbúa og breyttu stjórnarfarinu. Árið
1802 yfirgáfu Frakkar borgina. Íhaldsstjórnin sem þá tók við var svo óvinveitt
helvestíska lýðveldinu (þ.e. Sviss), að Svisslendingar sendu herlið þangað til
að neyða Zürich til hlýðni. Þessum óróa lauk ekki fyrr en Frakkar hertóku
borgina á nýjan leik. Árið 1804 var kantónan Zürich endurskipulögð. Borgin
Zürich varð höfuðborg hennar og var fremsta borg Sviss á þeim tíma.

Eftir fall Napoleons var ný stjórnarskrá samin fyrir kantónuna, en í henni var
gert ráð fyrir að öll sveitarfélög yrðu jafnrétthá og borgin sjálf í
kantónuþinginu. Önnur stjórnarskrá fylgdi 1831, þar sem lýðfrelsi og
skattajöfnun var í hávegum haft. Stjórnarskrá þessi þótti með eindæmum frjálsleg
og var höfð að fyrirmynd víða í Evrópu. Eftir að borgarmúrarnir voru rifnir
niður 1830 fór borgin að þenjast út. Mikill efnahagssveifla fylgdi í kjölfarið.
Árið 1833 var háskóli stofnaður. Árið 1847 var fyrsta járnbrautin í Sviss tekin
í notkun, en hún gekk milli Zürich og Baden. Sama ár var fyrsti nútíma bankinn í
borginni stofnaður, en borgin er í dag eitt mesta bankaveldi Evrópu. Zürich varð
á 19. öld að mjög nútímalegri borg, reyndar svo mikið að öðrum borgum í Sviss
leist ekki á blikuna. Íbúum fjölgaði hratt. Árið 1885 voru þeir enn aðeins 40
þúsund en voru komnir í 200 þúsund árið 1915. Zürich varð að stærstu borg Sviss,
bæði hvað varðaði íbúafjölda og efnahag. Í heimstyrjöldinni síðari greip mikill
ótti um sig í borginni, sérstaklega er nasistar réðust inn í Holland, enda hafði
Zürich engar varnir. Borgin varð tvisvar fyrir loftárásum, í bæði skiptin af
nasistum. 27. desember 1940 og aftur 4. mars 1945 gerðu létu þýskar flugvélar
sprengjum rigna yfir borgina. Menn veltu fyrir sér hvort hér var um hefnd að
ræða fyrir ætlaðar vopnasendingar frá borginni til bandamanna. Skömmu eftir
stríð heimsóttu bandarískir hermenn borgina, en þeir ferðuðust þangað gjarnan í
fríi frá bandaríska hernámssvæði Þýskalands. Winston Churchill sótti borgina
heim 1946 og hélt þrumuræðu í háskólanum um sameinaða Evrópu. Á sama ári var
alþjóðaflugvöllurinn í Zürich-Kloten tekinn í notkun. Í dag er Zürich enn
langstærsta borgin í Sviss og að sama skapi efnahagsleg og menningarleg miðstöð
landsins.

Aðalknappspyrnulið borgarinnar eru tvö: Grasshopper Club Zürich og FC Zürich.
Grasshoppers hefur 27 sinnum orðið svissneskur meistari (síðast 2003) og átta
sinnum bikarmeistari. FC Zürich hefur ellefu sinnum orðið svissneskur meistari
(síðast 2007) og sjö sinnum bikarmeistari. Auk knattspyrnufélaganna er
alþjóðaknattspyrnusambandið, FIFA, með aðalskrifstofur í borginni.

Íshokkíliðið ZSC Lions er sexfaldur svissneskur meistari. Liðið er fyrsta
félagið til að sigra í meistaradeild Evrópu (Champions Hockey League) í þessari
íþrótt 2009. Alþjóðaíshokkísambandið, IIHF, er með aðalaðsetur í Zürich.

Í handbolta er félagið Grasshopper-Club Zürich helsta lið borgarinnar. Það hefur
oftar orðið svissneskur meistari en nokkurt annað félag eða 21 sinni. Auk þess
er félagið ZMC Amicitia Zürich einnig mjög árangursríkt og hefur fjórum sinnum
orðið svissneskur meistari.

Árlega er Maraþonhlaup þreytt í Zürich, síðan 2003. Þolkeppnin Ironman
Switzerland fer einnig árlega fram í Zürich.

Skákfélag borgarinnar, SG Zürich, er elsta nústarfandi skákfélag heims en það
var stofnað 1809. Þekktasti meðlimur félagsins er Viktor Kortschnoi, sem flutti
til Sviss 1976.

Street Parade er heiti á teknógöngu í Zürich og er hún sú stærsta í heimi síðan
að Loveparade í Berlín lagði upp laupana. Gangan er einnig stærsti árlegi
viðburður sem fram fer í borginni. Árið 2010 tóku 650 þús manns þátt í
hátíðinni.

Zürifäscht er stórhátíð sem fram fer á þriggja ára fresti í miðborginni og við
Zürichvatn. Hér er um langstærstu fólkshátíð í Sviss að ræða. Hátíðin stendur
yfir í þrjá daga og sækja um milljón manns borgina heim þegar flugeldasýningin í
lok hátíðarinnar fer fram. Á hátíðinni er boðið upp á tónlistarviðburði
utandyra, mat hvaðanæva að úr heiminum, markaði, flugsýningar og margt fleira.
Hún fer yfirleitt fram í byrjun júlí.

Nokkrir þekktir einstaklingar leituðu hælis í Zürich meðan stríð geysaði í
Evrópu. Má þar nefna Lenin, James Joyce (sem hvílir í borginni), Thomas Mann og
Bertolt Brecht. Albert Einstein starfaði um tíma sem prófessor í háskólanum.



https://is.wikipedia.org/wiki/Verkfr%C3%A6%C3%B0i

Verkfræði er fræði- og starfsgrein, sem beitir vísindalegum aðferðum, sem
byggjast einkum á stærðfræðigreiningu og eðlisfræði, við hönnun, rannsóknir,
verkstjórnun, eftirlit o.fl. Starfsheitið verkfræðingur er lögverndað skv. lögum
nr. 8 frá 11. mars 1996. Þeir einir geta kallað sig verkfræðinga, sem lokið hafa
námi í verkfræði á meistarastigi (eða sambærilegu) í (tækni)háskóla.

Við Verkfræðideild Háskólans í Reykjavík eru kenndar eftirtaldar
verkfræðigreinar:

Við þýðingu á texta þarf að hafa í huga að enska orðið engineer er mun víðtækara
en íslenska orðið verkfræðingur. Engineer getur átt við starfsheitin tæknimaður,
vélfræðingur, vélstjóri, tæknifræðingur o.s.frv eða verkfræðing, sem getur
valdið ruglingi við þýðingu. T.d. væri nær lagi að tala um tæknisveit hers í
stað verkfræðisveitar. Á ensku á starfsheitið Civil engineer einkum við
byggingaverkfræðing, en í Skandinavíu á sambærilegt heiti, þ.e. civilingenjör
(sænska), sivilingeniør (norska) og civilingeniør (danska) við prófgráðu í
verkfræði sem er sambærileg við meistara gráðu, og er notað um verkfræðinga
almennt.



https://is.wikipedia.org/wiki/Tyrkneska

Tyrkneska (Türkçe, borið fram [tyɾktʃe]) er tyrkískt tungumál og þar af leiðandi
eitt af hinum umdeildu altísku tungumálum. Hún er mest töluð í Tyrklandi en
einnig af minni hópum á Kýpur, í Grikklandi og Austur-Evrópu, auk þess að vera
töluð af nokkrum milljónum innflytjenda í Vestur-Evrópu. Tyrkneska er
útbreiddasta tyrkíska málið og 65 – 73 milljón manns hafa málið að móðurmáli. 85
af hundraði íbúa Tyrklands hafa tyrknesku að fyrsta máli en 12 kúrdísku.
Eftirliggjandi 3 prósent deilast á um 30 mál sem sum af hverjum eru miljónamál
töluð í nágrannalöndunum svo sem armenska eða arabíska en mörg eru smámál á
hverfanda hveli og í hættu á að leggjast af. Rætur tungumálsins má rekja til
Mið-Asíu, þar sem fyrstu skrifin ná aftur um tæp 1.200 ár. Í vesturátt eru
áhrifin aðalega af Ottoman tyrknesku — sem er afsprengi tyrknesku tungunnar og
var notuð í Ottoman stórveldinu og breiddist út samhliða því. Tyrkneska hefur
verið rituð með latínuletri frá 1928 en var áður rituð með arabísku letri.
Nafnorð í tyrknesku hafa sex föll. Enginn tiltekin greinir er í málinu en
tiltekni er oft mynduð með notkun þolfalls. Lýsingarorð taka engum beygjingum.
Persónufornafn þriðju persónu greinir ekki kyn. Í ritmálinu táknar ufsilon
venjulega joð, venjulegt sje (c) 'dj', setillu sje (ç) 'tj', setillu ess 'sj'. U
táknar ú og tvípunkts -u (ü) u (líkt og í þýsku). Gje með niðurbendandi ör fyrir
ofan (ğ) greinist vart.



https://is.wikipedia.org/wiki/Te

Te er seyði sem búið er til úr laufblöðum og brumi af terunnanum (fræðiheiti:
Camellia sinensis). Te getur þó einnig átt við efnin sem notuð eru til að brugga
seyðið, þ.e.a.s. þurrkuð lauf teplöntunnar sem stundum eru bætt með kryddi,
jurtum eða ávöxtum. Te er náttúruleg uppspretta koffíns og teofýllíns. Í sumum
löndum er hellt upp á te í tekatli.

Jurtate á oftast við um seyði sem bruggað er án telaufa og inniheldur aðeins
jurtir og ávexti. Dæmi um jurtate er rósaldinte og kamillute. Þar sem ekki er um
raunverulegt te að ræða er oft talað um jurtaseyði. Í þessari grein er aðeins
talað um te í bókstaflegri merkingu, þ.e.a.s. seyði úr telaufum.

Um 3,2 milljónir tonna af tei voru framleidd á heimvísu árið 2004 (tölur frá
FAO).

Terunninn vex villtur í heittempruðu monsún loftslagi Asíu við rætur
Himalajafjalla og verður allt að fimm til fimmtán metra hár. Dæmi eru þó um 30
metra háa terunna. Mörg skordýr herja á teplöntuna, svo sem stökktifur, míti,
tólffótungar og termítar.

Terunnar eru bæði ræktaðir í tempruðu og heittempruðu loftslagi. Í tempruðu
loftslagi eru bestu aðstæðurnar hátt yfir sjávarmáli. Ræktaðir terunnar eru
klipptir niður undir tvo metra til að auka laufvöxt og auðvelda aðgengi að
laufblöðunum. Helstu ræktendur tes eru Indland, Kína, Bangladess, Pakistan,
Íran, Srí Lanka, Taívan, Japan, Indónesía, Nepal, Ástralía, Argentína og Kenía.
Innan teverslunarinnar eru Srí Lanka og Taívan enn kölluð sínum gömlu nöfnum,
Ceylon og Formosa.

Þrjár megin gerðir tes — grænt, dökkt og svart — fást með mismunandi verkun
telaufsins. Lauf terunnans byrja að visna og oxast fljótlega eftir að þau hafa
verið týnd ef þau eru ekki þurrkuð. Ef þau eru þurrkuð snemma fæst grænt te en
svart te ef þeim er leyft að oxast lengur. Dökkt te eða oolong te (mandarín:
wūlóngchá eða „svart drekate“) er nokkurskonar millistig græns og svarts tes.

Verkunin er lík bruggun byggs, þar sem að mjölvi er breytt í sykur. Laufin
dökkna smám saman þegar blaðgrænan brotnar niður og sútunarsýra losnar. Næsta
skref er að ákveða hvenær stoppa á oxunina, en það er gert með því að hita
laufin svo að vatn gufar upp.

Á Íslandi voru sumar plöntutegundir tíndar til tegerðar eins og t.d.:
rjúpnalauf, þrílit fjóla og æruprís (bládepla), sem nefnist hárdepla (veronika
oficinalis) í Flóru Íslands. En líka blóðberg, vallhumall, sortulyng og
aðalbláberjalyng.



https://is.wikipedia.org/wiki/Sveinn_Bj%C3%B6rnsson

Sveinn Björnsson (27. febrúar 1881 í Kaupmannahöfn í Danmörku – 25. janúar 1952)
var fyrsti forseti Íslands. Kona hans var dönsk og hét Georgía Björnsson (fædd
Georgia Hoff-Hansen). Þau áttu sex börn. Elsti sonur hans, Björn Sv. Björnsson,
var mjög umdeildur eftir seinni heimsstyrjöldina vegna tengsla sinna við þýska
nasistaflokkinn.

Foreldrar Sveins voru Björn Jónsson (sem síðar varð ráðherra) og Elísabet
Sveinsdóttir. Sveinn lauk prófi í lögfræði frá Kaupmannahafnarháskóla og var
málaflutningsmaður í Reykjavík. Hann var kjörinn þingmaður Reykvíkinga 1914.
Síðar var hann viðskiptafulltrúi og samningamaður fyrir Íslands hönd í
utanríkisviðskiptum. Hann varð fyrsti sendiherra Íslands og starfaði sem
sendiherra í um tvo áratugi.

Sveinn var ríkisstjóri Íslands 1941-1944 og fór með vald konungs samkvæmt
ákvörðun Alþingis, þar sem Danmörk var hersetin af Þjóðverjum og samband á milli
Íslands og konungs þess var rofið. Alþingi kaus hann fyrsta forseta Íslands að
Lögbergi á Þingvöllum 17. júní 1944 til eins árs. Hann var sjálfkjörinn án
atkvæðagreiðslu frá 1945 og aftur frá 1949 til dauðadags.



https://is.wikipedia.org/wiki/Stykkish%C3%B3lmur

Stykkishólmur er bær og sveitarfélag við Breiðafjörð á norðanverðu Snæfellsnesi.
Stykkishólmur er stærsti þéttbýliskjarninn á Snæfellsnesi. Bæjarbúar í
Stykkishólmi eru í daglegu tali nefndir Hólmarar. Sjávarútvegur hefur verið einn
helsti atvinnuvegurinn á Stykkishólmmi og skelveiðar þá sérstaklega en meira er
orðið um ferðaþjónustu og annan þjónustuiðnað.

Höfn er mjög góð frá náttúrunnar hendi í Stykkishólmi og fyrir utan
innsiglinguna ver þverhnýpt Súgandisey hana ágangi. Stórskipabryggja var byggð
út í Stykkið, hólma þann sem kaupstaðurinn ber nafn af árið 1907. Frá
Stykkishólmi gengur Breiðafjarðarferjan Baldur yfir Breiðafjörðinn að Brjánslæk
á sunnanverðum Vestfjörðum. Margvíslegar hafnarbætur hafa átt sér stað síðan og
var dráttarbraut fyrir allt að 100 lesta báta byggð í Stykkishólmi árið 1941 og
svo önnur fyrir 400 lesta báta á árunum 1963-1967.

Bærinn hefur frá 19. öld verið miðstöð verslunar og þjónustu fyrir Breiðafjörð
og nærliggjandi svæði. Elstu heimildir um verslun í Stykkishólmi eru frá 1597,
þá þegar Þjóðverji að nafni Carsten Bache fékk leyfi til verslunar þar. Um það
leiti var einnig verslun í Búðarnesi, en hún lagðist af þremur árum síðar. Síðan
hefur verið verslun óslitið í Stykkishólmi, enda þótti staðurinn liggja mjög
fyrir sem verslunarmiðstöð fyrir allt Snæfellsnes.

Verslun í Stykkishólmi var einokunarverslun allt til 1794, að Jón Kolbeinsson
(1765-1836) frá Flatey hóf þar verslun fyrstur innlendra manna. Ólafur
Thorlacius keypti svo árið 1806, verslun Didriks Hölter einokunarkaupmanns,
ásamt með versluninni í Búðarnesi og tók svo sonur hans, Árni Thorlacius við
versluninni árið 1827. Árni hóf útgerð þilskipa árið 1827 og mun hann hafa
fyrstur Íslendinga á seinni öldum orðið til að stýra skipi yfir Atlantshaf.
Fleiri komu svo fljótlega í kjölfarið með tilheyrandi fólksfjölgun á staðnum.
Eftir 1865 dró úr útgerð frá Stykkishólmi sökum skipstapa og mannskaða og
tengdum fjárhagsörðugleikum, en um 1890 tók útgerðin aftur við sér. Í
millitíðinni hafði Árni Thorlacius hætt verslun sinni árið 1837 og útgerð árið
1845 og gerst þess í stað umboðsmaður Stapa- og Skógarstrandarumboðs um leið og
hann rak búskap á jörðum sínum.

Árni Thorlacius reisti í Stykkishólmi 1828, stórt timburhús, Norska húsið, sem
stendur þar enn og þykir með merkilegri gömlum húsum á staðnum. Nafngiftina
hlaut þetta fyrsta tvílyfta og um tíma stærsta íbúðarhús sem reist var
hérlendis, sökum þess að allur efniviður í það var sóttur tilhöggvin til Noregs.
Húsið var gert upp og fært í upprunalegt horf á árunum 1972-1987 og er þar nú
Byggðasafn Snæfellinga og Hnappdæla.

Skóli var reistur í Stykkishólmi árið 1896, iðnskóli 1952 og tónlistarskóli
stofnaður þar 1959. Sýslumaður Snæfellinga og Hnappdæla hefur setið í
Stykkishólmi frá ofanverðri 18. öld og læknir líka. Árið 1936 tók þar til starfa
sjúkrahús sem reist var og rekið af reglu heilags Fransiskusar sem einnig heldur
þar klaustur og rekur barnaheimili. Amtsbókasafn Vesturamtsins var stofnað í
Stykkishólmi árið 1847 og nýtt bókasafn 1960. Þar hefur verið veðurathugunarstöð
frá árinu 1845 og er það sú elsta á landinu. Næst stærsta vatnsrennibraut
Íslands er í Stykkishólmi í Sundlaug Stykkishólms.



https://is.wikipedia.org/wiki/Steypirey%C3%B0ur

Steypireyður (fræðiheiti: Balaenoptera musculus), einnig kölluð bláhvalur er
skíðishvalur og er tegund í ættkvíslinni Balaenoptera (reyðar). Þeir eru hluti
af ættinni reyðarhvalir (Balaenopteridae) og má finna í öllum heimshöfum.

Steypireyður er stærsta spendýr jarðar og stærsta dýrategund sem hefur lifað á
jörðinni. Fullvaxin getur hún orðið rúmlega 30 metrar að lengd. Hún getur orðið
allt að 150 tonn á þyngd og allt að 200 tonn þegar hún gengur með afkvæmi.

Meðgöngutími steypireyða er rúmlega 11 mánuðir og langalgengast er að
steypireyðarkýrin gangi með einn kálf í einu, þó stöku sinnum sjáist til
steypireyðar með tvo kálfa. Um 2-3 ár líða á milli burða hjá hverri steypireyði.
Við fæðingu eru steypireyðarkálfar 7-8 metrar að lengd og um 2 tonn á þyngd.
Kálfarnir vaxa hratt og þyngjast um u.þ.b. 90 kg á sólarhring, enda drekka þeir
um 300 lítra af mjólk á dag. Kálfarnir eru á spena í 6 til 8 mánuði. Að þeim
tíma loknum eru þeir orðnir um 16 metrar langir.

Steypireyður gefur frá sér lágtíðnihljóð sem mannseyrað greinir ekki. Tarfar í
makaleit gefa frá sér baul sem mælist allt að 188 desibel og er það hæsta hljóð
sem dýr gefur frá sér á jörðinni.

Steypireyðar lifa í öllum heimshöfum og má finna bæði á úthafi og strandsvæðum.
Oftast sjást hvalirnir einir á ferð að sumarlagi eða tveir til þrír saman. Hann
syndir afar hratt eða um 33 kílómetrar á klukkustund á fartímanum. Steypireyður
kafar yfirleitt ekki dýpra en um 200 metra og oftast ekki dýpra en um 16 metra,
þeir eru iðulega í kafi í upp til hálftíma og dæmi eru um allt að 50 mínútna
köfun.

Steypireyður lifir á svifum og étur um 4 tonn af þeim á dag. Hún gerir það með
því að gleypa mikinn sjó og spýta honum út úr sér aftur í gegnum skíðin. Á
skíðunum eru hár sem svifin festast í og verða þannig eftir í munni
steypireyðarinnar. Að lokum kyngir hún svifunum. Sennilega éta hvalirnir stóran
hluta ársneyslunnar á 4 til 6 mánuðum á sumrin.

Talið er að heildarfjöldi steypireyða á jörðinni sé á bilinu 6500 til 14000.
Tegundin var ofveidd á síðustu öld og fækkaði gífurlega og er nú talin í
útrýmingarhættu. Steypireyður er alfriðuð frá árinu 1966.



https://is.wikipedia.org/wiki/Stafafura

Stafafura (fræðiheiti: Pinus contorta) er sígræn jurt af þallarætt. Tegundin
kemur upprunalega frá Norður-Ameríku, s.s. Kanada og Alaska en vex allt suður
til Kaliforníu.

Stafafura er fljótvaxin og harðger, þolir vel salt og kelur lítið. Hún sáir sér
auðveldlega. Hún gerir ekki miklar kröfur til jarðvegarins, enda getur hún vaxið
í bergurð. Þó vex hún best í hlýjum, nokkuð þurrum og næringarríkum móajarðvegi.
Hún er sólelsk en þolir vel hálfskugga. Henni er einnig hætt við snjóbroti vegna
þess hve greinar hennar eru gildar.

Tréð getur orðið 30-40 metra hátt í heimkynnum sínum, þó getur deilitegundin
ssp. murrayana oft náð 50 metra hæð.

Stafafura er tveggjanála-fura og eru tvær nálar í hverju pari. Þær eru gjarnan
örlítið snúnar, um 3 til 7 sentímetrar á lengd. Könglarnir eru að sama skapi 3
til 7 sentímetrar og þurfa sumir hverjir að komast í blússandi hita (s.s. í
skógareldum) til að opnast og sleppa fræjum sínum.

Á ungum trjám er krónan keilulaga en verður oft egglaga með hvelfdum toppi.
Börkurinn er grár til grábrúnn og alsettur flögum sem geta verið allt að 2,5 mm
þykkar. Brumin eru rauðbrún, umlukin harpixi.

Fræðiheiti stafafurunnar, Pinus contorta þýðir hin kræklótta fura en sú nafngift
er tilkominn vegna vaxtarlags hennar við vesturströnd Kanada og Bandaríkjanna
þar sem hún er mjög kræklótt. Seinna komust flokkunarfræðingar að því að
beinvaxin fura sem finna mátti fjær ströndinni var í rauninni sömu tegundar og
er nú þetta fræðiheiti notað yfir furu sem vex á mjög stóru svæði og getur verið
mjög misjöfn í laginu. Í Svíþjóð sem dæmi er ræktuð beinvaxin fura sem þar er
kölluð krækla (kontorta).

Stafafura er vinsælt skógræktartré og er alla jafna notuð sem jólatré. Hún er þó
talin ágeng tegund í sumum hlutum Nýja-Sjálands.

Stafafura er eitt algengasta tréð sem notað er í skógrækt á Íslandi. Fræ voru
flutt til landsins fyrst árið 1936 til Hallormsstaðar. Kvæmi frá Skagway,
suðaustur Alaska, þótti hentugt fyrir íslenskar aðstæður. Fyrstu sjálfsáðu
plönturnar voru skráðar 1976.



https://is.wikipedia.org/wiki/St%C3%B3ra-Bretland

Stóra-Bretland er stærsta eyjan í eyjaklasa undan vesturströnd Evrópu sem
nefnist Bretlandseyjar. Á eyjunni er að finna löndin England, Skotland og Wales.
Hún er umflotin Norðursjó, Ermarsundi, Írlandshafi og Atlantshafi.

Eyjan er 229.850 ferkílómetrar að flatarmáli, stærsta eyja Evrópu og sú áttunda
stærsta í heiminum. Með 60 milljón íbúa er Bretland jafnframt þriðja
fjölmennasta eyja heims, á eftir Jövu og Honsú (Japan). Eyjan er láglend í suðri
og austri en hæðir og fjöll einkenna norður- og vesturhluta hennar. Fyrir lok
síðustu ísaldar var Stóra-Bretland skagi út frá meginlandi Evrópu en þegar
yfirborð sjávar hækkaði myndaðist Ermarsund sem í dag skilur eyjuna frá
meginlandinu. Golfstraumurinn streymir hjá eyjunni og gerir það að verkum að
loftslag þar er mildara en víða annars staðar á svipaðri breiddargráðu í
heiminum.

Nafngiftin Stóra-Bretland stafar ekki af mikilmennskubrjálæði heldur skýrist hún
af því að það er til annað Bretland, Bretagne-hérað í Frakklandi sem er hinum
megin við Ermarsund og sem hefur verið kallað Litla-Bretland eða Brittany á
ensku þar sem -ny er smækkunarending.



https://is.wikipedia.org/wiki/S%C3%B3krates

Sókrates (forngríska Σωκράτης) (4. júní, 469 f.Kr.? – 7. maí 399 f.Kr.) var
grískur heimspekingur frá Aþenu. Hann fæddist á meðan gullöld Aþenu stóð. Allt
sem er vitað um hann kemur aðallega úr ritum Platons (aðrar heimildir eru
Aristófanes og Xenófon). Við hann er kennd „sókratísk kaldhæðni“.

Andstætt forverum sínum, náttúruspekingunum, fór hann að íhuga frekar náttúru
samfélags og siða þess (þessir heimspekingar eru stundum kallaðir forverar
Sókratesar). Þrátt fyrir að vera skynsemdarhyggjumaður eins og flestir
samtímamenn hans (sófistarnir) þá var hann mjög andsnúinn geðþóttastefnu sem
einkenndi suma þeirra og var sjálfur heittrúaður, en sófistar höfðu á tímum
Pelópsskagaófriðarins gagnrýnt trúarbrögð, siði og reglur ríkisins. Með
ítarlegri skoðun á þessum málum segja margir að Sókrates hafi verið upphafsmaður
siðfræðinnar. Spurningar eins og; „Hverskonar líf er þess virði að því sé
lifað?“, „Hvað er vinátta?“, „Hvað er réttlæti?“ drógu athygli spekinganna að
nýjum málefnum og margir helstu hugsuða Aþenu urðu lærisveinar hans (þó svo að
hann hafi sjálfur sagt að hann hefði enga lærisveina). Meðal þeirra voru Platon
og Xenofon.

Vitneskja okkar um Sókrates er einkum fengin úr þremur samtíma heimildum:
samræðum Platons og Xenofons (sem voru báðir lærisveinar og vinir Sókratesar og
rituðu um hann verk að honum látnum) og leikriti Aristófanesar, Skýjunum sem var
fyrst sett á svið 423 f.Kr. og svo í endurskoðaðri útgáfu 416 f.Kr. meðan
Sókrates var enn á lífi. Sjálfur ritaði Sókrates ekkert. Auk þessara
samtímaheimilda veitir Aristóteles (384 f.Kr. – 322 f.Kr.) einhverjar
upplýsingar um Sókrates og Díogenes Laertíos (uppi seint á 2. öld) ritaði
ævisögu hans, sem er varðveitt.

Sókrates fæddist í Aþenu annaðhvort árið 470 f.Kr. eða 469 f.Kr. Hann lést í
Aþenu árið 399 f.Kr. eftir að hann hafði verið dæmdur sekur fyrir að spilla
ungdómnum og kynna nýja guði til sögunnar.

Í gamanleik Aristófanesar kemur Sókrates fyrir sem fræðari og rugludallur sem
kennir nemendum sínum að gera verri rök betri og beita brögðum til þess að losna
undan skuldum. Leikrit Aristófanesar eru hins vegar háðsádeilur sem endurspegla
almenningsálitið í Aþenu á 5. öld f.Kr. Þau eru þess vegna fremur heimild um
hvaða augum samborgarar Sókratesar litu hann en hvaða speki hann kenndi sjálfur
og hvernig hann kenndi hana.

Platon segir að faðir Sókratesar hafi heitið Sófróniskos og móðir hans Fænarete
og að hún hafi verið ljósmóðir. Sókratesi er lýst sem ljótum manni og lágvöxnum
en hraustum. Eiginkona hans hét Xanþippa og var mun yngri en hann. Hún átti með
honum þrjá syni, Lamprókles, Sófróniskos og Menexenos. Í samræðunni Krítoni
gagnrýnir Kríton Sókrates vin sinn fyrir að yfirgefa syni sína þegar Sókrates
neitaði að þiggja hjálp vina sinna til þess að flýja úr fangelsinu. Í samræðum
Platons er Sókrates oft kaldhæðinn viðmælandi en einlægur í leit sinni að visku.
Í eldri samræðunum, sem eru taldar endurspegla að einhverju leyti heimspeki
Sókratesar sjálfs, er Sókrates fyrst og fremst gagnrýninn hugsuður sem leitar
skilgreininga á siðfræðilegum hugtökum en hefur engar kenningar sjálfur. Í yngri
samræðum Platons hefur Sókrates á hinn bóginn ýmsar kenningar, jafnt um siðfræði
og önnur viðfangsefni, en alment er talið að þær séu kenningar Platons.

Það er óljóst hvaða atvinnu Sókrates hafði. Fornar heimildir segja að Sókrates
hafi verið steinhöggvari eins og faðir hans. En það eru einnig vísbendingar um
að hann hafi ekki haft neina atvinnu. Í Samdrykkjunni eftir Xenofon er Sókrates
sagður hafa helgað sig alfarið því sem hann taldi mikilvægast í lífinu, það er
að segja ástundun heimspekinnar. Í leikriti Aristófanesar þiggur Sókrates borgun
fyrir kennslu sína en Sókrates mun hafa andmælt þessu og öðru í leikriti
Aristófanesar og í ritum Platons (Málsvörn Sókratesar og Samdrykkjan) og
Xenofons hafnar hann því alfarið að hann hafi nokkurn tímann þegið greiðslu
fyrir kennslu sína og raunar heldur hann því fram í Málsvörn Sókratesar eftir
Platon að hann hafi aldrei kennt og bendir á fátækt sína máli sínu til
stuðnings.

Í nokkrum að samræðum Platons er minnst á herþjónustu Sókratesar. Sókrates
virðist hafa barist í liði Aþeninga í þremur orrustum: við Potidaju, Amfipólis
og Delíum. Í Samdrykkjunni segir Alkibíades frá hreysti og hugrekki Sókratesar í
orrustunum við Potidaju og Delíum og segir hann hafa bjargað lífi sínu í þeirri
fyrri (219e-221b). Framgöngu Sókratesar í orrustunni við Delíum er einnig getið
í samræðunni Lakkesi (181b). Og í Málsvörn Sókratesar eftir Platon líkir
Sókrates málaferlunum við herþjónustuna og segir að ef kviðdómendur telji að
honum beri að hörfa frá ástundun heimspekinnar ættu þeir einnig að halda því
fram að hermenn ættu að hörfa ef þeir sjá fram á að bíða ósigur og láta lífið í
orrustu.

Hin sókratíska aðferð sem svo hefur verið kölluð eftir aðferð Sókratesar í leit
að svörum við spurningum sínum, felst í því að spyrja viðmælanda sinn spurninga
og leiða í ljós mótsagnir í skoðunum hans. Með þessari aðferð fær hann fólk til
að átta sig á hvað er rangt við sannfæringu þeirra (eða rétt) og hversu mikið
(eða lítið) það raunverulega veit. Með þessu sagðist hann fæða visku hjá fólki
og kallaði sig því „ljósmóður viskunar“. Aðferðin leiðir líka í ljós
sameiginlegar grundvallarreglur samfélagsins sem við köllum siðareglur, þetta er
líklegast ein af ástæðum þess að Sókrates er kallaður upphafsmaður eða faðir
siðfræðinnar.



https://is.wikipedia.org/wiki/S%C3%A6mundaredda

Sæmundaredda er frægt íslenskt skinnhandrit frá um 1280. Í því er að finna
fornan kveðskap sem venja er að skipta í tvo flokka, goðakvæði og hetjukvæði.
Hvað „edda“ þýðir er óvíst, en það tengist skáldskaparfræði (sjá Snorra-Edda).
Brynjólfur Sveinsson gaf Friðriki 3. Danakonungi handritið árið 1643 og var það
geymt á Konunglega bókasafninu í Kaupmannahöfn. Konungsbókin var afhent
Íslendingum 21. apríl 1971 ásamt Flateyjarbók og er nú geymd á Stofnun Árna
Magnússonar.

Handritið ber ýmis heiti, auk Sæmundareddu má nefna; Ljóðaedda, Edda Sæmundar
fróða og Sæmundar-Edda. Ritið er kennt við Sæmund fróða í Odda en menn töldu
fyrst að hann hefði tekið það saman. Latneska heitið Codex Regius er gjarnan
notað yfir handritið í erlendum málum, það heitir svo af því að Brynjólfur
biskup Sveinsson gaf Friðriki Danakonungi III það til eignar. Konungur var
mikill bókamaður og stofnaði Kongungsbókhlöðuna í Kaupmannahöfn, þar sem
Konungsbók var varðveitt uns henni var skilað til Íslendinga árið 1971. Codex
þýðir bók og regius er leitt af orðinu „rex“ sem þýðir konungur. Því hefur bókin
verið nefnd Konungsbók á íslensku.

Eddukvæðum er skipt í tvo flokka, goðakvæði og hetjukvæði. Fornyrðislag og
ljóðaháttur eru einkennandi braghættir. Ekki eru öll eddukvæði varðveitt í
Sæmundareddu. Þó ritið sé á íslensku er það flestum torskiljanlegt nú á dögum,
Snorra-Edda hefur gagnast mikið við að skilja kvæðin.

Goðakvæði eru flest eða 40 talsins. Þau segja af norrænu goðunum eins og nafnið
gefur til kynna. Þar eru talin helstu goðmögn, jötnar og skepnur. Einnig er
greint frá hugmyndum manna um upphaf heimsins, framgöngu hans og endalok. Kvæðin
eru þó ekki öll alvarlegs eðlis, sum eru full af gríni og glensi, eins og
Þrymskviða. Til goðakvæða heyra þekktustu fornkvæði Íslendinga, Hávamál og
Völuspá.

Næst flest eru hetjukvæðin, þau eru sögur frá tímum þjóðflutninganna miklu. Um
er að ræða harmsögur af grimmilegum örlögum hetja sem eru flestar af miklum
ættum. Ein af þessum hetjum er Sigurður Fáfnisbani.



https://is.wikipedia.org/wiki/P%C3%BAert%C3%B3_R%C3%ADk%C3%B3

Púertó Ríkó (spænska: Estado Libre Asociado de Puerto Rico, enska: Commonwealth
of Puerto Rico) er sérstakt sambandssvæði Bandaríkjanna, staðsett austan við
Dóminíska lýðveldið og vestan við Jómfrúaeyjar í norðausturhluta Karíbahafs.
Eyjan er minnst Stóru-Antillaeyja en svæðið telur einnig minni eyjar og rif, þar
á meðal Mona, Vieques og Culebra. Þar er hitabeltisloftslag og því tiltölulega
jafn hiti árið um kring.

Upprunalegir íbúar eyjarinnar voru taínóindíánar. Kristófer Kólumbus gerði
tilkall til eyjarinnar fyrir hönd Spánar í annarri ferð sinni til Ameríku 19.
nóvember 1493. Spánverjar stofnuðu nýlendu á eyjunni og hnepptu frumbyggja
hennar í þrældóm. Spánn hélt eyjunni næstu fjórar aldirnar þrátt fyrir tilraunir
Hollendinga, Breta og Frakka til að leggja hana undir sig. Eftir ósigur Spánar í
stríði Spánar og Bandaríkjanna létu þeir eyjarnar af hendi við Bandaríkjamenn
með Parísarsáttmálanum 1898. Árið 1917 fengu íbúar Púertó Ríkó bandarískan
ríkisborgararétt og 1948 fengu þeir rétt til að kjósa eigin landstjóra. Árið
1952 fékk Púertó Ríkó eigin stjórnarskrá sem sjálfstætt ríki í frjálsu sambandi
við Bandaríkin en svæðið er samt sem áður innan lögsögu Bandaríkjaþings þar sem
Púertó Ríkó hefur áheyrnarfulltrúa. Sjálfstæðisflokkur Púertó Ríkó hefur barist
fyrir sjálfstæði svæðisins.

Efnahagur Púertó Ríkó byggist fyrst og fremst á iðnaðarframleiðslu. Landið er
fátækara en fátækasta fylki Bandaríkjanna, Mississippi, en samanborið við
Rómönsku Ameríku er það með hæstu landsframleiðsluna. 41% íbúa eru undir
alþjóðlegum fátæktarmörkum.



https://is.wikipedia.org/wiki/P%C3%A1skar

Páskar (sem upphaflega kemur af hebreska orðinu pesaḥ eða pesach פֶּסַח sem
þýðir „fara framhjá“, „ganga yfir“ en kom inn í íslensku gegnum orðið pascha í
latínu) er sameiginlegt heiti á einni af aðalhátíðum gyðinga og mestu hátíð í
kristnum sið. Þær eiga þó fátt annað sameiginlegt.

Samkvæmt söguhefð gyðinga eiga páskarnir uppruna í útförinni af Egyptalandi
(Exodus) er Móses leiddi Ísraelsmenn út úr ánauðinni hjá faraó, gegnum
Rauðahafið og eyðimörkina í átt til hins fyrirheitna lands eins og sagt er frá í
Biblíunni í 12. kapítula 2. Mósebókar. Þar segir að Guð hafi sagt Móses að hann
ætli að „fara um Egyptaland og deyða alla frumburði í Egyptalandi, bæði menn og
fénað“ svo að faraó sleppti gyðingum úr landi. Til þess að Guð gæti þekkt hvar
gyðingarnir bjuggu var þeim uppálagt að slátra lambi og ríða blóði þess á
dyrastafi hýbýla sinna. Pesah (páskar) hefur í þessum texta verið þýtt sem
„framhjáganga“ vegna þess að Drottinn hét að „Er ég sé blóðið, mun ég ganga fram
hjá yður, og engin skæð plága skal yfir yður koma, þegar ég slæ Egyptaland“.

Í flestum kristnum kirkjudeildum eru páskar mesta hátíð kirkjuársins enda nefndu
kirkjufeðurnir páskana Festum festorum eða hátíð hátíðanna. Tilefnið er upprisa
Jesú en kristnir menn trúa því að hann hafi risið upp frá dauðum á þriðja degi
eftir að hann var krossfestur einhvern tíma á árabilinu AD 27 til 33. Samkvæmt
frásögum í Nýja testamentinu (Matt. 26.-27. kap., Mark. 14.-15. kap., Lúk.
22.-23. kap. og Jóh. 18.-19. kap.) bar handtöku og krossfestingu Jesú upp á
páskahátíð gyðinga. Páskalambið varð að tákni fyrir Jesú í hugum kristinna manna
því honum var fórnað á sama hátt og lambinu.

Það er með öllu óvíst hvenær kristnir menn fóru að halda upp á páska. Í
frumkristni var nefnilega sunnudagurinn haldinn heilagur til áminnis um upprisu
Jesú (enda hvíldardagurinn fluttur frá laugardeginum sem gyðingar höfðu og hafa
enn sem hvíldardag). Samkvæmt hefðinni og guðspjöllunum dó Jesús á föstudegi og
reis upp frá dauðum á sunnudegi. Að öllum líkindum héldu þeir sem snúist höfðu
til kristni í fyrstu söfnuðunum og ekki voru gyðingar ekki upp á páska. Samkvæmt
kirkjusagnfræðingnum Socrates Scholasticus (fæddur ár 380) hófu kirkjudeildir að
halda upp á páska einungis á einstaka svæðum og nefnir meðal annars að hvorki
Jesús né postularnir hafi haldið upp á páska ekki frekar enn neinar aðrar
hátíðir. Þegar a annarri öld er hins vegar greinilegt að páskahátíðin var orðin
föst í sessi. Í lok þeirrar aldar stóðu yfir miklar deilur um tímasetningu
atburða þeirra sem páskarnir eiga að minna á. Það var ekki fyrr en við
kirkjuþingið í Níkeu 325 sem samþykkt var að páskarnir mundu ekki fylgja
tímasetningu páskahátíðar gyðinga heldur fylgja fullu tungli næst jafndægri á
vori eftir allflókinni reglu.

Lengi vel var sá siður í kaþólsku kirkjunni að fasta í 40 daga fyrir páska sem
innlifun í píningu og píslarvætti Jesú og er sú fasta kölluð langafasta.
Rétttrúnaðarkirkjan heldur enn í þennan sið. Fastan fólst í því að ekki mátti
neyta kjötmetis. Dagana þrjá áður en fastan hófst, sem kallaðir voru
föstuinngangur, var haldin hátíð sem nefnd var kjötkveðjuhátíð og er enn mikil
hátíð í mörgum kaþólskum löndum. Fyrsti dagurinn í föstunni var nefndur
öskudagur en þann dag voru trúaðir blessaðir í kirkjunni og fengu krossmark
dregið á enni með ösku. Fimmti sunnudagur í föstu var boðunardagur Maríu, þegar
María mey fékk boð Gabríels erkiengils um að hún væri hafandi og mundi fæða son
Guðs.

Síðasta vikan fyrir páska er oftast nefnd dymbilvika eða kyrravika á íslensku en
hún hefur gengið undir ýmsum nöfnum gegnum aldirnar. Þar á meðal má nefna
dymbildagar, dymbildagavika, dymbildægur, dymbilvika, passíuvika, efsta vika,
helga vika, helgu dagar og píningarvika.

Dymbilvikan hefst með pálmasunnudegi en samkvæmt Mattheusarguðspjallinu reið
Jesú þann dag á asna inn í Jerúsalem til að halda páska gyðinga, margir fögnuðu
honum með því að veifa pálmagreinum og hylltu hann sem konung og frelsara. Á
fimmtudeginum borðaði Jesús með lærisveinum sínum í síðasta sinn og er það nefnt
síðasta kvöldmáltíðin. Dagurinn er nefndur skírdagur vegna þess að Jesús þvoði
fætur lærisveina sina fyrir máltíðina, en skír í þessu samhengi þýðir hreinn.
Föstudagurinn langi snýst allur um sakfellingu Jesú, krossfestingu og dauða.
Páskahátíð gyðinga Pesach, var haldin á laugardeginum á sabbatinu. Þennan dag lá
öll starfsemi niðri en daginn eftir, á sunnudeginum, var venjulegur virkur
dagur. Það var þá sem María Magdalena og María móðir Jakobs, samkvæmt,
Markúsarguðspjallinu 16. kafla, sáu að Jesús var ekki lengur í gröfinni því að
hann hafði risið upp frá dauðum. Kristnir menn halda þess vegna páskadaginn sem
gleði og fagnaðardag. Jesús lifði þrátt fyrir að hafa verið tekinn af lífi á
krossinum og það gerir páskana að mestu hátíð kristinna manna og forsendu
kristinnar trúar.

Samkvæmt guðspjöllunum birtist Jesús mörgum og víða eftir upprisuna allt fram að
uppstigningadegi 40 dögum eftir páska, þá steig hann til himins og varð hægri
hönd Guðs.

Tímasetning páska hefur ekki alltaf verið sú sama. Samkvæmt tímatali gyðinga
(sem er tungltímatal) ber páska alltaf upp á 14. daginn í vormánuðinum Nisan en
þá er alltaf fullt tungl. Kristnir menn fluttu fljótlega páskadaginn yfir á
næstkomandi sunnudag enda álitu þeir að Jesús hafi endurrisið á þeim vikudegi.
Allt frá árinu 325 ber páskadaginn ætíð upp á fyrsta sunnudag eftir fyrsta fulla
tungl eftir jafndægri á vori. Tunglfyllingardagur þessi er þó ekki raunveruleg
tunglfylling heldur er hann reiknaður út samkvæmt ákveðinni reglu en fylgir þó
oftast raunverulegri tunglfyllingu nokkuð náið Í vestrænni kristni geta páskar
allra fyrst verið 22. mars og seinast 25. apríl.

Nýtt tímavandamál kom upp þegar júlíanska tímatalið var yfirgefið fyrir það
gregoríanska á 14 til 16 öld. Stærsti hluti rétttrúnaðarkirknanna fylgdu áfram
júlíanska tímatalinu í kirkjuárinu. Þess vegna ber páskana þar upp á aðra daga
en í öðrum kirkjudeildum.

Mánudagurinn eftir páska, annar í páskum, er almennur frídagur á Íslandi. Einnig
var fram til ársins 1770 þriðji í páskum almennur frídagur, en það ár var hann
afhelgaður. Eins var um þriðja í jólum, þrettándinn og þriðja í hvítasunnu, sem
einnig höfðu verið helgi-og frídagur, þar sem konungi fannst íslensk alþýða hafa
of mikið af almennum frídögum.



https://is.wikipedia.org/wiki/M%C3%A1ritan%C3%ADa

Íslamska lýðveldið Máritanía (arabíska موريتانيا‎ Mūrītānyā; berbíska Muritanya
eða Agawej; wolof Gànnaar; soninke Murutaane; pulaar Moritani) er land í
Norður-Afríku, en er stundum einnig talið til Vestur-Afríku þar sem það
tilheyrir bæði Magrebsvæðinu og Sahelsvæðinu. Það á strandlengju að Atlantshafi
í vestri og landamæri að Vestur-Sahara í norðri, Alsír í norðaustri, Malí í
austri og Senegal í suðri. Ríkið dregur nafn sitt af hinu forna konungsríki
Berba, Máretaníu. Höfuðborg og stærsta borg Máritaníu er Núaksjott.

Þann 6. ágúst 2008 var gerð herforingjabylting í landinu og hershöfðinginn
Mohamed Ould Abdel Aziz tók við völdum. Hann sagði af sér herforingjatign árið
eftir til að taka þátt í forsetakosningum sem hann vann.

Þrælahald er útbreitt vandamál í Máritaníu, en áætlað er að 600.000 manns,
tæplega 20% íbúa, lifi við þrældóm. Þrælahald hefur verið bannað með lögum í
landinu oftar en einu sinni, síðast árið 2007.



https://is.wikipedia.org/wiki/Linux

Linux (eða GNU/Linux) er UNIX-legt og POSIX-samhæft frjálst stýrikerfi sem
samanstendur af Linuxkjarnanum og ýmsum kerfishugbúnaði, þar á meðal GNU-tólum.
Stýrikerfið dregur nafn sitt af finnska forritaranum Linus Torvalds sem gaf út
fyrstu útgáfu Linuxkjarnans 5. október 1991. Free Software Foundation sem þróuðu
GNU-tólin hafa barist fyrir því að stýrikerfið sé kallað „GNU/Linux“ til að
leggja áherslu á framlag GNU-verkefnisins til hugbúnaðarins, en það er umdeilt.

Upphaflega var Linux þróað sem stýrikerfi fyrir tölvur með Intel x86-samhæfða
örgjörva en það hefur síðan þá verið þýtt fyrir fleiri vélbúnaðarútfærslur en
nokkuð annað stýrikerfi. Vegna Android-stýrikerfisins sem notast við Linux í
grunninn og er mikið notað í snjallsíma og spjaldtölvur er það nú langalgengasta
alhliða stýrikerfi heims. Linux er líka leiðandi stýrikerfi á netþjónum og
ofurtölvum en er einungis með 1,5% hlut á borðtölvum. Chrome OS sem líka er
byggt á Linux er algengt á ódýrum fartölvum. Linux er líka algengt sem
fastbúnaður í ívafskerfum eins og sjónvarpstölvum, beinum, leikjatölvum og
snjallúrum þar sem stýrikerfið er sérsniðið að vélbúnaðinum.

Þróun Linux er eitt þekktasta dæmið um frjálsa og opna hugbúnaðarþróun. Frumkóði
stýrikerfisins er aðgengilegur og má nota, breyta og dreifa samkvæmt skilyrðum
opinna hugbúnaðarleyfa eins og GNU General Public License, hvort sem er í
fjárhagslegum tilgangi eða ekki. Linux fyrir notendatölvur og netþjóna kemur
yfirleitt fyrir sem dreifingarútgáfa sem inniheldur Linuxkjarnann,
kerfishugbúnað, forritunarsöfn og mikinn fjölda notendaforrita sem eru sniðin að
markhópi útgáfunnar. Algengar Linuxútgáfur eru Debian, Ubuntu, Linux Mint,
Fedora, openSUSE, Arch Linux og Gentoo og leyfisskyldu útgáfurnar Red Hat
Enterprise Linux og SUSE Linux Enterprise Server.

Linuxútgáfur fyrir borðtölvur eru oftast með gluggakerfi eins og X11, Mir eða
Wayland, og skjáborðsumhverfi eins og GNOME eða KDE. Sumar útgáfur notast við
léttari skjáborð eins og LXDE eða Xfce. Útgáfur fyrir netþjóna eru oft lausar
við myndræn notendaskil eða bjóða upp á þau sem valkost en innihalda gjarnan
miðbúnað eins og LAMP-hugbúnaðarstæðuna. Þar sem Linux er frjáls hugbúnaður
getur hver sem er búið til eigin útgáfu miðað við ætluð not.

Stýrikerfið Unix var búið til árið 1969 í rannsóknarstofnun bandaríska
símafyrirtækisins AT&T, Bell Labs, af Ken Thompson, Dennis Ritchie, Douglas
McIlroy og Joe Ossanna. Fyrsta útgáfa þess var forrituð í smalamáli og var gefin
út árið 1971. Síðar var stýrikerfið endurskrifað frá grunni í forritunarmálinu C
af Dennis Ritchie fyrir utan kjarnann og nokkra viðmótshluta. Með því að skrifa
frumkóðann í æðra forritunarmáli var auðveldara að aðlaga kerfið að ólíkum
vélbúnaði.

Vegna bandarískra laga um bann við einokun gat AT&T ekki hafið starfsemi í
tölvugeiranum og neyddist til að gefa hverjum sem var leyfi til að nota
hugbúnaðinn sem Bell Labs þróaði. Notkun Unix breiddist því hratt út meðal
fyrirtækja og stofnana. Í kjölfar dómsmála sem neyddu AT&T til að skipta
fyrirtækinu upp árið 1984 losaði það sig við Bell Labs sem við það varð
sjálfstætt fyrirtæki og laust undan takmörkunum. Bell Labs hófu því að selja
Unix sem leyfisskyldan hugbúnað.

Árið 1983 hóf Richard Stallman að þróa GNU-verkefnið sem gekk út á að búa til
fullbúið Unix-legt stýrikerfi sem væri eingöngu gert úr frjálsum hugbúnaði. Árið
1985 stofnaði Stallman Free Software Foundation. Hann samdi fyrstu útgáfu
GPL-hugbúnaðarleyfisins árið 1989. Um 1990 voru hann og samstarfsfólk hans búin
að þróa mikið af grunnhugbúnaði stýrikerfisins eins og þýðanda, textaritla,
Unix-skel og gluggakerfi, en vantaði enn kjarna, rekla og púka.

Um sama leyti voru hjónin Lynne Jolitz og William Jolitz byrjuð að þróa eigin
útgáfu af Unix, 386BSD, sem byggði á Berkeley-útgáfu Unix, BSD, sem dreift var
innan háskólans. Vegna leyfisvandamála kom fyrsta útgáfa þess ekki út fyrr en
árið 1992. Stýrikerfin NetBSD, OpenBSD og FreeBSD eru afkomendur 386BSD.

Linus Torvalds, höfundur Linux, hefur sagt að ef hann hefði haft aðgang að
frjálsum stýrikerfiskjarna á borð við hinn vænta GNU-kjarna eða 386BSD hefði
hann líklega aldrei byrjað að þróa Linuxkjarnann.

Árið 1987 gaf bandarískur tölvunarfræðikennari við Vrije Universiteit í
Amsterdam, Andrew S. Tanenbaum, út kennslubók í forritun stýrikerfa, Operating
Systems: Design and Implementation. Bókin innihélt útfærslu á Unix-legu
stýrikerfi, MINIX, sem var skrifuð frá grunni og fyrst og fremst hugsuð sem
námstæki. Ástæðan var sú að Tanenbaum hafði áður notað frumkóða Unix við kennslu
en gat það ekki lengur vegna breytinga á notkunarleyfum Bell Labs. Þótt frumkóði
MINIX væri þannig aðgengilegur var einungis heimilt að nota hann til kennslu til
ársins 2000 þegar hann kom út með frjálsu leyfi.

Linus Torvalds var nemandi í tölvunarfræði við Helsinkiháskóla og hóf að þróa
eigin stýrikerfiskjarna árið 1991 vegna þess að hann var óánægður með
takmarkanirnar sem giltu um notkun MINIX-kóðans í bók Tanenbaums. Kerfið var
þróað fyrir 80386-örgjörvann í tölvu Torvalds og hann notaði GNU C-þýðandann.
25. ágúst 1991 setti hann kerfið sem hann hafði skrifað á Usenet-hópinn
comp.os.minix og óskaði eftir tillögum að úrbótum.

Upphaflega vildi Torvalds kalla kerfið Freax en Ari Lemmke, einum af
samstarfsmönnum hans, líkaði ekki við það nafn og tók upp á því að kalla það
Linux.

Notkun stýrikerfisins í vinnsluumhverfi hófst eftir miðjan 10. áratug 20. aldar.
Stofnanir á borð við NASA hófu að skipta út dýrum ofurtölvum fyrir tölvuklasa
sem notuðu Linux. Í kjölfarið hófu fyrirtæki á borð við Dell, IBM og
Hewlett-Packard að bjóða stuðning við Linux til að komast undan ofurvaldi
Microsoft á borðtölvumarkaðnum.

Linux náði fljótlega miklum vinsældum sem stýrikerfi fyrir netþjóna þar sem það
bauð upp á frjálsa hugbúnaðarstæðu fyrir vefþjónustur með Apache-vefþjóninum,
gagnaþjóna á borð við MySQL og PostgreSQL og vefforritunarmálin PHP, Perl og
Python, svokallaða LAMP-hugbúnaðarstæðu. Talið er að tæp 60% allra netþjóna
keyri á Linux.

Notkun Linux á notendatölvum óx hins vegar hægt en þar hefur Microsoft Windows
lengi verið með yfirburðastöðu. Linux hefur verið lýst sem of tæknilegu kerfi
fyrir almenna notendur auk þess sem takmarkaður stuðningur við jaðartæki stóð
notkun þess fyrir þrifum. Lengi vel var hlutur Linux á borðtölvum talinn vera
innan við 1% en er nú talinn vera milli 1,5% og 2% (um 2,5% á Íslandi). Nýjar
notendavænni dreifingarútgáfur á borð við Ubuntu (frá 2004) og Linux Mint (frá
2006) áttu stóran þátt í að auka almenna notkun stýrikerfisins á notendatölvum.

Árið 2008 setti Google Android-stýrikerfið á markað, en það notast við
Linuxkjarna og sérstakt notendaviðmót sem er skrifað að hluta í Java. Það er því
umdeilt hvort Android telst sérstakt stýrikerfi eða útgáfa af Linux. Android er
með tæplega 60% markaðshlutdeild á snjallsíma- og spjaldtölvumarkaðnum (tæp 40%
á Íslandi). Chrome OS, sem líka er frá Google, notar líka Linuxkjarnann.

Linux-kerfi er einingaskipt Unix-legt stýrikerfi sem byggist að mestu á þeim
hönnunarviðmiðum sem höfð voru til hliðsjónar við hönnun Unix á 7. og 8. áratug
20. aldar. Linux er með samfelldan stýrikerfiskjarna, Linux-kjarnann, sem sér um
ferlastýringu og aðgang að jaðartækjum og skráarkerfum. Reklar eru ýmist felldir
inn í kjarnann eða hlaðið inn eftir þörfum á keyrslutíma.

Stór hluti af virkni Linux-kerfa kemur úr hugbúnaði sem þróaður er af öðrum
aðilum og sem er samhæfður fyrir Linux-kjarnann. Hugbúnaður frá GNU-verkefninu
er mikilvægur hluti af Linux-kerfum. Þaðan kemur algengasta útfærsla
aðgerðasafns forritunarmálsins C, algeng skipanalínuskel og mörg Unix-tól sem
sjá um algengar grunnaðgerðir stýrikerfisins. Myndræn notendaskil í Linux byggja
á einni útfærslu X-gluggakerfisins. Nýlega hefur Wayland-staðallinn verið að
ryðja sér til rúms í stað X þar sem mikið af virkni X-kerfisins er nú orðin
hluti af Linux-kjarnanum. Ubuntu notast hins vegar við Mir í staðinn fyrir X eða
Wayland.

Notendaskilin í Linux, líka kölluð skelin, er annað hvort skipanalínuviðmót,
myndræn notendaskil eða vélræn stjórntæki í ívafskerfum. Á borðtölvum eru
myndræn notendaskil oftast sjálfgefin en skipanalínuviðmótið er aðgengilegt í
gegnum útstöðvarhermi eða sýndarútstöð.

Skipanalínuviðmót eru textaviðmót sem notast við texta fyrir bæði inntak og
úttak. Langalgengasta Linux-skelin er bash (Bourne-Again Shell) sem var
upphaflega þróuð á vegum GNU-verkefnisins. Mest af grunnhugbúnaði Linux, þar á
meðal mikið af notendahugbúnaði, notast eingöngu við skipanalínuviðmót. Slíkt
viðmót hentar sérstaklega vel fyrir sjálfvirka keyrslu og samkeyrslu margra
forrita og gerir milliferlasamskipti einföld.

Á borðtölvum er algengast að notast við myndræn notendaskil sem sett eru saman í
heildstæð skjáborðsumhverfi eins og KDE, GNOME, MATE, Cinnamon, Unity, LXDE,
Pantheon og Xfce. Algengustu notendaskilin byggja á X-gluggakerfinu (kallað „X“
eða „X11“) sem er netgagnsætt og leyfir forriti sem keyrir á einu kerfi að birta
notendaskil á öðru. Sumar viðbætur X-kerfisins virka þó ekki yfir net.
Gluggastjóri eins og Mutter, KWin eða Xfwm, er hluti af dæmigerðu
skjáborðsumhverfi.

Wayland-staðallinn er nýr staðall fyrir gluggaþjóna sem hugmyndin er að taki við
af X11-þjóninum, en árið 2014 var X11 enn langútbreiddastur. Ólíkt X11 þarf
Wayland ekki utanaðkomandi gluggastjóra og gluggasetjara. Staðlaða útfærsla
Wayland er Weston, en verið er að aðlaga bæði KWin (KDE) og Mutter (GNOME) fyrir
Wayland-staðalinn. Enlightenment var aðlagaður í útgáfu 19.



https://is.wikipedia.org/wiki/Lakag%C3%ADgar

Lakagígar eru gígaröð á 25 km langri gossprungu vestan Vatnajökuls, suð-austan
Fögrufjalla. Suð-vestur hluti gígraðarinnar endar ekki langt frá Eldgjá og
liggur meðfram Skaftá að Vatnajökli við mót Skaftárjökuls og Síðujökuls.
Gígaröðin heitir eftir gömlu móbergsfjalli sem Laki nefnist og er nálægt henni
miðri. Lakagígar voru friðlýstir árið 1971. Náttúruvættið sem nú er kallað
Lakagígar varð til í Skaftáreldum árin 1783-1784 en það var eitt mesta gos
Íslandssögunnar. Áður fyrr var gígaröðin kölluð Eldborgir.

Eldgosið hófst á hvítasunnudag 8. júní 1783 að undangenginni jarðskjálftahrinu.
Lakagígar liggja á tíu samhliða sprungum sem hver er 2-5 km löng. Við suðurenda
gígaraðarinnar við fjallið Hnúta opnaðist fyrsta sprungan. Gosið kom svo í
hrinum sem hófust með jarðskjálftum. Hrinurnar í gosinu hafa sennilega verið tíu
eins og sprungurnar sjálfar. Í gosinu mynduðust um 135 gígar og 2-500 metra
breiður sigdalur frá rótum Laka og tvo kílómetra suðvestur fyrir hann. Aska og
gosgufur ollu miklu mistri og móðu yfir Íslandi sem barst síðan yfir Evrópu,
Asíu og Ameríku. Mikil mengun fylgdi móðunni sem olli eitrun í gróðri svo
búpeningur féll unnvörpum á Íslandi sem aftur leiddi af sér hungursneyð meðal
landsmanna. Móðan og gosaskan ollu líka köldu veðurfari vegna þess að þau drógu
úr inngeislun sólar og deyfðu sólskinið. Þetta voru móðuharðindin svokölluðu,
mestu harðindi sem dunið hafa yfir Íslendinga. Eldgosið er eitt mannskæðasta
eldgos í mannkynssögunni.



https://is.wikipedia.org/wiki/L%C3%BD%C3%B0veldi%C3%B0_K%C3%ADna

Lýðveldið Kína (hefðbundin kínverska: 中華民國, einfölduð kínverska: 中华民国;
Wade-Giles: Chung-hua Min-kuo, Tongyong Pinyin: JhongHuá MínGuó, Hanyu Pinyin:
Zhōnghuá Mínguó) er lýðræðisríki sem nær nú yfir Tævan, Pescadoreseyjar,
Kinmeneyjar og Matsueyjar undan strönd meginlands Kína. Nafnið Taívan er oft
notað til að vísa til þessa ríkis en „Kína“ til að vísa til Alþýðulýðveldisins
Kína á meginlandinu.

Taívan var áður þekkt sem „Formósa“. Íbúar voru aðallega taívanskir frumbyggjar
þegar hollenskir og spænskir kaupmenn komu sér þar fyrir á 17. öld. Kínverski
sjóræninginn Koxinga hrakti Hollendinga þaðan árið 1662 og stofnaði konungsríkið
Tungning. Tjingveldið lagði eyjuna síðan undir sig árið 1683. Kína lét Japönum
eyjuna eftir árið 1895. Lýðveldið Kína var stofnað á meginlandi Kína árið 1912
þegar síðasti keisarinn sagði af sér. Eftir lok Síðari heimsstyrjaldar fengu
Kínverjar aftur yfirráð yfir eyjunni. Þegar kínverski kommúnistaflokkurinn náði
völdum á meginlandi Kína árið 1949 fluttist lýðveldisstjórnin til Tævan.
Stjórnin gerir tilkall til alls Kína og lengi vel var hún eina alþjóðlega
viðurkennda stjórn landsins.

Lýðveldið Kína var eitt af 51 stofnríkjum Sameinuðu þjóðanna og eitt af þeim
fimm ríkjum sem sátu í upprunalega öryggisráðinu. Árið 1971 tók Alþýðulýðveldið
Kína sæti þess hjá Sameinuðu þjóðunum og heldur því enn. Flest ríki ákváðu síðan
að viðurkenna Alþýðulýðveldið Kína sem sjálfstætt ríki í stað Lýðveldisins Kína
en Lýðveldið Kína er nú viðurkennt sem sjálfstætt ríki af 26 ríkjum.
Alþýðulýðveldið Kína viðurkennir ekki yfirráð Lýðveldisins Kína yfir eyjunni og
telur hana formlega vera 23. hérað Kína.

Á síðari hluta 20. aldar átti sér stað hröð iðnvæðing á Taívan og efnahagur
landsins óx hratt. Taívan er einn af asísku tígrunum fjórum (ásamt Suður-Kóreu,
Japan og Singapúr). Hátækniiðnaður Tævan er mikilvægur fyrir allan heim. Landið
fær háar einkunnir fyrir fjölmiðlafrelsi, heilbrigðisþjónustu, menntun,
efnahagsfrelsi og þróun.

Nokkur ólík heiti hafa verið notuð yfir eyjuna Taívan í gegnum tíðina.
Portúgalskir landkönnuðir nefndu hana Ilha Formosa („falleg eyja“) um miðja 16.
öld. Smám saman varð heitið Formósa almennt heiti yfir eyjuna á Evrópumálum.

Heitið Taívan eða Tayouan kemur úr Sirayamáli frumbyggja eyjarinnar og merkir
„útlendingar“. Það var notað yfir sandrif þar sem Hollenska Austur-Indíafélagið
reisti verslunarstöðina Fort Zeelandia á fyrri hluta 17. aldar þar sem nú
stendur borgin Tainan. Verslunarstöðin og nágrenni hennar varð höfuðstaður
eyjarinnar og nafnið varð því smám saman að heiti yfir eyjuna sjálfa í
kínversku.

Opinbert heiti landsins er Lýðveldið Kína. Upphaflega notaði stjórn þess við
styttu útgáfuna „Kína“. Um miðja 20. öld var stundum notað heitið „þjóðríkið
Kína“ eða „frjálsa Kína“ til aðgreiningar frá alþýðulýðveldinu á meginlandinu
sem var kallað „kommúnistaríkið Kína“ eða „rauða Kína“. Eftir að landið missti
sæti sitt hjá Sameinuðu þjóðunum til alþýðulýðveldisins árið 1971 hefur það
almennt verið kallað Taívan eftir stærstu eyjunni.

Stjórnarskrá lýðveldisins var samin árið 1947 þegar stjórnin réði enn yfir
meginlandshluta Kína. Samkvæmt henni skiptist Kína því í héruð, sérstök
sveitarfélög, sérstök stjórnsýsluhéruð og sjálfstjórnarhéruð (Mongólíu og Tíbet)
sem fengu mjög mikla sjálfstjórn.

Þegar stjórn lýðveldisins hörfaði til Taívan gerði hún því tilkall til yfirráða
yfir svæði sem taldi 35 héruð, 12 sérstök sveitarfélög, 1 stjórnsýsluhérað og 2
sjálfstjórnarhéruð. Lýðveldið hefur aðeins raunveruleg yfirráð yfir Taívanhéraði
og eyhluta Fuijan-héraðs.

Frá 1949 hafa verið gerðar nokkrar breytingar á stjórnsýslueiningum undir stjórn
lýðveldisins. Taípei varð sérstakt sveitarfélag árið 1967 og Kaohsiung árið
1979. Völd héraðsstjórnanna tveggja voru minnkuð og flutt að hluta til
miðstjórnarinnar. Árið 2010 voru Nýja Taípei, Taichung og Tainan gerð að
sérstökum sveitarfélögum. Nú skiptist stjórnsýsla Taívan því þannig:



https://is.wikipedia.org/wiki/Keflav%C3%ADk

Keflavík er um 13.000 manna bær austan megin á Miðnesi á Reykjanesskaga og
heyrir undir sveitarfélagið Reykjanesbæ. Keflavík er helst þekkt fyrir
herstöðina á Miðnesheiði, eina alþjóðaflugvöllinn á Íslandi, Keflavíkurflugvöll
og blómlegt tónlistarlíf á seinni hluta 20. aldar.

Bærinn dregur nafn sitt af samnefndri vík, sem liggur á milli Hólmsbergs að
norðan og Vatnsness að sunnan og gengur til vesturs inn úr Stakksfirði. Víkin er
opin á móti austri og þótti aldrei gott skipalægi. Hún var samt grundvöllur
þeirrar verslunar sem þar þróaðist frá 17. öld og varð grundvöllur bæjarins.

Samkvæmt Landnámu var Steinunn gamla, landnámskona, fyrsti eigandi lands á
Suðurnesjum, þar með talið Keflavík. Keflavíkur er fyrst getið í rituðum
heimildum um 1270. Keflavíkurjörðin heyrði undir Rosmhvalaneshrepp frá fornu
fari. Fram eftir 15. öld stunduðu Englendingar veiðar í kringum Suðurnes og hafa
sjálfsagt komið á land í Keflavík. Árið 1579 gaf Danakonungur út fyrsta
verslunarleyfið til Hansakaupmanna að þeir mættu versla í Keflavík. Frá og með
1602 hefst einokunarverslun Dana.

Elstu heimildir um byggð í Keflavík eru frá 1627. Fyrsti bóndinn sem
nafngreindur er í Keflavík var Grímur Bergsson, fyrrverandi sýslumaður í
Kjósarsýslu og lögréttumaður á Suðurnesjum sem samkvæmt Setbergsannál dó við
störf sín árið 1649. Þar settist Hallgrímur Pétursson að árið 1637 ásamt konu
sinni Guðríði Símonardóttur þar sem þau bjuggu til ársins 1641 þegar þau fluttu
á Hvalnes. Miðað er við að byggð hafi fyrst farið að þéttast í kjölfar þess að
Holger Jacobaeus var skipaður kaupmaður í Keflavík árið 1766 á vegum Almennna
verslunarfélagsins sem fór með einokun á verslun á Íslandi.

Með vexti kauptúnsins á seinni hluta 19. aldar reyndist landrými of lítið fyrir
byggðina. 1891 var löggilt stækkun á verslunarlóðinni til suðurs, í landi
Njarðvíkurhrepps, sem stofnaður hafði verið tveimur árum áður. Keflavík var
þannig í tveimur hreppum samtímis og hélst svo til ársins 1908.

Hinn 15. júní 1908 var Rosmhvalaneshreppi skipt upp. Varð nyrðri hlutinn að
Gerðahreppi en Keflavíkurjörðin í suðri var sameinuð Njarðvíkurhreppi undir
heitinu Keflavíkurhreppur. Njarðvíkurhreppur klauf sig aftur frá hreppnum 1.
janúar 1942. Í kjölfar seinni heimstyrjaldarinnar fjölgaði hratt í Keflavík enda
var mikið um uppgrip og vinnu að fá í kring um Keflavíkurstöðina og
Keflavíkurflugvöll.

Keflavík fékk kaupstaðarréttindi 22. mars 1949. Hinn 11. júní 1994 sameinaðist
Keflavík Njarðvíkurkaupstað og Hafnahreppi undir nafninu Reykjanesbær.

Arnór Ingvi Traustason - Fótboltamaðurinn í austurríska Bundesligunni í SK Rapid
Wien



https://is.wikipedia.org/wiki/Katar

Katar er smáríki í Mið-Austurlöndum á nesi sem skagar út í Persaflóa út frá
Arabíuskaganum. Katar á einungis landamæri að Sádí-Arabíu en í bígerð er að
reisa brú til eyjunnar Barein sem yrði um 40 km löng. Vegna olíuauðs er Katar
eitt ríkasta land í heimi.

Katar er furstadæmi sem Al Thani-fjölskyldan hefur ríkt yfir frá miðri 19. öld.
Landið var aðallega þekkt fyrir perluköfun og verslun á sjó áður en olía fannst
þar. Það var breskt verndarsvæði þar til það fékk sjálfstæði árið 1971. Hamad
bin Khalifa Al Thani steypti föður sínum, Khalifa bin Hamad Al Thani, af stóli
árið 1995 í friðsamlegri hallarbyltingu. Hann síðan vék fyrir syni sínum, Tamim
bin Hamad Al Thani, árið 2013. Ráðgjafarþing Katar semur lög landsins en emírinn
hefur lokaorðið í öllum málum. Lög Katar eru blanda af borgaralegum lögum og
sjaríalögum.

Katar er með þriðju stærstu gas- og olíulindir heims sem eru metnar stærri en 25
milljarðar tunna. Þessar auðlindir hafa gert Katar að einu ríkasta landi heims
og mest þróaða landi arabaheimsins. Katar er skilgreint af Alþjóðabankanum sem
hátekjuhagkerfi og sem 19. friðsælasta land heims. Katar fylgir þróunarstefnu
þar sem ætlunin er að skapa fjölbreyttari grundvöll undir efnahagslífið, meðal
annars með þróun ferðaþjónustu, og auka sjálfbærni. Landið hélt Asíuleikana
2006, Heimsmeistaramótið í handknattleik 2015 og mun halda Heimsmeistaramótið í
knattspyrnu 2022.



https://is.wikipedia.org/wiki/Kap%C3%ADtalismi

Kapítalismi eða auðvaldsskipulag er hagkerfi þar sem framleiðslutæki eru almennt
í einkaeign og vinnandi fólk fær laun fyrir að selja vinnuafl sitt og vinna við
þau. Verð á vörum og þjónustu, sparnaður, laun, fjárfestingar og framleiðsla
ákvarðast oftast af markaðslögmálum. Þeir sem telja kapítalisma vera æskilegt
hagkerfi eru oft kallaðir auðvaldssinnar eða auðhyggjumenn. Stundum eru þeir
kallaðir kapítalistar, þótt það orð eigi strangt til tekið við fólk sem lifir á
arðinum af eignum sínum, atvinnutækjum, fasteignum eða fjármagni.

Sumir fræðimenn telja að rétt sé að nefna mörg hagkerfi sem kenna sig við
kapítalisma, t.d. hin norrænu velferðarríki, blönduð hagkerfi vegna þess hversu
stórt hlutverk ríkið leikur í efnahagnum og eignarhald þess sé annars eðlis en
einkaeignarhald. Aðrir álíta að í þjóðfélagi þar sem hagkerfið er á annað borð
kapítalískt, sé ríkiseign eða ríkisrekstur ekki annars eðlis í sjálfu sér,
heldur önnur útfærsla á kapítalískum rekstri.

Kapítalismi þróaðist upp úr viðskiptum kaupmanna og iðnaðarmanna í Vestur- og
Mið-Evrópu á miðöldum, við það að efnaðir kaupmenn fóru að sniðganga iðngildi í
borgum og fá í staðinn sveitafólk til að vinna vörur með t.d. vefnaði og spuna.
Kaupmennirnir lögðu til verkfærin og hráefnin og sveitafólkið fékk peninga, sem
það sá annars sjaldan, í skiptum fyrir vinnuafl sem var ódýrara en vinnuafl
iðnaðarmannanna. Þessir framleiðsluhættir grófu undan iðngildunum, og með
tímanum fóru efnamennirnir að safna verkfærum og hráefnum saman á einum stað,
þangað sem verkamennirnir svo komu til að vinna við þau. Þannig náðist meiri
hagkvæmni í framleiðslunni og stórir vinnustaðir urðu til. Mennirnir sem unnu á
þessum verkstæðum voru aðfluttir sveitamenn, sem sóttu í atvinnu í borgunum.
Brottflutningur þeirra frá sveitunum olli spennu í lénskerfinu, og gróf undan
bændaánauð og kvaðavinnu sem það byggðist á. Þannig hrörnuðu efnahagslegar
undirstöður lénskerfisins, og valdastaða aðalsins um leið, samhliða því sem ný
stétt kapítalista, borgarastéttin, varð til og styrktist smám saman í sessi.

Með iðnbyltingunni á 18. öld og fram á þá 19., urðu vatnaskil í sögu
kapítalismans. Gufuknúnar vélar: spunavélar, vefstólar, vatnsdælur, myllur,
eimreiðar, valsar, físibelgir, o.fl., juku framleiðni verkamanna til muna. Þessi
nýja tækni gerði það kleift að hanna betri framleiðslutæki en áður höfðu þekkst.
Efnaðir iðjuhöldar gátu frekar fjárfest í tækninýjungum, og þannig stuðlaði
kapítalisminn að frekari þróun framleiðslutækja, og gerir enn.

Við fjárfestingar sínar nutu kapítalistar góðs af bankakerfinu, sem var að taka
á sig mynd um svipað leyti og iðnaðarkapítalisminn, en þar gátu þeir fengið
fjármagn lánað til að koma sér upp framleiðslutækjum. Bankakerfið þróaðist yfir
í að verða sjálfstæð grein af kapítalismanum, fjármálaauðvald (e. finance
capital). Sérgrein þess er að taka hærri vexti af útlánum sem það veitir heldur
en það gefur af innlánum sem það tekur við. Í bankakerfinu og á fjármálamörkuðum
er meðal annars verslað með gjaldmiðla, verðbréf, afleiður og önnur flókin
fjármálatæki, sem flest grundvallast á væntingar um framtíðargróða af
fjárfestingum.

Kapítalískt hagkerfi hefur nokkur sterk einkenni: Einkaeignarhald á
framleiðslutækjum og auðlindum; markaðshagkerfi; arðrán; samþjöppun eigna og
kreppu.

Einkaeign er langalgengasta form eignarhalds í kapítalisma. Þá á kapítalistinn
framleiðslutæki og hráefni og ræður fólk til þess að vinna við framleiðslutækin
og framleiða verðmæti úr hráefnum með vinnu sinni. Einkaeignin er gjarnan í
formi fyrirtækja sem geta verið í eigu margra kapítalista. Tilbrigði við
einkaeign geta m.a. verið ríkiskapítalismi, þar sem ríkið rekur fyrirtæki á sama
hátt og einkaaðilar, eða samvinnurekstur, þar sem hópur fólks rekur fyrirtæki í
sameiningu og vinnur við það sjálft, en hefur samskipti við önnur fyrirtæki á
markaðsgrundvelli.

Segja má að einkaeignin nái jafnframt til launafólksins. Öfugt við eldra
hagskipulag býr það hvorki við beint þrælahald, bændaánauð, vistarband né
átthagafjötra, og á sig því sjálft. Á þessu eru til undantekningar, til dæmis
þrælahald í Suðurríkjum Bandaríkjanna á öndverðri 19. öld og þrælkunarbúðir í
Þriðja ríkinu.

Algengasta fyrirkomulag kapítalista til þess að skiptast á verðmætum — hráefnum,
tækjum, unnum vörum eða vinnuafli — er að gera það á markaði. Á markaði reynir
hver og einn að fá eins mikið og hann getur í skiptum fyrir eins lítið og hann
getur, og þar gilda lögmál framboðs og eftirspurnar. Markaðsfyrirkomulag er þó
ekki algilt; til dæmis þekktist hjá fasistum í Evrópu 20. aldar að grípa til
kapítalísks hálf-ríkisrekins áætlunarbúskapar með korporatískum
aðferðum.[heimild vantar]

Í kapítalísku hagkerfi lifa flestir á því að selja kapítalistum vinnu sína í
formi tíma, erfiðis, orku og hugvits, en þiggja í staðinn laun fyrir.
Kapítalistinn sækist eftir að fá meira í sinn hlut en hann lætur af hendi, þ.e.
hagnað (arð) og því heldur hann eftir hluta af verðmætunum sem launamaðurinn býr
til með vinnu sinni. Kapítalisti réttlætir slíkt fyrirkomulag með vísan til þess
að hann á eða ræður yfir framleiðslutækjum og ber því fjárhagslega ábyrgð á þeim
og tekur áhættu með því að reka þau. Í marxískum fræðum er talað um arðrán og að
launafólk sé arðrænt þegar það gangi að þessum kostum, enda sé því nauðugur einn
kostur í kapítalísku samfélagi.

Innan kapítalískra framleiðsluhátta gætir sterkrar tilhneigingar til þess að
eignir safnist á fáar hendur. Annars vegar veldur því arðránið, sem er fjallað
um að ofan, að menn græða peninga á því að eiga framleiðslutæki og ráða sér
launafólk, og gróðanum geta þeir varið í ný framleiðslutæki eða önnur verðmæti.
Hins vegar keppa kapítalistar hverjir við aðra í ódýrri framleiðslu: Hagkvæmari
framleiðsluhættir keppa þá óhagkvæmari út af markaðnum með því að geta boðið
lægra verð fyrir vörur og þjónustu. Þetta nefnast hlutfallsyfirburðir,
eiginleikar sem breski hagfræðingurinn David Ricardo bar kennsl á í
áhrifamikilli bók sem kom út 1817. Þegar tvö fyrirtæki keppa á sama markaði og
annað nær forskoti sem hitt vinnur ekki upp, þá verður það gjarnan gjaldþrota
sem verr gengur, eða þá að það sem betur gengur kaupir það. Í báðum tilfellum
stækkar það fyrirtæki sem er rekið á hagkvæmari hátt markaðshlutdeild sína og
eigendurnir hagnast.

Kapítalísk hagkerfi ganga reglubundið í gegn um kreppur. Þær eru af ýmsu tagi,
en meðal þeirra helstu eru fjármálakreppa og offramleiðslukreppa.
Fjármálakreppur verða þegar hagnaður af fjárfestingum og verðbréfaviðskiptum
minnkar, og ávöxtunartækifærum fækkar. Þá halda fjárfestar að sér höndum,
eftirspurn eftir eignum minnkar vegna minnkandi gróðavonar, verðið fellur og
fleiri fjárfestar draga fé sitt út af markaðnum. Offramleiðslukreppur verða
þannig að framleiðslan mettar markaðinn og framboðið fer fram úr eftirspurninni.
Til þess að reyna að halda sínum hlut óskertum reynir hvert fyrirtæki að
framleiða sig út úr vandanum eða hagræða hjá sér til að bæta stöðu sína.
Hagræðingin getur falist í einföldum uppsögnum eða fjárfestingu í betri
framleiðslutækjum, sem minnka þörfina fyrir vinnuafl. Eftir því sem fleiri missa
vinnuna, minnkar kaupmáttur neytenda til að kaupa vörur og þar með minnkar
eftirspurnin, rekstur fyrirtækjanna verður erfiðari og sum verða gjaldþrota. Í
hagkerfi þar sem hver er öðrum háður veldur þetta keðjuverkun sem leiðir til
almennrar kreppu.

Margir hafa orðið til þess að gagnrýna kapítalisma. Þeirra frægastur er líklega
Karl Marx, sem skilgreindi og greindi hann í grundvallarriti sínu Auðmagninu, og
fleiri ritum. Auk einfaldrar greiningar, rakti hann marga þá meinbugi sem hann
sá á hagkerfi kapítalismans og spáði því að það yrði á endanum sjálfu sér verst,
hvað sem réttlæti og ranglæti liði. Hann áleit að innbyggðar mótsetningar mundu
á endanum knésetja kerfið og að samkvæmt lögmálum sögunnar hlyti vinnandi fólk
(öreigastéttin) að taka völdin í sínar hendur. Þrátt fyrir margar tilraunir
hefur þetta hvergi heppnast fram til þessa.

Breski hagfræðingurinn John Maynard Keynes sagði að kapítalismi væri „sú
ótrúlega trú að ótrúlegustu menn myndu gera ótrúlegustu hluti á stórkostlega
betri hátt öllum til góða.“[heimild vantar]



https://is.wikipedia.org/wiki/Ka%C3%BE%C3%B3lska_kirkjan_%C3%A1_%C3%8Dslandi

Kaþólska kirkjan á Íslandi er kristin kirkja á Íslandi og hluti af
rómversk-kaþólsku alheimskirkjunni undir nafninu Reykjavíkurbiskupsdæmi. Hún er
annað fjölmennasta trúfélagið á Íslandi og hafði um það bil tíu þúsund meðlimi
1. janúar 2011.

Kaþólska kirkjan stofnaði sérstakt postullegt umdæmi (Praefectura á latínu) á
Íslandi 12. júní 1923. Umdæmið var gert að postullegu víkaríati 6. júní 1929 og
loks breytt í biskupsdæmi (Episcopatus á latínu) 18. október 1968. Núverandi
biskup er David Tencer.

Saga kaþólsku kirkjunnar á Íslandi nær lengra aftur en saga íslensku
þjóðarinnar, því að öllum líkindum bjuggu kaþólskir, írskir einsetumenn á
Íslandi áður en norrænir menn fóru að nema land í lok 9. aldar. En þessir
einsetumenn hurfu fljótlega sporlaust. Norskir og þýskir kristniboðar komu til
Íslands og hófu trúboð á meðal norræna manna á 10. öld. M.a. vegna þrýstings frá
Noregskonungi samþykkti Alþingi þann 24. júní árið 1000 (eða 999) að lögtaka
kristni sem almenna trú á öllu Íslandi.

Fyrsti íslenski biskupinn, Ísleifur Gizurarson, var vígður í Brimum í Þýskalandi
árið 1056. Hann settist að í Skálholti og gerði það að biskupsstól. Fimmtíu árum
síðar, árið 1106, var biskupsdæmi einnig stofnað á Hólum í Hjaltadal. Fyrstu
árin tilheyrði Skálholtsbiskupsdæmi kirkjuumdæminu í Brimum í Þýskalandi en frá
1104 til 1152 tilheyrði Ísland kirkjuumdæminu í Lundi í Danmörku (sem nú er í
Svíþjóð). Árið 1152 urðu Skálholt og Hólar hluti af nýju kirkjuumdæmi í Niðarósi
(Þrándheimi) í Noregi. Nokkur klaustur voru stofnuð á Íslandi, bæði af
Benedikts- og Ágústínusarreglu.

Þorlákur helgi Þórhallsson var mest metni biskup kaþólskra á Íslandi á miðöldum.
Hann var biskup í Skálholti 1178-1193. Hann var tekinn í dýrlingatölu á Íslandi
og áheit á hann leyfð árið 1198. Bein hans voru tekin upp 20. júní það sama ár.
Hann á tvo messudaga á ári; Þorláksmessu á vetri, 23. desember og Þorláksmessu á
sumri 20. júní. Jóhannes Páll II páfi útnefndi Þorlák verndardýrling Íslands 14.
janúar 1985.

Siðaskiptin á 16. öld ollu algjörri umbyltingu á Íslandi, ekki síst í trúmálum.
Kristján III (1537-1559), konungur Dana, notfærði siðaskiptin til þess að leggja
eignarhald á jarðir og aðrar eignir kirkjunnar. Jón Arason, biskup á Hólum, var
aðalandstæðingur konungsvaldsins við siðaskiptin og lýsti hina nýju kirkjuskipun
ólöglega. Jón var handtekinn og drepinn án dóms og laga ásamt tveimur sonum
sínum í Skálholti 7. nóvember 1550. Eftir það voru klaustrin eyðilögð og
munkarnir drepnir eða sendir í útlegð. Einungis þeir prestar sem gerðust
lútherstrúar fengu að halda embættum sínum. Kaþólsk trú var algjörlega bönnuð og
refsingin var líflát eða útlegð.

Enginn kaþólskur maður bjó á Íslandi fram til 1857. Það ár fengu tveir franskir
prestar, Bernard Bernard og Jean-Baptiste Baudoin, undanþágu til að þjóna
frönskum sjómönnum sem voru að veiðum við Ísland. Faðir Bernard keypti jörðina
Landakot nálægt miðbæ Reykjavíkur árið 1859. Með íslensku stjórnarskránni 1874
komst trúfrelsi á hér á landi og með því hófst endurreisn kaþólskrar kirkju á
Íslandi.

Árið 1896 komu Jósefssystur til Íslands frá Danmörku. Þær stofnuðu barnaskóla og
lítinn spítala í Reykjavík 1902. Við fullveldi Íslands 1918 stofnaði Páfastóll
sjálfstæða trúboðskirkju á landinu. Árið 1929 var trúboðskirkjan gerð að
postullegu umdæmi og var séra Marteinn Meulenberg vígður biskup. Á öðrum og
þriðja áratug 20. aldar hafði kaþólskum fjölgað mjög. Margir rithöfundar og
listamenn urðu kaþólskir, t.d. Halldór Laxness.

Jóhannes Páll II páfi heimsótti Ísland dagana 3. og 4. júní 1989 og var það
kaþólsku kirkjunni á Íslandi afar mikilvægt.



https://is.wikipedia.org/wiki/K%C3%B6rfuknattleikur

Körfuknattleikur eða körfubolti er hóp- og boltaíþrótt sem leikin er af tveimur
fimm manna liðum. Markmið hvors liðs er að skora körfu hjá andstæðingnum og koma
í veg fyrir að andstæðingurinn nái knettinum og skori körfu.

Körfubolti er innanhússíþrótt og að því leyti hentug til áhorfs. Körfubolti er
leikinn á tiltölulega litlum leikvelli, aðeins eru tíu leikmenn á vellinum
samtímis, og þeir nota stóran bolta sem auðvelt er að fylgja eftir. Að auki eru
leikmenn yfirleitt ekki með neinar líkamshlífar, sem gerir viðbrögð þeirra
sýnilegri. Þetta er ein vinsælasta íþróttin í Bandaríkjunum, og er einnig vinsæl
í öðrum heimshlutum, svo sem í Suður-Ameríku, Evrópu, Asíu, og fyrrum
Sovétríkjum, þá sérstaklega í Litháen.

Körfuknattleikur er óvenjulegur að því leyti að íþróttin var í raun búin til af
einum manni. Árið 1891 vantaði dr. James Naismith, kanadískan prest í KFUM
háskóla í Springfield, Massachusetts, innanhússleik sem sameinaði þrek og þokka,
til að hafa ofan af fyrir ungum mönnum yfir veturinn. Sagan segir að eftir að
búið var að hafna öðrum hugmyndum, þar sem þær þóttu of ruddalegar eða henta
illa inni í litlum íþróttasal, hafi hann skrifað nokkrar grunnreglur, neglt upp
ferskjukörfu á vegg íþróttasalarins og fengið nemendur sína til að hefja leik í
hinni nýju íþrótt. Fyrsti opinberi leikurinn fór fram þar þann 20. janúar 1892.
Körfubolti naut vinsælda frá upphafi og í gegnum KFUM dreifðist íþróttin fljótt
um gjörvöll Bandaríkin.

Körfuknattleikur var upphaflega leikinn með fótbolta. Þegar sérstakir boltar
voru útbúnir fyrir íþróttina voru þeir upphaflega „náttúrulega“ brúnir á litinn.
Það var ekki fyrr en á öndverðum sjötta áratug 20. aldar að Tony Hinkle - sem
sóttist eftir bolta sem leikmenn og áhorfendur ættu auðveldara með að sjá -
kynnti til sögunnar appelsínugula boltann sem nú er algengastur.

Naismith átti sjálfur mikinn þátt í að festa háskólaleikinn í sessi, en hann var
þjálfari hjá Kansas háskóla í sex ár áður en hinn nafntogaði þjálfari Phog Allen
tók við af honum. Amos Alonzo Stagg, lærisveinn Naismiths, kynnti körfuboltann
til sögunnar hjá Chicago háskóla, og Adolph Rupp, fyrrum nemandi Naismiths í
Kansas, náðum miklum árangri sem þjálfari Kentucky háskóla. Fyrstu
háskóladeildirnar voru stofnaðar upp úr 1920 og fyrsta landsmótið, National
Invitation Tournament í New York, fór af stað 1938. Háskólaboltinn riðaði næstum
til falls í kjölfar veðmálahneykslis á árunum 1948-1951, þegar tugir leikmanna
úr bestu liðunum voru bendlaðir við að hagræða úrslitum leikja.

Körfuknattleikssamband Íslands, KKÍ, var stofnað þann 29. janúar 1961, þrátt
fyrir mikla andstöðu annarra sérsambanda. Í fyrstu stjórn KKÍ voru Bogi
Þorsteinsson, sem var kjörinn formaður, Benedikt Jakobsson, Matthías
Matthíasson, Magnús Björnsson, Kristinn V. Jóhannsson, Ásgeir Guðmundsson og
Helgi V. Jónsson. Bogi var formaður KKÍ í tæp níu ár samfleytt; frá
stofnfundinum fram að aðalfundi 1. nóvember 1969, þegar hann gaf ekki kost á sér
til endurkjörs.

Snemma árs 2001 voru úrvalslið 20. aldar í karla- og kvennaflokki tilkynnt. Í
hvoru liði voru 12 leikmenn. Einnig voru valdir þjálfarar og dómarar aldarinnar.
Pétur Guðmundsson var valinn leikmaður aldarinnar í karlaflokki, en Anna María
Sveinsdóttir í kvennaflokki.

NBA deildin, National Basketball Association, var stofnuð árið 1946. Þar voru
sett undir sama hatt bestu lið atvinnumannaliðin, og leiddi þetta til
töluverðrar vinsældaaukningar íþróttarinnar. Önnur atvinnumannadeild, American
Basketball Association (ABA) var stofnuð árið 1967 og átti um skeið í harðri
samkeppni við NBA deildina, allt til ársins 1976 þegar deildirnar sameinuðust.
Fjögur lið úr ABA hófu þátttöku í NBA, en hin liðin voru leyst upp. Í dag telur
NBA deildin 30 lið, þar af eitt í Kanada.

Alþjóðakörfuknattleikssambandið, FIBA, var stofnað árið 1932 af átta þjóðum:
Argentínu, Tékkóslóvakíu, Grikklandi, Ítalíu, Lettlandi, Portúgal, Rúmeníu og
Sviss.

Körfuknattleikur var fyrst með á Ólympíuleikum árið 1936, þó kynningarmót hafi
verið haldið árið 1904. Bandaríkin hafa lengst af einokað þessa keppni, en
landslið þeirra hafa aðeins þrisvar orðið af titlinum. Fyrsta skiptið sem það
gerðist var í mjög umdeildum úrslitaleik í München árið 1972 gegn Sovétríkjunum.

Heimsmeistaramót karla var fyrst haldið 1950 í Argentínu. Þremur árum seinna var
fyrsta heimsmeistaramót kvenna haldið í Chile.

Árið 1989 ákvað framkvæmdastjórn FIBA að heimila atvinnumönnum þátttöku á
Ólympíuleikum. Á Ólympíuleikunum í Barcelona 1992 tóku atvinnumenn því í fyrsta
skipti þátt. Yfirburðir Bandaríkjamanna voru algjörir á leikunum í Barcelona, en
strax á næstu leikum var þetta orðið erfiðara og önnur landslið náðu þeim að
áratug liðnum. Árið 2002 endaði lið, eingöngu skipað NBA leikmönnum, í sjötta
sæti á heimsmeistaramótinu í Indianapolis, á eftir Serbíu og Svartfjallalandi,
Argentínu, Þýskalandi, Nýja Sjálandi og Spáni. Á Ólympíuleikunum í Aþenu 2004
komust Bandaríkjamenn aðeins í þriðja sæti á eftir Argentínu og Ítalíu.

Konur kepptu fyrst í körfuknattleik á Ólympíuleikunum 1976. Sterkustu þjóðirnar
voru Bandaríkin, Brasilía og Ástralía.

Vinsældir körfuknattleiks á heimsvísu endurspeglast í þeim fjölda þjóða sem eiga
fulltrúa í NBA deildinni, sem óhætt er að halda fram að sé sterkasta
körfuboltadeild heims. Meðal þeirra „erlendu“ leikmanna sem leikið hafa í NBA
eru Emanuel Ginobili frá Argentínu; Vlade Divac og Peja Stojakovic frá Serbíu;
Toni Kukoc og Drazen Petrovic frá Króatíu; Andrei Kirilenko frá Rússlandi;
Arvydas Sabonis og Sarunas Marciulionis frá Litháen; Dirk Nowitzki og Detlef
Schrempf frá Þýskalandi; Carlos Arroyo frá Puerto Rico; Yao Ming frá Kína; Steve
Nash frá Kanada; Luc Longley frá Ástralíu; Pau Gasol frá Spáni og Íslendingarnir
Pétur Guðmundsson og Jón Arnór Stefánsson. Jón Arnór hefur reyndar ekki leikið í
NBA deildarkeppninni, en var hins vegar samningsbundinn Dallas Mavericks
tímabilið 2003-2004.

Leikhlé og leikmannaskipti eru leyfð í leiknum. Leikmannaskipti eiga sér stað
þegar leikmaður yfirgefur völlinn, og sest á varamannabekkinn, og annar kemur
inn í hans stað. Leikhlé er þegar þjálfari annars liðsins biður um að leiktíminn
sé stöðvaður svo hann og lið hans geti ráðið ráðum sínum á svæði varamanna.
Leikhlé stendur í eina mínútu samkvæmt alþjóðlegum reglum, en ýmist 100, 60 eða
20 sekúndur í NBA deildinni. Fjöldi leikhléa er takmarkaður. (Skv. alþjóðlegum
reglum má hvort lið taka tvö leikhlé í fyrri hálfleik, þrjú í þeim seinni, og
eitt í hverri framlengingu sem grípa þarf til. Í NBA má hvort lið taka sex
100/60 sekúndna leikhlé í öllum leiknum, en ekki fleiri en þrjú í síðasta
leikhlutanum, og þrjú 100/60 sekúndna leikhlé í hverri framlengingu, auk eins 20
sekúndna leikhlés í hvorum hálfleik.)

Í körfuknattleik er knetti aðeins leikið með höndum og má senda, henda, blaka,
rúlla eða rekja í hvaða átt sem er innan takmarkana sem settar eru í
leikreglunum. Sending er þegar leikmaður hendir boltanum til samherja. Knattrak
er þegar leikmaður dripplar (skoppar) boltanum viðstöðulaust, hvort sem hann
hleypur, gengur eða stendur kyrr. Hvorki er leyfilegt að sparka viljandi í
boltann né kýla hann með hnefa, og hann verður að vera innan marka
leikvallarins.

Að hlaupa með boltann án þess að drippla honum er óleyfilegt og kallast skref.
Sömuleiðis er tvírak eða tvígrip óleyfilegt, þ.e. að drippla með báðum höndum
eða hefja knattrak að nýju eftir að hafa gripið boltann í kjölfar fyrra
knattraks. Ekki má setja höndina undir boltann í knattraki, það kallast sóp. Í
elstu flokkum gilda tímaákvæði um að koma knetti af varnarvelli yfir á
sóknarvöll, það að vera í takmarkaða svæðinu (oftast kallað teigur), og að reyna
skot á körfu.

Að eiga við knöttinn þegar hann er á niðurleið eftir skottilraun, og er allur
fyrir ofan körfuhringinn, er óleyfilegt og kallast knatttruflun.

Fyrstu fimm áratugina sem körfuknattleikur var í þróun, skipaði hver leikmaður
eina af eftirfarandi fimm stöðum: á vellinum voru tveir bakverðir, tveir
framherjar og einn miðherji. Upp úr 1980 fóru stöðurnar að greinast meira og
urðu eftirfarandi:

Grunnsendingin er brjóstsending. Boltinn er sendur frá bringu sendandans að
bringu þess sem sendingin er ætluð. Helsti kostur þessarar sendingar er að hún
tekur stuttan tíma, þar sem sendandinn reynir að senda eins beint og mögulegt
er.

Annars konar sending er gólfsending. Hér skoppar boltinn í gólfið u.þ.b. 2/3
vegalengdarinnar frá sendandanum. Eins og brjóstsendingin, á þessi sending að
fara frá bringu að bringu og skal vera eins bein og hægt er, t.d. ætti boltinn
ekki að vera farinn að leita niður aftur, eftir að hafa lent í gólfinu, áður en
móttakandinn grípur hann. Á þennan hátt tekur sendingin stysta mögulega tíma.
Það tekur lengri tíma að gefa svona sendingu en venjulega brjóstsendingu, en það
er erfiðara fyrir mótherjana að komast inn í sendinguna á löglegan hátt. Þannig
er þessi sending oft notuð þegar þröngt er á þingi, eða ætlunin er að senda fram
hjá mótherja.



https://is.wikipedia.org/wiki/John_Major

Sir John Major (fæddur 29. mars 1943) er breskur stjórnmálamaður og fyrrum
forsætisráðherra Bretlands á árunum 1990 til 1997. Á þeim tíma var hann líka
leiðtogi breska Íhaldsflokksins. Hann var einnig utanríkisráðherra og
fjármálaráðherra í ríkisstjórn Margrétar Thatcher. Hann var þingmaður kjördæmis
Huntingdon á árunum 1979 til 2001.

John Major var talinn mildur miðað við Thatcher sem var talin mjög ströng.
Snemma á ferli sínum bar hann ábyrgð á þátttöku Bretlands í Persaflóastríðinu
fyrra (mars 1991) og samdi við önnur lönd í Evrópubandalaginu um
Maastrichtsáttmálann fyrir hönd Bretlands. Þrátt fyrir samdráttarskeið í
Bretlandi leiddi hann Íhaldsflokkinn í fjórða sigri þeirra. Hann vann fleiri
atkvæði en áður hafði verið gert í kosningasögu Bretlands í almennum kosningum
1992, en meirihlutinn í Neðra málstofunni minnkaði talsvert.

Eftir að kalda stríðinu lauk breyttist margt í heiminum á meðan Major var í
embætti. Meðal annars jókst mikilvægi Evrópusambandsins. Þetta var ennþá umdeilt
mál í Íhaldsflokknum vegna hlutverks hans í falli Margrétar Thatchers. Major sá
um fráhvarf Bretlands úr Evrópska gengiskerfinu (e. European Exchange Rate
Mechanism) eftir Svarta miðvikudaginn 16. september 1992. Eftir það gekk
Íhaldsflokkinum ekki vel í skoðanakönnunum.

Þrátt fyrir ýmislegt jákvætt eins og aukinn hagvöxt og byrjun friðarviðræðna á
Norður-Írlandi flæktist Íhaldsflokkurinn í hneykslismál fram að miðju tíunda
áratugsins og komu meðal annars þingmenn og nokkrir ráðherrar þar við sögu.
Major varð fyrir svo mikilli gagnrýni að hann ákvað að segja af sér sem leiðtogi
Íhaldsflokksins, en hann var kosinn aftur árið 1995. Áður hafði „nýi
Verkamannaflokkurinn“ endurnýjað forystu sína og hafði aftur náð vinsældum.
Undir forystu Tony Blairs var Verkamannaflokkurinn talinn vera eitthvað nýtt og
eftir átjan ára valdatíð tapaði Íhaldsflokkurinn í almennum kosningum 1997.
Þetta var eitt versta kosningatap síðan árið 1832.

Eftir tapið sagði Major af sér og William Hague tók við af honum sem leiðtogi
Íhaldsflokksins. Hann var ekki í framboði til þings í almennum kosningum 2001 og
er nú hættur störfum.



https://is.wikipedia.org/wiki/J%C3%B3rdan%C3%ADa

Jórdanía (opinbert heiti: Jórdanía konungsríki Hasemíta; arabíska: أردنّ;
umritun: ʼUrdunn) er land í Miðausturlöndum með landamæri að Sýrlandi í norðri,
Írak í norðaustri, Sádí-Arabíu í austri og suðri og Ísrael og Vesturbakkanum í
vestri. Það deilir strandlengju með Ísrael við Akabaflóa og Dauðahaf.

Konungsríkið varð til þegar Bretar og Frakkar skiptu Vestur-Asíu í kjölfar
Síðari heimsstyrjaldar. Landið varð sjálfstætt ríki sem Transjórdanía. Þegar
landið lagði Vesturbakkann undir sig í Fyrsta stríði araba og Ísrael 1948 tók
Abdúlla 1. upp titilinn konungur Jórdaníu.

Í Jórdaníu er þingbundin konungsstjórn en konungurinn hefur samt sem áður mikil
völd. Jórdanía er skilgreind af Alþjóðabankanum sem nývaxtarland. Efnahagslíf
landsins er fjölbreytt en auðlindir eru fáar og iðnaður lítt þróaður. Jórdanía
er auðug af fosfatnámum og er einn stærsti framleiðandi fosfats í heimi.

Jórdanía skiptist í tólf héruð (landstjóraumdæmi) sem aftur skiptast í 54 umdæmi
(nawahi).



https://is.wikipedia.org/wiki/Hjarta

Hjartað er líffæri milli lungna í miðmæti (mediastinum). Hjartað er sjálfvirkur
rauður vöðvi sem herpist saman og slakar á í takt, og sér þannig um blóð flæði
um blóðrásarkerfi líkamans.

Hjarta spendýra er fjórhólfa og efri hólfin hvoru megin kallast gáttir (eða
ullinseyru) en neðri hólfin hvolf. Þannig skiptist hjartað í vinstri og hægri
gáttir og vinstri og hægri hvolf.

Á milli gátta og hvolfa eru hjartalokur sem opnast og lokast reglulega samfara
blóðdælingunni. Slíkar lokur er einnig að finna á aðalæðum frá hjartanu.
Hjartsláttarhljóðið eru smellir í hjartalokunum.

Hjartavöðvinn er sérhæfður vöðvi úr sérhæfðum vöðvafrumum sem geta starfað óháð
heildinni, svo sem í næringarlausn. Þessar frumur dragast saman í takt fyrir
tilstilli rafboða sem koma frá gúlpshnúti í vegg hægri gáttar.

Hjartað er umlukið sterkum, tvöföldum bandvefspoka með vökva á milli. Þessi poki
nefnist gollurshús og ver hjartað hnjaski. Hjartað hefur eigið æðakerfi,
kransæðar, sem veitir blóði um vöðvann sjálfan. Kransæðakerfi þetta gerir
hjartað því sem minnst háð annarri starfsemi lífverunnar.

Hjartaáfall er oft afleiðing langvinns hjartasjúkdóms og getur leitt til
skyndilegs dauða. Þá er hjartaþelsbólga sjúkdómur sem t.d. orsakast af smiti S.
aureus.



https://is.wikipedia.org/wiki/Hawaii

Hawaii, Hawaiieyjar eða (stundum skrifað Havaí og sjaldnar Hawaí) er eyjaklasi í
Kyrrahafinu og eitt af 50 fylkjum Bandaríkjanna. Hawaii er einnig stærsta eyjan
í Hawaii-eyjaklasanum og er oft þekkt sem „Stóra - Eyjan“ (The Big Island).
Íbúafjöldi Hawaii er rúmlega 1,4 milljón (2010).

Á frummáli eyjaskeggja, hawaiísku nefnist eyjan „Hawai‘i“, en úrfellingamerkið
('Okina á hawaiísku) merkir í raun skyndilegt stopp eins og í miðri
upphrópuninni „Oh-ó“. Honolulu er stærsta borgin og höfuðborg fylkisins. Næst
stærsta eyjan er Maui.

Seint á 19. öld og í upphafi 20. aldar voru Hawaiieyjar kunnar undir nafninu
Sandwich Islands, og nefndust þá á íslensku Sandvíkureyjar. Halldór Laxness
kallar í einu verka sinna Hawaii Háeyju sem er hljóðlíking.

Hawaiieyjar eru austasti og jafnframt yngsti hluti Hawaii-Emperor eyjaklasans.
Heiti reiturinn, sem er undir Stóru-Eyjunni, myndaði Hawaii-Emperor eyjaklasann
þar sem Kyrrahafsplatan hefur færst yfir hann. Slóðin sem heiti reiturinn skilur
eftir sig á Kyrrahafsflekanum kallast eyjaröð. Eftir því sem eyjarnar færast
fjær heita reitnum verða þær útrænu öflunum að bráð og eyðast smátt og smátt í
hafið. Oft byggjast upp kóralrif á þessum neðansjávarfjöllum.

Þær átta eyjar sem teljast til Hawaiieyja eru, taldar frá vestri til austurs,
Ni'ihau, Kauai'i, O'ahu, Moloka'i, Lana'i, Kahoʻolawe (óbyggð), Maui og Hawai'i.



https://is.wikipedia.org/wiki/H%C3%A1hyrningur

Háhyrningur (í eldra máli: vagna (kv.) eða vagnhvalur, sbr. norsku: vagna = að
velta eða bylta sér, fræðiheiti: Orcinus orca) er stórt sjávarspendýr, af
tannhvalaætt. Þeir eru ein af þrjátíu og fimm tegundum höfrunga og stærstir af
þeim. Háhyrningar eru eina tegundin af ættinni Orcinus. Þeir eru rándýr, sumir
stofnar virðast lifa einkum af fiski en aðrir á ýmsum sjávarspendýrum, selum,
rostungum og hvölum.

Háhyrningar eru útbreiddir á öllum heimshöfum, á heimskautasvæðum sem og á
hitabeltissvæðum. Þeir eru þó mun algengari á landgrunnssvæðum fjarri
hitabeltinu. Að sumrinu sjást háhyrningar oft nærri landi, inni á fjörðum og
flóum, en yfir veturinn halda þeir sig á meira dýpi. Það er þó mikill munur á
farmynstri háhyrninga og ekki hægt að sjá eitt einhlítt munstur. Háhyrningar
hafa sést inni á Miðjarðarhafi og Eystrasalti en eru ekki algengir þar. Norður-
og suðurmörk útbreiðslunnar fylgir að mestu ísjaðrinum en þó eru mörg dæmi um
háhyrninga inni í rekíssvæðum.

Háhyrningar eru algengir við Íslandsstrendur, á sumrin og haustin einna helst á
síldarmiðum undan Austfjörðum, Suður- og Vesturlandi en þeir sjást allt
umhverfis landið. Þeir elta oft síldar- og loðnuvöður inn í firði. Háhyrningar
þurfa fæðu, fisk eða kjöt, sem samsvarar frá 2,5 til 5% af líkamsþyngd þeirra
daglega og dýr sem er um sjö tonn þarf frá 175 til 350 kg af fæðu á dag.
Háhyrningar eru mjög hraðsyntir og árið 1958 mældist eitt dýr synda 55,5
km/klst. í Kyrrahafi.

Miklar rannsóknir við vesturströnd Norður-Ameríku sýna að háhyrningar skiptast í
tvö aðgreind afbrigði. Þau eru ólík í atferli, fæðuvali, lögun horns,
litamynstri og erfðaeinkennum. Þessi tvö afbrigði voru upphaflega kölluð
„staðbundna afbrigðið“ (á ensku residents) og „flakkaraafbrigðið“ (á ensku
transients) en síðar hefur komið í ljós að ekki réttnefni þar sem hópar úr báðum
afbrigðum geta verið staðbundin og flakkarar. Hins vegar er fæðuval fyrrnefnda
afbrigðisins nánast eingöngu lax og aðrar fisktegundir en sá síðari er sérhæfður
í veiðum á spendýrum og fuglum. Hugsanlega verða þessi tvö afbrigði skilgreind
sem tvær tegundir í framtíðinni. Óvíst er að hvaða marki þessi afbrigðamunur er
sá sami á öðrum svæðum.

Háhyrningar éta fiska, skjaldbökur, seli, hákarla og jafnvel aðra hvali.
Háhyrningavaða getur drepið stóra hvali.

Háhyrningar hafa verið veiddir um allan heim en þó í litlum mæli. Þeir hafa
verið illa liðnir af fiskimönnum vegna tjóns á veiðarfærum og afla. Háhyrningar
hafa verið veiddir lifandi í talverðum mæli til að hafa til sýnis í dýrargörðum.
Við Ísland voru 63 dýr veidd í þessum tilgangi á árunum 1976 - 1989 og var það
frægasta Keiko. hann var veiddur um 1980 og drapst 2003 eftir misheppnaða
tilraun til að enduraðlaga hann að villtu lífi.

Óvíst er um heildarfjölda háhyrninga í heiminum en talning 1987-1989 við í
Norðaustur-Atlantshafi, það er við ísland, Noreg og Færeyjar, sýndi að þar voru
um 13 þúsund dýr. Fjöldin við Ísland var talinn um 5500 dýr.



https://is.wikipedia.org/wiki/H%C3%A1hra%C3%B0alest

Háhraðalest er lest sem ferðast á töluvert meiri hraða heldur en hefðbundin
lest. Ekki er til neinn einn staðall sem segir til hvenær lest flokkast undir
það að vera háhraðalest. Samkvæmt stöðlum Evrópusambandsins er lest flokkuð sem
háhraðalest þegar hún ferðast á 200 km/klst eða hraðar en lestir í Bandaríkjunum
flokkast sem háhraðalestir þegar þær ferðast á 145 km/klst eða hraðar.
Háhraðalestir í sinni núverandi mynd eru upprunnar í Japan og ganga lestirnar
þar í landi undir nafninu Shinkansen. Fyrsta Shinkansen lestin hóf starfsemi
sýna árið 1964 og tengdi saman japönsku stórborgirnar Tókýó og Osaka. Hún
ferðaðist á allt að 210 km/klst og var hraðinn seinna meir aukinn upp í 220
km/klst. Í dag eru lestirnar notaðar í löndum víðsvegar um heim og sem dæmi um
lönd sem hafa háhraðalestir eru Taívan, Belgía, Frakkland og Bandaríkin.

Ekki er litið á háhraðalestir sem samgöngumáta sem leysir af bíla eða
flugsamgöngur. Heldur er frekar litið á þær sem viðbót við hina tvo
samgöngumátana. Þau svæði sem best henta til þess að leggja háhraðalest eru
svæði á milli tveggja borga. Dæmi um slíkar lestir er lestin sem tengir saman
japönsku stórborgirnar Tókýó og Osaka eða Eurostar sem tengir saman Lundúnir og
París. Það má segja að bestu svæðin til þess að leggja lest séu vegalengdir sem
eru of langar til þess að ferðast með bíl (eða eru ófærar með bíl), en of
stuttar til þess að ferðast með flugvél. Aðrar leiðir þar sem háhraðalestir eru
hentugar eru leiðir á stóra ferðamannastaði eins og frá París til Frönsku
Alpana, skemmtigarða, ferðamannastaða við Miðjarðarhaf eða við strönd
Atlantshafsins. Til eru lestir eins og norska lestin Flytoget sem tengir
Gardermoen flugvöll við Osló, höfuðborg Noregs. Aðrar leiðir sem taldar eru
ákjósanlegar eru leiðir notaðar til vöruflutninga. Eins og háhraðalest yfir
Síberíu frá Sankti Pétursborg til Peking eða lest sem færi frá Ítalíu í gegnum
Alpana til Þýskalands. Eins og með háhraðalestir fyrir borgara, þá myndi
háhraðalest fyrir vöruflutninga ekki leysa af vöruflutninga með skipum, bílum
eða flugvélum heldur aðeins vera valmöguleiki þar sem lestir væru hentugari
heldur en hinir þrír möguleikarnir. Sem dæmi má taka að háhraðalest frá Sankti
Pétursborg til Peking gæti flutt vörur frá Austurlöndum til Evrópu á aðeins
þremur dögum á meðan það tæki vörur með skipi mánuði að komast á sama áfangastað
(flugvél gæti aftur á móti flutt vörur sömu vegalengd á mun styttri tíma en
lest).



https://is.wikipedia.org/wiki/Grindav%C3%ADk

Grindavík er bær og sveitarfélag á sunnanverðum Reykjanesskaga. Sjávarútvegur er
aðalatvinnugreinin og meðal stærstu útgerðar- og fiskvinnslufyrirtækin eru
Þorbjörn, Vísir og Stakkavík. Í auðlinda- og menningarhúsinu Kvikunni eru
sýningarnar Saltfisksetur, saga saltfiskvinnslu á Íslandi, og Jarðorka, sýning
um jarðhita, eldvirkni og jarðskjálfta.

Land Grindavíkur nær frá Reykjanestá og austur að sýslumörkum Árnessýslu.
Krýsuvík, sem er innan marka sveitarfélagsins, tilheyrir Hafnarfirði. Þann 20.
febrúar 1941 seldi ríkissjóður Hafnarfjarðarkaupstað hluta af landi jarðarinnar
Krýsuvíkur og Stóra-Nýjabæjar (Krísuvíkurtorfunni).

Samfelld byggð hefur verið í Grindavík frá landnámi. Samkvæmt Landnámu var
Grindavík numin af þeim Molda-Gnúpi Hrólfssyni sem settist að í Grindavík og
Þóri haustmyrkri Vígbjóðssyni sem nam Selvog og Krýsuvík, stuttu fyrir árið 934.

Náttúrufræðingurinn Bjarni Sæmundsson fæddist og ólst upp í Grindavík. Þar er
einnig fæddur Guðbergur Bergsson rithöfundur. Þá bjó héraðslæknirinn og
tónskáldið Sigvaldi Kaldalóns í Grindavík.

Í Grindavík hefur verið sjálfvirk veðurathugunarstöð Siglingastofnunar Íslands
síðan 1995 en árið 2008 setti Veðurstofan einnig upp sjálfvirka stöð.

Í Grindavík er Ungmennafélag Grindavíkur og á UMFG lið í efstu deildum bæði í
körfuknattleik og fótbolta.



https://is.wikipedia.org/wiki/Grasa%C3%A6tt

Grasaætt (fræðiheiti: Poaceae, áður Gramineae) er ætt einkímblöðunga. Um 600
ættkvíslir eru innan grasaættarinnar og á milli 9 og 10 þúsund tegundir grasa.
Grasaættin er ein mikilvægasta fjölskylda plantna í heiminum, enda gefur hún
fóður dýra og næringu manna auk bambusreyrsins sem notaður er til bygginga í
Asíu. Áætlað er að 20% af yfirborði jarðar séu þakin tegundum úr grasaættinni.
Tegundir af grasaætt hafa aðlagað sig fjölbreytilegum aðstæðum sem ríkja á
mismunandi stöðum í heiminum og finnast frá köldustu svæðum jarðar til regnskóga
hitabeltisins og eyðimarka.

Grös hefja lífsferil sinn með geldvexti. Hlutverk grasplöntu í geldvexti er
aðallega að mynda rætur og blöð. Sjálfur stöngullinn (einnig kallaður
vaxtarbroddur) er aðeins örfáa millimetrar á lengd og sést ekki með berum augum.
Hann er liðskiptur og vex ávallt rót eða blað út úr hverjum lið. Rætur myndast
eðlilega út frá neðstu liðum stönguls en blöð út frá efri liðum. Fyrsta blaðið
vex út frá neðsta lið sem ekki myndar rót. Blaðið myndar hólk utan um stöngulinn
og vex uppávið.

Blað grasa skiptist í tvennt: blaðslíður og blöðku. Blaðslíðrið myndar hólk en
blaðkan er efri hluti blaðsins og breiðir úr sér. Næsta blaðið myndast út frá
næstneðsta lið stöngulsins og hefur vöxt sinn innan við eldra blaðið. Eftir því
sem blaðið stækkar vex það upp úr blaðslíðri elsta blaðsins og hækkar upp fyrir
það. Svona heldur vöxtur blaða áfram koll af kolli, þar sem yngsta blaðið kemur
ávallt innan úr næstyngsta blaðinu.

Mörg blaðslíður myndan þá hólk sem kallast gervistrá, þar sem ekki er um
raunverulegt strá er að ræða. Stöngullinn sjálfur er enn örfáa millimetrar á
lengd og leynist neðst við jörðina innan í blaðslíðrunum. Á mótum blaðslíðurs og
blöðkunnar finnst oftast lítil himna, slíðurhimna. Hún er gott
greiningareinkenni grasa.

Flestar plöntur fara í kynvöxt þegar réttar aðstæður ríkja. Ýmsar breytingar
verða á vaxtarhætti grassprota við það. Stöngullinn hættir að mynda nýja
blaðvísa en myndar þess í stað blómvísa á enda þess. Stöngulliðirnir fara nú að
lengjast í þeim tilgangi að ýta blóminu upp úr yngsta blaðslíðrinu. Við það
hækkar plantan umtalsvert. Stöngulliðirnir bólgna upp og mynda svokölluð hné.
Til þess að halda uppi blómskipuninni sem verður sífellt þyngri eftir því sem
hún stækkar, myndar stöngullinn tormelt efni, svo sem lignín og tréni.

Blóm grasa raða sér saman í smáöx. Grösum er skipt í þrjá flokka eftir
blómskipun þeirra, það er á hvaða hátt smáöxin raða sér á stöngulinn; axgrös,
axpuntgrös og puntgrös.

Grös hafa þann hæfileika að mynda dóttursprota. Þeir myndast inn á milli blaða
og stönguls á móðursprotanum og getur einn dóttursproti myndast við hvert blað á
móðursprotanum. Fjöldi dóttursprota er því háður fjölda blaða á móðursprotanum.
Það eru þó ekki allir dóttursprotar sem ná að dafna og stækka. Það er háð
næringarástandi móðursprotans, hversu há gróðurinn er (skuggamyndun) eða hversu
snöggklipptur hann er eftir beit eða slátt. Eftir að móðursprotinn er farinn í
kynvöxt hefur hann forgang og dóttursprotar þurfa að bíða afgangs. Þeir sem hafa
náð að mynda sjálfir rætur hafa hugsanlega tök á að dafna og stækka, aðrir bíða
betri tíma. Ef stöngulendi sprota hefur verið fjarlægður með beit og/eða slátt
eru það dóttursprotarnir sem taka við og viðhalda grassverðinum. Dóttursprotum
er skipt í tvo flokka, eftir því hvort þeir vaxa innanslíðurs eða utanslíðurs.
Plöntur er mynda innanslíðurs dótturspota eru oftast með þúfukenndan vöxt, eins
og til dæmi snarrótarpuntur.

Hjá plöntum með utanslíðurs dóttursprotum lengjast neðstu stöngulliðir
dóttursprotans mikið og brjóta sér leið í gegnum blaðslíðrin móðursprotans. Er
þá talað um renglur og geta þær ýmist vaxið ofanjarðar eða neðanjarðar. Sem dæmi
má nefna vallarsveifgras sem myndar öflugar neðanjarðarrenglur og skriðlíngresi
sem myndar ofanjarðarrenglur.



https://is.wikipedia.org/wiki/Gr%C3%ADsk_go%C3%B0afr%C3%A6%C3%B0i

Grísk goðafræði fjallar um þá trú sem Forn-Grikkir höfðu og var stór þáttur í
andlegu lífi þeirra á fornum tíma. Grikkir áttu fjöldann allan af guðum og
gyðjum sem þeir tilbáðu og sögðu margar sögur af. Hið alþjóðlega orð yfir
goðsögu, myþa, er af grískum uppruna en það sama má segja um alþjóðlega heitið á
goðafræði, myþologia. Goðafræðin fjallar um sköpun heims og manna, útskýringar á
náttúrufyrirbærum, hvað verður um menn eftir dauðann og hvers vegna lífið er
eins og það er.

Grísk goðafræði hjálpar okkur að skilja hugsunarhátt Forn-Grikkja og sóttu
skáld, málarar og myndhöggvarar innblástur í fræðin, sérstaklega á 15. og 16.
öld. Ýmsar heimildir eru til um goðafræði hins forna tíma og teljast sum rit
mikilvægari heimildir en önnur. Hómerskviður frá 8. öld f.Kr. geyma t.a.m.
fjölmargar sögur af guðunum. Einnig notuðu ýmis fræg ljóðskáld efni úr goðsögum
í miklum mæli, t.d. til að hylla sigurvegara á Ólympíuleikum. Þess má einnig
geta að Rómverjar tóku guðaheim Grikkja nær óbreyttan inn í trú sína.

Samkvæmt grískum goðsögnum var í upphafi gapandi tóm, sem nefndist Kaos... Upp
úr því tómi spruttu m.a. Gaia, móðir jörð og Tartaros hinn myrki undirheimur.
Gaia gat af sér Úranos, himininn, og áttu þau síðan ýmis afkvæmi, heldur
tröllsleg, fyrst svonefnda kýklópa, sem höfðu eitt auga á enni, og síðan tólf
títana. Þegar kýklóparnir uxu úr grasi, ógnuðu þeir veldi föður síns, en þá
steypti Úranos þeim niður til undirheima. Þetta líkaði Gaiu illa og hvatti hún
títana til uppreisnar gegn Úranosi. Tók yngsti þeirra, Krónos, þeirri áeggjan,
steypti Úranosi föður sínum í undirheima og gerðist nýr drottnari heimsins.

Úranos hafði þó spáð því fyrir Krónosi að hann yrði einnig að víkja fyrir syni
sínum. Krónos greip þá til þeirra varúðarráðstafanna að gleypa börn sín, sem
hann átti með systur sinni, Rheu, um leið og þau fæddust. Þegar Rhea hafði horft
á eftir fimm börnum ofan í gin bónda síns, ákvað hún að bjarga sjötta barni
sínu, Seifi. Vafði hún steini í reifar og ginnti Krónost til að gleypa hann en
kom Seifi í skjól til Krítar þar sem hann ólst upp hjá dísum. Fullvaxta, sneri
Seifur aftur til heimkynna sinna og fékk föður sinn til að gleypa uppsölumeðal.
Spjó þá Krónos fyrst steininum sem þeyttist alla leið til Delfí og settist í
sprunguna sem talin var vera miðja heimsins en næst komu systkini Seifs upp eitt
af öðru; Hades, Póseidon, Demeter, Hestía og Hera. Undir forystu Seifs hófu
systkinin uppreisn gegn Krónosi og hinum títununum. Seifur leysti kýklópana úr
undirheimum sem færðu honum og bræðrum hans gjafir í þakklætisskyni. Seifur fékk
þrumur og eldingar, Póseidon þrífork og Hades huliðshjálm. Eftir harða orustu
sigruðu systkinin og var títununum steypt niður í undirheima þar sem kýklóparnir
gættu þeirra. Einstaka títan slapp, t.a.m Ókeanos hinn mikli útsær sem umflýtur
jörðina og hinn öflugi Atlas sem heldur uppi himinhvelfingunni. Eftir stríðið
sættust þeir bræður á að skipta veröldinni á milli sín; Seifur fékk himininn,
Póseidón hafið og Hades undirheima.

Til eru margar sögur af upphafi mannanna en ein þeirra er frægust. Þar segir frá
títanssyninum Prómeþeifi sem var allra goðmagna kænastur og mjög handlaginn.
Prómeþeifur hafði staðið með Seifi í orustunni miklu og fékk að launum að dvelja
á jörðinni. Í leiðindum sínum datt honum í hug að búa til verur úr leir sem
líktust guðunum og tókst það eftir nokkrar tilraunir og gaf gyðjan Aþena þeim
lífsanda. Seifi þótti lítið til þessara fyrstu mannvera koma, en fyrstu
mennirnir áttu erfitt með að verjast náttúruöflunum í köldum og dimmum hellum
jarðarinnar. Prómeþeifi þótti svo vænt um þetta sköpunarverk sitt að hann stal
eldneista frá Seifi og gaf mönnunum.

Seifur varð ævareiður út í Prómeþeif og ákvað að hefna sína á honum og mönnunum.
Hann lét smíðaguðinn Hefaistos gera fallega stúlku úr mold og vatni og gáfu
allir guðirnir henni gjafir. Hagleiksgyðjan Aþena kenndi henni vefnað og aðrar
kvenlegar íþróttir, ástargyðjan Afródíta veitti henni ómótstæðilegan þokka og
mælskuguðinn Hermes gaf henni tungulipurð. Hlaut stúlkan nafnið Pandóra (algjöf)
og var síðan send til jarðarinnar. Prómeþeifur var að heiman en hafði varað
bróður sinn Epimþeif (hinn eftirhyggjusami) við að veita viðtöku nokkru sem kæmi
frá guðunum. Epimþeifur lofaði öllu fögru um það en gleymdi hann öllu um loforð
sitt þegar hann sá hina fögru Pandóru og gekk að eiga hana. Pandóra hafði með
sér kerald frá Seifi sem ekki mátti opna. Af forvitni opnaði hún það þó og flugu
úr því allskyns sóttir og mein sem hafa hrjáð mennina síðan. Seifi tókst
hinsvegar að klófesta Prómeþeif og batt hann við klett austur í Kákasus. Þar
reyndi Seifur að fá Prómeþeif til að afneita mönnunum en það vildi hann ekki og
þurfti því að líða þjáningar daglega, en örn kom og kroppaði í lifrina á honum
sem óx aftur á nóttinni, svo að leikurinn gat endurtekið sig næsta dag. Um síðir
kom hetjan Herakles á sáttum með þeim Seifi og Prómeþeifi.

Samkvæmt goðafræðinni var jörðin talin kringla sem flaut á sjónum, en umlukin
jarðarstraumnum Ókeanosi á alla vegu. Vesturmörk jarðar voru Gíbraltarsund og
lengst í austri var Kákasus en Delfí var talin miðja alheimsins. Yfir jörðinni
var hvolfþak himinsins, Úranosar, en Atlas hélt himninum uppi og um hvolfið
ferðuðust hinir ýmsu himinhnettir, þ.á.m. sól og máni. Undir jarðkringlunni voru
svo undirheimar eða Hadesarheimar. Ýmsir trúðu því að hinn illi staður Tartaros
væri sérstakt svæði innan Hadesarheima, neðst í þeim. Svo mikil fjarlægð átti að
vera frá himni til jarðar að það tæki eirsteðja níu daga að falla þaðan.

Helstu guðir Grikkja voru Ólympsguðir, en þeir bjuggu á Ólympusfjalli sem lá
nyrst í Grikklandi, á mörkum Þessalíu og Makedóníu. Fjallið er 3000 metra hátt
og var ókleift á fornum tíma. Oft eru tindar fjallsins huldir þoku svo ekki er
hægt að sjá að þar er alltaf snjór. Þessa tinda töldu Grikkir ná til himins og
að þar byggju helstu guðirnir, Seifur og hirð hans.

Venjulega eru Ólympsguðirnir taldi vera tólf og í hópi þeirra eru fjögur þeirra
sex systkina sem tóku völdin af títönunum við upphaf heimsins. Þau voru Seifur,
Hera, Póseidon og Demeter. Hestía, gyðja arins og heimilis, þótti ekki nógu
merkileg til að falla í þennan hóp, því Grikkir voru litlir heimilismenn, og
Hades hélt sig í undirheimum og kom aldrei upp á Ólympsfjall. Við systkinin
fjögur bættust átta guðir sem eru yfirleitt talin börn Seifs með hinum ýmsu
konum. Aðeins tveir af yngri kynslóð guðanna töldust synir Seifs og Heru, en það
voru Ares og Hefaistos en hin voru þau Aþena, Apollon, Artemis, Afródíta, Hermes
og Díonýsos.

Hinn síðskeggjaði og mikilúðugi Seifur var æðstur Ólympsguðanna. Himininn var
hans yfirráðasvæði og var hann talinn veðraguð en hann gat safnað skýjum og sent
regn og snjó, eða hent eldingum til jarðar. Seifur var æðsti vörður laga og
reglna meðal manna. Hann var talinn verndari ættatengsla, vináttubanda og
borgríkjasamfélagsins. Seifur varð óskaplegur á að líta þegar hann reiddist og
refsaði af mikilli hörku.

Réttlætisgyðjan Dike var helsta fylgigoð Seifs og var hann hels dýrkaður í
Ólympíu.

Seifur átti nokkur einkennistákn en þau algengustu voru eldingin;Ægisskjöldur
sem gerður var úr geitarskinni og hrukku af honum eldingar þegar hann var
hristur; og örninn, konungur fuglanna.

Margir helstu kappar grískrar goðafræði taldir synir hins mikla guðs, svo sem
Herakles, Perseifur og Mínos. Seifur heimsótti ástkonur sínar í hinum ýmsu
gervum, t.d. birtist hann Ledu í svanslíki, Evrópu sem naut og Danáu sem
gullregn.

Hera var eiginkona Seifs og því drottning himnanna. Grikkir hugsuðu sér hana sem
virðulega og þokkafulla konu, mikileyga og fagurlokkaða. Hera var verndargyðja
hjónabandsins en hefur einnig verið ákölluð sem fæðingargyðja. Heru líkaði ekki
sérstaklega vel við ástarbrölt bónda síns og átti til að ofsækja ástmeyjar hans
og hin óskilgetnu börn hans.



https://is.wikipedia.org/wiki/Gr%C3%A6nh%C3%B6f%C3%B0aeyjar

Grænhöfðaeyjar (portúgalska: Cabo Verde) eru eyjaklasi í Norður-Atlantshafi um
570 kílómetra undan vesturströnd Afríku. Eyjarnar voru óbyggðar þegar Portúgalar
uppgötvuðu þær á 15. öld og gerðu þær að miðstöð fyrir þrælaflutninga. Eyjarnar
heita eftir Grænhöfða á vesturströnd Senegals.

Samkvæmt opinberum portúgölskum skjölum uppgötvaði António de Noli eyjarnar árið
1456. Hann var gerður að landstjóra eyjanna og fyrstu landnemarnir settust þar
að árið 1462. Eyjarnar urðu miðstöð þrælaverslunarinnar á Atlantshafi og
ríkidæmi þeirra dró að sjóræningja. Francis Drake rændi höfuðborg eyjanna
Ribeira Grande árið 1585. Eftir árás Frakka árið 1712 hnignaði borginni og Praia
tók við hlutverki höfuðborgar árið 1770. Þegar þrælaversluninni tók að hnigna
versnaði efnahagur eyjanna sem þó voru áfram mikilvæg höfn. Sjúkdómar og eldgos
á fyrri helmingi 20. aldar leiddu til þurrka og hungursneyðar. Óánægja með
nýlendustjórnina leiddi til sjálfstæðisbaráttu í byrjun 20. aldar. Eftir fall
ríkisstjórnar Salazars í Portúgal neyddust Portúgalir til að veita eyjunum
sjálfstæði. Sjálfstæðisflokkur Grænhöfðaeyja kom á flokksræði og ríkti til 1990
þegar flokksræði var afnumið og fyrstu frjálsu kosningarnar haldnar.

Ísland veitti Grænhöfðaeyjum verulega þróunaraðstoð á 9. og 10. áratug 20. aldar
og skipaði sendiherra þar frá 1979 til 1993.

Á Grænhöfðaeyjum eru 22 sveitarfélög (concelhos) sem skiptast í 32 sóknir
(frequesias) frá nýlendutímanum:



https://is.wikipedia.org/wiki/Geirfugl

Geirfugl (fræðiheiti Pinguinus impennis) er útdauð fuglategund af álkuætt.
Geirfuglinn var allt að 70 cm hár, vóg um 5 kg og var ófleygur. Í útliti líktist
geirfuglinn nokkuð mörgæsum, en er ekki af sömu ætt. Geirfuglinn var góður
sundfugl og nærðist einkum á fiski. Útbreiðslusvæði geirfuglsins voru
strandsvæði Norður-Atlantshafsins.

Geirfuglinn var algengur víða í Norður-Atlantshafinu allt fram á 16. öld, en
veiði gekk grimmt á stofninn. Lengst lifði geirfuglinn af við Ísland, en síðustu
tveir geirfuglarnir voru drepnir í Eldey 3. júní 1844. Einhverjar sögur fara af
því að til geirfugls hafi sést eftir það, einkum á Grænlandi allt fram á sjötta
áratug 19. aldar, en óvíst er um áreiðanleika þeirra sagna.

Geirfuglaveiðar voru stundaðar fyrr á öldum og farið út í eyjar þar sem
geirfuglar lifðu. Í Íslandslýsingu sem talin er vera eftir Odd Einarsson biskup
er þessi lýsing á slíkum veiðum: „Þegar fiskimenn fara þangað til fuglatekju,
verða þeir fyrir árásum fugla þessara, sem ráðast á komumenn í þéttri fylkingu
og með feiknakrafti og troða þá niður, nema mennirnir sjái við árásinni með því
að drepa nokkra hina fremstu í fylkingunni. Þá snúa hinir frá og leggja á
flótta,og er þá fyrirhafnarlítið að taka þá á undanhaldinu."

Framan af var geirfugl veiddur til matar, en þegar fuglinum fór að fækka
verulega fóru safnarar og náttúrugripasöfn að borga háar fjárhæðir fyrir fuglinn
og má segja að það hafi verið hinn endanlegi dauðadómur tegundarinnar. Um 80
uppstoppaðir geirfuglar hafa varðveist til dagsins í dag. Einn þeirra má finna á
Náttúrufræðistofnun Íslands, en hann fékkst á uppoði í London 1971 að
undangenginni landssöfnun. (Sjá Geirfuglsmálið.)

Carl Franz Siemsen kaupmaður í Reykjavík var umboðsmaður fyrir ýmsa erlenda
vísindamenn og söfn. Árið 1844 er honum falið að ná í geirfugl og bauð hann
bændum í Höfnum 300 krónur fyrir dauðan eða lifandi geirfugl. Það varð til þess
að 4. júní 1844 fóru fjórir á stað til Eldeyjar og sjá þar tvo geirfugla sem
sátu á klettasnös og sneru þá úr hálsliðnum.



https://is.wikipedia.org/wiki/Gamli_s%C3%A1ttm%C3%A1li

Gamli sáttmáli var samkomulag Íslendinga við Hákon gamla, Noregskonung.
Sáttmálinn var gerður 1262 og fól hann það í sér, að konungur Noregs væri
jafnframt konungur Íslands og að Íslendingar væru skattþegnar Noregskonungs. Á
móti skuldbatt Noregskonungur sig til þess að halda uppi siglingum til Íslands
og skyldu ekki færri en sex skip koma til Íslands frá Noregi árlega með
nauðsynjavarning. Þótti þetta vera misjafnlega efnt af hálfu Noregskonungs. Ekki
var lokið við að undirrita samninginn fyrr en árið 1264 þegar Magnús lagabætir
var orðinn konungur í Noregi, og er því venjan að tala um að Íslendingar hafi
gengið Noregskonungi á hönd árið 1262/64.

Konungur taldi Gamla sáttmála fallinn úr gildi eftir Kópavogsfundinn 1662 og
þegar frelsisbarátta Íslendinga stóð sem hæst á 19. öld undir forystu Jóns
Sigurðssonar forseta, vísaði hann oftar en ekki til ákvæða Gamla sáttmála og
hélt því alltaf fram að hann væri í fullu gildi, þó að það væri mjög umdeilt.
Þetta var samt hans sterkasta vopn og ásamt öðrum reyndist það bíta.



https://is.wikipedia.org/wiki/Finnska

Finnska (suomi) er tungumál rúmlega fimm milljóna manna, aðallega í Finnlandi en
einnig í Bandaríkjunum og Svíþjóð. Finnska tilheyrir flokki finnsk-úgrískra
tungumála, en málaflokkurinn nær yfir landsvæði frá Noregi, inn í Síberíu og
Karpatafjöll. Þessi málaflokkur nær einnig yfir tungumál eins og ungversku og
eistnesku.

Saga fólksins og tungumálsins í Finnlandi er mörgum nokkuð viðkvæmt
viðfangsefni. Finnska, eins og mörg önnur tungumál, hefur orðið fyrir miklum
menningaráhrifum frá öðrum löndum um langt skeið og er enn í þróun. Hin rétta
saga tungumálsins er dularfull og jafnframt forvitnileg. Þar til nýlega var því
haldið fram að forfeður þeirra Finna, sem nú byggja Finnland, hafi numið þar
land fyrir um tvö þúsund árum og hafi komið úr austri. En núverandi tilgátur
staðhæfa að Finnland hafi þegar verið byggt fólki fyrir um níu þúsund árum.

Finnska virðist eiga rætur að rekja langt aftur til fortíðar. Sú finnska, sem
töluð er af innfæddum í dag, er hinsvegar nokkuð nýleg smíð en ritmálið var búið
til á 16. öld. Nútímafinnska kom til sögunnar á 19. öld og er sprottin af
sterkri hreyfingu þjóðernissinna. Þegar Finnland varð sjálfstætt ríki árið 1917
varð Finnland að ríki þar sem töluð eru tvö tungumál, finnska og sænska. Þessi
tvö tungumál teljast nú bæði opinber tungumál Finnlands þrátt fyrir að finnska
sé ríkjandi í landinu (um 300.000 hafa sænsku að móðurmáli).

Í finnsku er hvorki tiltekinn né ótiltekinn greinir. Fleirtala er mynduð með
viðskeytinu -t í nefnifalli og þolfalli -t eða -i- eða báðum í eignarfalli og -i
í öllum öðrum föllum. Ef persónulegu eigendaviðskeyti er bætt við nefnifall eða
þolfall í fleirtölu er t-viðskeytið ekki notað og fleirtölumerking látin
skiljast af samhenginu. Nafnorð hafa fimmtán föll: nefnifall, þolfall,
eignarfall, verufall, deildarfall, áhrifsfall, íverufall, úrferðarfall,
íferðarfall, nærverufall, sviptifall, áferðarfall, aðferðarfall, samvistarfall
og fjarverufall. Stafsetning er næsta stafrétt, það er að segja lítill sem
enginn munur er á því hvernig málið er ritað og talað. Sérhljóðin a, o og ö eru
eins og í íslensku, [i] er borið fram sem í, [e] sem i og [ä] (a með tvípunkti)
sem e, [y] sem u og [u] sem ú. Samhljóðin [b], [g] og [f] koma aðeins fyrir í
nýlegum tökuorðum, það er að segja þessi hljóð eru ekki til í orðum af finnskum
uppruna.



https://is.wikipedia.org/wiki/El%C3%ADsabet_2._Bretadrottning

Elísabet 2. (fullt nafn: Elizabeth Alexandra Mary, fædd 21. apríl 1926) er
drottning og þjóðhöfðingi Antígva og Barbúda, Ástralíu, Bahamaeyja, Barbados,
Belís, Kanada, Grenada, Jamaíku, Nýja Sjálands, Papúu Nýju Gíneu, Sankti
Kristófer og Nevis, Sankti Lúsíu, Sankti Vinsent og Grenadíneyja, Salómonseyja,
Túvalú, og Bretlands.

Þar að auki er hún höfuð breska samveldisins, æðsti yfirmaður ensku
biskupakirkjunnar og breska heraflans og lávarður Manar. Þessum embættum hefur
hún gegnt síðan faðir hennar Georg 6. lést árið 1952. Hún er þjóðhöfðingi um 125
milljón manna.

Elísabet var eldri dóttir Alberts hertoga af York og konu hans, Elísabet
Bowes-Lyon. Þegar hún fæddist var ekkert sem benti til þess að hún yrði
framtíðarþjóðhöfðingi Bretlands. Ríkisarfinn var eldri bróðir föður hennar,
Játvarður prins af Wales, og allir bjuggust við að hann gengi í hjónaband og
eignaðist börn. Hann varð að vísu konungur 1936 en sagði af sér seinna sama ár
og þá varð faðir Elísabetar konungur, þvert gegn vilja sínum, og tók sér nafnið
Georg 6. Elísabet stóð þá næst til ríkiserfða þar sem hún átti engan bróður. Hún
fékk þó ekki titilinn prinsessa af Wales.

Eiginmaður hennar er Filippus prins, hertogi af Edinborg, og gengu þau í
hjónaband 1947. Þau eru bæði afkomendur Kristjáns 9. Danakonungs og Viktoríu
Bretadrottningar. Saman eiga þau fjögur börn en þau eru í aldursröð: Karl, prins
af Wales, (sem er ríkisarfi), Anna prinsessa, Andrés prins, hertogi af York og
Játvarður prins, jarl af Wessex.



https://is.wikipedia.org/wiki/Einokunarverslunin

Einokunarverslun Dana á Íslandi var verslunareinokun danskra kaupmanna á Íslandi
á 17. og 18. öld. Hún átti rætur í kaupauðgisstefnunni og var tilgangurinn með
henni að efla danska kaupmannastétt og danska verslun gegn Hansakaupmönnum í
Hamborg, og auka völd danska konungsins á Íslandi. Einokunartímabilið hófst árið
1602 og stóð til ársloka 1787. Verslað var á tuttugu (síðar 25) kauphöfnum,
samkvæmt föstum taxta sem ákveðinn var af konungi. Kaupmenn skiptu kauphöfnunum
milli sín fyrir vissa leigu, en Vestmannaeyjar voru leigðar út sér fyrir hærra
verð. Kaupmönnum var bönnuð þátttaka í annarri atvinnustarfsemi á Íslandi fram
til 1777.

Á tímum einokunarverslunarinnar voru það oft sömu kaupmenn sem stunduðu sömu
kauphafnir ár eftir ár. Þetta leiddi til þess að þeir byggðu vöruskemmur
(lagera) sem voru læstar yfir veturinn. 1777 var ákveðið, samkvæmt tillögu Skúla
Magnússonar að kaupmenn skyldu hafa fasta búsetu á Íslandi. Voru þá reistar
vöruskemmur og íbúðarhús fyrir kaupmennina, fjölskyldur og starfslið í öllum
kauphöfnum. Áður höfðu nokkrir kaupmenn, eins og t.d. kaupmaðurinn á Eyrarbakka
byggt sér íbúðarhús. Einnig máttu kaupmenn þá fjárfesta í annarri
atvinnustarfsemi.



https://is.wikipedia.org/wiki/Egilssta%C3%B0ir

Egilsstaðir eru bær sunnan Lagarfljóts á Fljótsdalshéraði, skammt frá
Lagarfljótsbrú. Frá miðri 20. öld hefur bærinn þróast hratt sem helsta
verslunar- og þjónustumiðstöð Austurlands, enda mætast þar þjóðvegir úr öllum
áttum.

Í skrifuðum heimildum er getið um Egilsstaði sem þingstað frá fimmtándu öld.
Getið er um Eyvindará í Droplaugarsonasögu og Fljótsdælu.

Þéttbýlismyndun á Egilsstöðum má rekja til Jóns Bergssonar (1855-1923),
stórbónda, sem lagði grunninn að aukinni verslun og þjónustu á Egilsstaðabýlinu
með byggingu á stóru íbúðarhúsi þar í upphafi 20. aldar. Húsið var einnig nýtt
til ferðaþjónustu. Jón keypti jörðina Egilsstaði í lok 19. aldar vegna
staðsetningar en hann á að hafa sagt: „Hér verða vegamót“, sem reyndust orð að
sönnu. Ásamt öðrum hafði Jón einnig frumkvæði að stofnun Kaupfélags Héraðsbúa
(KHB) með aðsetur þar árið 1909. Brýr yfir Lagarfljót og Eyvindará og „akbraut"
yfir Fagradal fylgdu í kjölfarið. Í framhaldinu var póst- og símaþjónustu fyrir
austurland valinn staður á Egilsstöðum.

Árið 1947 var stofnað kauptún að frumkvæði stjórnvalda, með lögum frá Alþingi.
Var það einsdæmi á þeim tíma að stjórnvöld hefðu forgöngu um stofnun nýs
sveitarfélags og að byggðinni væri valinn staður af skipulagsnefnd ríkisins með
þeim ásetningi að þar rísi þéttbýli. Kauptúnið varð hluti af nýjum hreppi,
Egilsstaðahreppi, og lögðu nágrannahrepparnir Vallahreppur og Eiðahreppur land
til hans. Í lögum um stofnun Egilsstaðahrepps var ákveðið að hreppurinn skyldi
ná yfir jarðirnar Egilsstaði, Kollsstaði og Kollsstaðagerði í Vallahreppi og
jarðirnar Eyvindará, Miðhús og Dalhús ásamt eyðibýlinu Þuríðarstöðum í
Eiðahreppi. Land undir kauptúnið var tekið eignarnámi úr landi Sveins Jónssonar
á Egilsstöðum og greitt af ríkissjóði samkvæmt mati.

Við stofnun sveitarfélagsins var fjöldi íbúa aðeins 110 manns. Bærinn fór fljótt
að vaxa og dafna og hafði íbúafjöldinn tífaldast árið 1980, og nam þá 1.133
manns. Egilsstaðir fengu kaupstaðarréttindi sem Egilsstaðabær árið 1987. Í
ársbyrjun 2011 hafði íbúafjöldi Egilsstaða tvöfaldast á þrem áratugum og nam
hann þá 2.257 manns.

Hinn 7. júní 1998 sameinaðist Egilsstaðabær Vallahreppi, Skriðdalshreppi,
Eiðahreppi og Hjaltastaðarhreppi undir nafninu Austur-Hérað. Austur-Hérað varð
svo hluti Fljótsdalshéraðs árið 2004.



https://is.wikipedia.org/wiki/Dyflinn

Dyflinn, Dyflinni eða Dublin (írska Dubh Linn eða Baile Átha Cliath, enska
Dublin) er höfuðborg og jafnframt stærsta borg Írska Lýðveldisins. Hún stendur
við miðja austurstönd Írlands við árósa Liffey-ár, í Dyflinnarsýslu. Dyflinni
hefur verið höfuðborg Írlands síðan á miðöldum.

Stóra Dyflinnarsvæðið vísar til Dyflinnarsýslu, Dun Laoghaire-Rathdown, Fingal,
Kildare, Meath, Suður-Dyflinnar og Wicklow, en fólk ferðast enn lengri leiðir
til þess að komast til vinnu.

Íbúafjöldi Dyflinnar var 527.612 við manntal 2011, en Dyflinnarsýsla hafði
1,122,821 íbúa og alls voru 1,565,446 íbúar á stóra Dyflinnarsvæðinu.

Orðsifjafræði orðsins Dyflinn eða Dublin er á þá leið að það sé komið af Dubh
Linn (írska: „Svartipollur“ eða „Svartalón“), sem er rétt nafn sýslunnar. Í
forneskju var ‚bh‘ ritað ‚ḃ‘, þ.e. ‚b‘ með punkti fyrir ofan, og er það borið
fram eins og ‚v‘. Í hinni normönskuskotnu ensku hvarf þessi punktur og þær
framburðarupplýsingar sem honum fylgdu, og um síðir varð úr samsetta orðið
„Dublin“. Sumir hafa þó haldið því fram að Dyflinn sé af Norrænum uppruna, af
orðunum „djúp lind“. Þetta er þó ólíklegt þar sem nafnið Dubh Linn varð til áður
en víkingar komu til Írlands. Í íslensku er orðið kvenkyns og beygist þannig:
Dyflinn, Dyflinni, Dyflinni, Dyflinnar. Þess má geta að vanalega er orðið dubh
ritað sem duff í germönskum málum, samanber bæina Carryduff og Gulladuff.

Á nútímaírsku heitir borgin Baile Átha Cliath, sem merkir „Bærinn við
grindavaðið“. Allt frá tímum Rómverja hafði verið þorp á þessum stað. Um 840
náðu víkingar yfirráðum í borginni og stofnuðu þar konungdæmi, sem segja má að
hafi staðið að nafninu til 1171, með nokkrum hléum. Mikilla írskra áhrifa gætti
þó í borginni, einkum eftir 1036.

Árið 980 vann Mael Sechnaill II, hákonungur Írlands, sigur á Ólafi kvaran við
Tara, og átta árum síðar, 988 náði hann Dyflinni á sitt vald. Miða margir Írar
upphaf borgarinnar við það. Norrænir konungar sátu þó áfram í borginni, en völd
þeirra minnkuðu verulega og írsk áhrif jukust.



https://is.wikipedia.org/wiki/Carolus_Linnaeus

Carolus Linnaeus eða Carl von Linné (23. maí 1707 – 10. janúar 1778) var sænskur
grasafræðingur og læknir sem lagði grunninn að nútímaflokkunarfræði lífvera.
Hann er líka álitinn einn af upphafsmönnum vistfræðinnar og mikilvægur boðberi
upplýsingarinnar á Norðurlöndum.

Hann lærði grasafræði við Háskólann í Lundi og varð sannfærður um að lykillinn
að flokkun blóma lægi í fræflum og frævum þeirra. Um þetta skrifaði hann ritgerð
sem fékk honum stöðu aðstoðarprófessors við háskólann. Hann fékk styrk til
rannsókna í Lapplandi, sem þá var að miklu leyti ókannað, og ritaði eftir þá
reynslu bókina Flora Lapponica sem kom út árið 1737.

Eftir þetta flutti Linné til Hollands þar sem Jan Frederik Gronovius sýndi honum
drög sín að bók um flokkunarfræði, Systema Naturae. Í bókinni voru langar
latneskar lýsingar sem notaðar voru á þeim tíma, svo sem „physalis amno
ramosissime ramis angulosis glabris foliis dentoserratis“ styttar í tveggja
nafna kerfi þar sem fyrra nafnið á við ættkvísl og það síðara á við tegund:
Physalis angulata. Slíkt tveggja nafna kerfi hafði verið fyrst notað af
Bauthin-bræðrum, Gaspar Bauthin og Johann Bauthin, 200 árum fyrr, en það var
Linné sem gerði notkun þess almenna meðal líffræðinga.

Linné giftist 1739 og tveimur árum síðar fékk hann stöðu við læknisfræðideild
Uppsalaháskóla, en skipti fljótlega yfir í stöðu innan grasafræðinnar. Hann hélt
áfram vinnu sinni við flokkun lífvera og færði sig út í flokkun spendýra og
steinda.

1757 var hann aðlaður af Adolf Friðrik Svíakonungi og tók upp nafnið „von
Linné“. Faðir hans hét upphaflega Nils Ingemarsson en hafði tekið upp
eftirnafnið Linnaeus (linditré) eftir ættaróðalinu Linnegård þar sem honum þótti
það betur hæfa presti.



https://is.wikipedia.org/wiki/Bygg

Bygg (fræðiheiti: Hordeum vulgare) er mikilvæg kornafurð af grasaætt sem er
ræktuð bæði til manneldis og skepnueldis. Árið 2006 var bygg í fjórða sæti yfir
mest ræktuðu kornafurðir heims. Bygg er komið af villibyggi (Hordeum spontaneum)
sem vex í Mið-Austurlöndum. Bygg er gjarnan slegið sem grænfóður.

Bygg er aðallega ræktað á Íslandi til að kornþroska en einnig sem grænfóður eða
sem skjólsæði með grasfræi. Stundum er það ræktað eitt og stundum í blöndu með
vetrarrepju. Bygg sem á að slá sem grænfóður má rækta með vetrarrýgresi. Á
Íslandi er eingöngu ræktað sumarbygg. Bygg sem heilsæði er slegið í lok
kornfyllingar en áður en kornið fer að þorna. Grænfóðurbygg eða byggheilsæði
getur gefið þurrefnisuppskeru sem nemur 5-12 þurrefnistonnum á hektara en
kornuppskera af byggi er venjulega milli 2,5 til 6 þurrefnistonn á hektara. Bygg
er best að rækta í móajarðvegi eða sendinni jörð. Sýrustig jarðvegs þarf að vera
hátt. Sáð er um 200 kg á ha ef eingöngu er sáð byggi. Sáðdýpt er 2 -4 sm.

Bygg þarf að meðhöndla til að það þoli langa geymslu og mygli ekki og skemmist
og þarf þurrefni að vera að minnsta kosti 86%. Bygg er einkum þurrkað á tvennan
hátt með stíuþurrkun og með færiþurrkun (þurrksíló) en með þeirri aðferð er
byggið þurrkað í turnum og fært um á meðan á þurrkun stendur. Bygg er einnig
votverkað með ýmsum hætti, aðallega með að súrsa það í loftþéttum geymslum og
opnum geymslum með og án þess að nota própíonsýru. Bygg þarf að vera þurrt
(þurrefni ekki minna en 60%) og útiloka þarf súrefni til að náttúruleg súrsun
takist vel. Oft er notuð própíonsýra við verkun byggs í lofttæmdum geymslum og
eru notaðir 5 lítrar af sýru í hvert tonn af byggi. Hægt er að auka geymsluþol
byggs í yfirbreiddri stæðu (bing, stíum eða gryfjum) með því að blanda í arð
própíonsýru en við slíka vinnslu þarf meira magn af sýru og að tryggja jafna
dreifingu og gæta hreinlætis við þreskingu og slátt. Lútun er öfugt ferli við
sýringu eða súrsun en með því brotnar lignin í kornskurninni niður og byggið
verður auðmeltara. Sterkjan í byggingu verður aðgengilegri og ekki nauðsynlegt
að vals eða grófmala kornið. Þrjár aðferðir eru við lútun en það eru votlútun,
þurrlútun og ammóníakmeðhöndlun. Möltun er aðferð til að búa til malt úr bygi
með að láta fræ spíra en þá myndast ensím eða hvatar sem brjóta niður sterkjuna
í fræforðanum. Þegar korn hefur verið maltað er það notað til ölgerðar.



https://is.wikipedia.org/wiki/Bolungarv%C3%ADk

Bolungarvík er kaupstaður á Vestfjörðum og sjálfstætt sveitarfélag, við
samnefnda vík, yst í Ísafjarðardjúpi. Hún er ein elsta verstöð landsins og er
stutt í góð fiskimið. Áður en bærinn fékk kaupstaðarréttindi hét sveitarfélagið
Hólshreppur. Þann 1. janúar 2016 var íbúarfjöldi Bolungarvíkur 904 manns.
Bolungarvík er næstfjölmennasti bærinn á Vestfjörðum og þriðja fjölmennasta
sveitarfélagið á eftir Vesturbyggð (1013 íbúar) og Ísafjarðarbæ(3623 íbúar).

Bolungarvík er nyrsta byggð við sunnanvert Ísafjarðardjúp. Handan Djúpsins blasa
við Vébjarnarnúpur, Jökulfirðir og Grænahlíð. Við austanverðan bæinn er mikil
sandfjara sem nefnist Bolungarvíkursandur og nær hann að Ósánni sem stendur við
sveitabæinn Ós undir Óshyrnu. Víkin sem bærinn Bolungarvík stendur við er að
mestu umlukin háum, bröttum og skriðurunnum fjöllum. Fjallið Traðarhyrna gnæfir
yfir kaupstaðnum. Ysti hluti þess nefnist Traðarhorn og er mestur hluti
byggðarinnar undir því. Nokkur snjóflóðahætta er úr fjallinu og hefur þar verið
reistur snjóflóðavarnargarður. Fjallið Ernir er fyrir miðri Víkinni, en úr honum
falla oft firnamikil snjóflóð. Norðan við hann er Tungudalur og Hlíðardalur
gengur inn úr honum. Sunnan Ernis gengur Syðridalur, en í honum er
Syðridalsvatn. Óshyrna er ysti hluti Óshlíðar þar sem áður var samgönguleið
Bolvíkinga. Í Óshyrnu er er þekktur strandklettur Þuríður, en hann er kenndur er
við landnámskonuna Þuríði sundafylli. Undir Óshyrnu er Ósvör. Þar var fyrr á
öldum mikil verstöð sem hefur verið endurgerð og er þar nú verbúð og minjasafn.

Bolungarvík var ein helsta verstöð í Ísafjarðardjúpi allt fram á 20. öld. Róið
var frá Bolungarvíkurmölum og svonefndum Grundum og úr Ósvör. Á 17. öld munu
20-30 skip hafa róið úr Bolungarvík og um aldamótin 1900 réru um 90 skip þaðan.
Margar verbúðir voru í Bolungarvík en þar mun aldrei hafa risið eiginlegt
sæbýlahverfi. Í byrjun 18. aldar voru 18 verbúðir í víkinni.

Það var Þuríður sundafyllir sem nam land í Bolungarvík, en til er skemmtileg
saga um það hvernig hún varð seinna að steini. Þuríður átti soninn Völustein og
eru til götur í Bolungarvík sem heita eftir þeim mæðginum.

Samgöngur Bolvíkinga landleiðina hafa löngum verið erfiðar og þar hafa orðið
fjölmörg slys. Lengst af var farið um Óshlíð, sem er hættuleg leið, brött og
skriðurunnin og hafa þar orðið fjölmörg slys á fólki. Fyrr á öldum var farið
gangandi eftir götuslóða í hlíðinni. Fyrir aldamótin 1900 var slóðinn ruddur og
reynt að halda honum við eftir það. Vegna grjóthruns og sjávarrofs reyndist það
erfitt. Á vetrum var vegurinn ófær vegna svellalaga og snjóflóða og neyddist
fólk þá til að feta fjöruna. Byrjað var að ryðja bílveg um Óshlíð 1946 og var
hann tekinn í notkun haustið 1949. Þar með var komið á vegasamband við Ísafjörð
og tenging við þjóðveginn. Óshlíðarvegur þurfti mikið viðhald og var hættuleg og
ótrygg samgönguleið. Mikið framfaraskref var því tekið þegar Bolungarvíkurgöng,
sem tengja saman Bolungarvík og Hnífsdal, voru tekin í notkun 25. september
2010. [Bækur 1] [bækur 1]

Tilvísunar villa: <ref> tag er til fyrir hóp tilvísana undir nafninu "Bækur".
Annaðhvort finnst ekkert sambærilegt <references group="Bækur"/> tag, eða að það
vanti að loka taginu með </ref>. Tilvísunar villa: <ref> tag er til fyrir hóp
tilvísana undir nafninu "bækur". Annaðhvort finnst ekkert sambærilegt
<references group="bækur"/> tag, eða að það vanti að loka taginu með </ref>.



https://is.wikipedia.org/wiki/Ben%C3%ADn

Benín er ríki í Vestur-Afríku og var áður kallað Lýðveldið Dahómey eftir
konungsríkinu Dahómey sem Frakkar lögðu undir sig 1892-1894. Landið á stutta
strandlengju við Benínflóa, sem áður var þekktur viðkomustaður þrælasala, og
dregur nafn sitt af honum. Landið á landamæri að Tógó í vestri, Nígeríu í austri
og Búrkína Fasó og Níger í norðri. Höfuðborgin er Porto Novo en aðsetur
stjórnarinnar er í Cotonou.

Nafnið Benín var ekki valið út af Konungsríkinu Benín (eða Benínborg) sem var
þar sem Nígería er nú, heldur heitir landið eftir Benínflóa sem strönd landsins
liggur að. Í Benín var hið öfluga konungsríki Dahómey og landið hét það til
ársins 1975 þegar nafninu var breytt til að gæta hlutleysis gagnvart ólíkum
þjóðflokkum í landinu (Dahómey var fyrst og fremst konungsríki Fonfólksins).

Konungsríkið Dahómey var stofnað á 17. öld með samruna nokkurra þjóðflokka á
sléttunni við Abómey hugsanlega vegna þess þrýstings sem stafaði frá starfsemi
evrópskra þrælasala við ströndina. Menning konungsríkisins var hernaðarleg og
drengir fengu herþjálfun frá unga aldri. Dahómey var líka frægt fyrir
úrvalssveitir herkvenna sem voru nefndar Ahosi eða „mæður okkar“ á málinu
fongbe. Þessi áhersla á herþjálfun gerði það að verkum að Dahómey var kallað
„litla svarta Sparta“ af evrópskum höfundum eins og Richard Francis Burton.
Mannfórnir voru algengar þar sem þrælar og stríðsfangar voru afhöfðaðir við
hátíðleg tækifæri.

Dahómey tók þátt í hinni blómlegu þrælaverslun og gerðist byssuríki sem seldi
þræla fyrir evrópsk vopn. Ströndin var kölluð „þrælaströndin“ þar sem þrælar
voru aðalútflutningsvaran á þessu svæði. Þrælasölunni hnignaði engu að síður frá
stofnun Dahómey og fjöldi þræla minnkaði stöðugt, meðal annars vegna
mannfórnanna, og síðar vegna þess að þrælasala varð ólögleg í flestum
Evrópuríkjum. Síðasta portúgalska þrælaskipið sigldi frá Benínflóa árið 1885.

Auk Dahómey voru ýmis önnur samfélög á því svæði sem síðar varð Benín, þar á
meðal margir þjóðflokkar sem töluðu jórúbamál og voru í samskiptum við skylda
hópa þar sem Nígería er nú. Þessir þjóðflokkar áttu oft í stríði við Dahómey
þótt sumir þeirra væru hluti af konungsríkinu. Um miðja 19. öld tók Dahómey að
missa tök sín á svæðinu sem gerði Frökkum kleift að leggja landið undir sig (með
hjálp Jórúba) árið 1892. 1899 varð landið hluti af nýlendunni Frönsku
Vestur-Afríku, sem Dahómey. 1958 fékk landið heimastjórn sem Lýðveldið Dahómey
og fullt sjálfstæði fylgdi 1. ágúst 1960.

Næstu tólf árin fylgdu átök milli ólíkra þjóðflokka. Í hverjum landshluta komu
fram leiðtogar eins og Sourou Apithy, Hubert Maga og Justin Ahomadegbé. 1970
sættust þeir á að stofna forsetaráð eftir að ofbeldisverk höfðu truflað
kosningarnar það ár. 1972 var forsetaráðinu steypt af stóli með valdaráni
hersins undir stjórn Mathieu Kérékou. Hann kom á marxísku stjórnkerfi undir
herforingjastjórn og landið var endurnefnt Alþýðulýðveldið Benín. 1979 var
herforingjastjórnin leyst upp og kosningar haldnar. Seint á 9. áratugnum tók
Kérékou að færa stjórnkerfi landsins í átt til markaðsbúskapar eftir miklar
efnahagsþrengingar. 1991 tapaði hann kosningum fyrir Nicéphore Soglo en vann
aftur árið 1996 og með naumindum 2001. 2006 bauð hann sig ekki fram vegna
takmarkana á lengd stjórnartíma forseta, og hlaut mikið lof fyrir að reyna ekki
að breyta stjórnarskránni til að geta setið lengur líkt og svo margir aðrir
afrískir forsetar höfðu gert.

Í Benín er forsetaræði þar sem forseti Benín er bæði þjóðhöfðingi og höfuð
ríkisstjórnarinnar og er kosinn í almennum kosningum til fimm ára í senn.
Núverandi stjórnkerfi er skipað í stjórnarskránni frá 1990 en áður var
stjórnkerfið í marx-lenínískum anda. Á þingi Benín sitja 83 þingmenn úr nokkrum
stjórnmálaflokkum sem eru kosnir til fjögurra ára í senn.

Benín er Vestur-Afríkuríki sem liggur frá bugðu á Nígerfljóti að Benínflóa sem
er hluti Gíneuflóa í Atlantshafinu. Landið er nokkurn veginn jafnhátt alls
staðar og stærstur hluti þess eru mýrlendar eða skógi vaxnar hásléttur. Í
norðurhlutanum eru þurrar gresjur. Flestir íbúanna búa nálægt ströndinni í suðri
þar sem stærstu borgirnar, Porto Novo og Cotonou eru.

Stærsta borgin, viðskiptamiðstöð landsins og aðsetur stjórnarinnar er Cotonou.
Hafnarbærinn Ouidah sem áður var mikilvægur þrælamarkaður, er hin andlega
höfuðborg þeirra sem aðhyllast vúdútrú. Abómey, fyrrum höfuðborg Dahómey, er enn
aðsetur konungs Fonfólksins.

Benín skiptist í tólf umdæmi (départements) og 77 sveitarfélög. Upphaflega voru
umdæmin sex en 1999 var hverju þeirra skipt í tvennt. Nýju umdæmin sex eru ekki
með neinn höfuðstað.

Efnahagslíf Benín er enn frumstætt og byggist að mestu á sjálfsþurftarbúskap,
baðmullarframleiðslu og staðbundinni verslun. Landsframleiðslan hefur vaxið um
5% á ári að jafnaði síðustu ár en fólksfjölgunin hefur jafnað þann vöxt að
mestu. Verðbólga hefur hjaðnað síðustu ár. 2001 hóf ríkisstjórnin
einkavæðingarferli meðal annars vegna þrýstings frá erlendum lánadrottnum.

Í Benín búa nokkrir tugir þjóðflokka með tungumál sem tilheyra öllum þremur
afrísku málaættunum; níger-kongómál, níló-saharamál og afróasísk mál. Þau
síðastnefndu eru töluð af Hásamönnum sem flestir búa í norðurhlutanum en
níló-saharamálin eru töluð af Dendimönnum sem eru afkomendur þeirra sem stofnuðu
Songhæveldið meðfram Nígerfljóti. Stærsti einstaki þjóðflokkurinn er Fonfólkið
sem telur um 1,7 milljónir manna en þar á eftir koma hinir ýmsu hópar
Jórúbamanna (um 1,2 milljónir).

Meirihluti landsmanna aðhyllist hefðbundin trúarbrögð, ýmist andatrú eða vúdútrú
sem talin er hafa borist til Brasilíu og Karíbahafsins frá strandhéruðum Benín.
Íslam og Kristni eiga sér stóra hópa fylgjenda (um 15% íbúa landsins hvor).



https://is.wikipedia.org/wiki/Bahamaeyjar

Samveldi Bahamaeyja er eyríki á eyjaklasa sem telur um 700 eyjar og sandrif í
Atlantshafi, rétt austan við Flórídaskaga í Bandaríkjunum, fyrir norðan Kúbu og
Hispaníólu og vestan við Turks- og Caicoseyjar sem tilheyra sama eyjaklasa.

Upphaflega voru eyjarnar byggðar Lúkíum (Aravökum). Talið er að Kristófer
Kólumbus hafi fyrst lent í Nýja heiminum á eyjunni San Salvador í eyjaklasanum
en Spánverjar stofnuðu aldrei nýlendu á eyjunum. Þeir rændu þó fólki þaðan sem
þeir seldu í þrældóm á Hispaníólu. Árið 1648 settust enskir landnemar frá
Bermúda að á eyjunni Eleuthera. Eyjarnar voru griðastaður sjóræningja þar til
þær urðu bresk krúnunýlenda árið 1718. Eftir Sjálfstæðisstríð Bandaríkjanna
flutti breska stjórnin marga konungssinna til Bahamaeyja þar sem þeir fengu
landareignir og hófu plantekrubúskap. Eftir að Bretar gerðu þrælahald ólöglegt
flutti Breski flotinn þræla sem þeir höfðu frelsað af þrælaskipum í Atlantshafi
til eyjanna. Þangað flúðu líka svartir þrælar frá Flórída. Árið 1973 urðu
eyjarnar sjálfstætt ríki innan Breska samveldisins með Bretadrottningu sem
þjóðhöfðingja.

Bahamaeyjar eru eitt af auðugustu ríkjum Ameríku þegar miðað er við verga
landsframleiðslu á mann. Ferðaþjónusta stendur ein undir 60% af vergri
landsframleiðslu Bahamaeyja. Fjármálaþjónusta er um 15% af landsframleiðslu. 70%
íbúa búa á eyjunni New Providence þar sem höfuðborgin Nassá stendur. New
Providence heyrir undir ríkisstjórn eyjanna.

Fyrir utan New Providence, sem heyrir beint undir ríkisstjórn Bahamaeyja,
skiptast eyjarnar í 31 stjórnsýsluumdæmi:



https://is.wikipedia.org/wiki/BBC

British Broadcasting Corporation yfirleitt skammstafað sem BBC er stærsta
útsendingarfyrirtæki í heimi hvað varðar áhorfendur og tekjur. BBC er
ríkisútvarp Bretlands og um 23.000 manns starfa hjá fyrirtækinu. Höfuðstöðvar
fyrirtækisins eru í Westminster í London. Reksturinn kostar um 4 milljarða
breskra punda á ári. Aðaltilgangur fyrirtækisins er útsending í Bretlandi,
Ermarsundseyjum og á Mön. BBC er sjálfstandandi ópinbert útsendingarfyrirtæki
sem er rekið undir Royal Charter. Meginhluti fjárfestingar BBC kemur frá
sjónvarpsgjaldi, sem allir í Bretlandi er eiga sjónvarps- eða útvarpstæki verða
að borga. Hvert ár tilgreinir breska ríkisstjórnin þetta gjald, sem er samþykkt
í breska þinginu.

Fyrir utan Bretland hefur útvarpsstöðin BBC World Service verið sent út síðan
hún var stofnuð undir nafninu „BBC Empire Service“ desember 1932. Hún er send út
bæði beint og í öðrum útvarpsstöðum, auk þess er hún send út í sjónvarpi og á
netinu. Þó að stöðin notir sömu aðstöður og bresku útvarpsstöðvarnar er hún ekki
fjármögnuð eingöngu með sjónvarpsgjaldi heldur beinum styrkjum frá bresku
ríkisstjórninni. Þessir styrkir eru aðsklinir sjónvarpsgjaldinu en að undanförnu
lagt hefur verið fram að nokkur fjármögnun fyrir World Service ætti að koma frá
því. Það er líka sérstakur framkvæmdastjóri hjá stöðinni.

Auk þeirra tekna frá sjónvarpsgjaldi og styrkjum fyrir World Service fær BBC
peninga frá verslunarfyrirtækinu sínu BBC Worldwide. Tilgangur fyrirtækisins er
að selja sjónvarpsþætti, að gefa út tímarit eins og Radio Times og að gefa út
bækur. BBC fær nánari tekjur frá fyrirtækinu BBC Studios and Post Production
(áður hét BBC Resources Ltd) sem framleiðir sjónvarpsþætti.

BBC var stofnað sem einkahlutafélag 18. október 1922 undir nafni British
Broadcasting Company Ltd og var heimsins fyrsta ríkisútvarp. Þetta fyrirtæki var
stofnað af hópi sex samskiptafyrirtækja: Marconi, Radio Communication Company,
Metropolitan-Vickers, General Electric, Western Electric og British
Thomson-Houston, til þess að senda út tilraunaútvarpssendinga. Fyrsta sendingin
var 14. nóvember sama ár frá stöðinni 2LO í Marconi House í London. British
Broadcasting Company Ltd var stofnað af British General Post Office (GPO). Þessu
fyrirtæki var lokið 1. janúar 1927 og stofnað var nýtt almannafyrirtæki undir
nafni British Broadcasting Corporation og því var gefið Royal Charter.

BBC tekur fram að þeirra markmið er „að upplýsa, mennta og skemmta“, og er
einkunnarorð sitt „Nation Shall Speak Peace Unto Nation“. Skjaldarmerki með
örnum og ljónum var líka tekið í notkun þegar nýja fyrirtækið var stofnað.



https://is.wikipedia.org/wiki/B%C3%BAdapest

Búdapest er höfuðborg Ungverjalands og jafnframt miðpunktur, stjórnmála,
menningar, viðskipta, iðnaðar og samgangna fyrir Ungverjaland í heild sinni.
Árið 1873 sameinuðust borgirnar á bökkum Dónár, Buda og Óbuda á hægri bakkanum,
þeim vestari, og Pest á vinstri bakkanum, þeim eystri í eina borg, Búdapest. Nú
er borgin sú sjötta stærsta innan Evrópusambandisns. Rúmlega 1.735.711 manns búa
(1. janúar 2013) í borginni sem er nokkru færri en á hátindi íbuafjölda um
miðjan níunda áratug 20. aldarinnar en þá bjuggu rúmlega 2,1 milljón manns í
borginni.

Rómverjar reistu bæinn Aquincum, 89 e.Kr. á grunni fornra keltneskrar byggðar
nærri því sem síðar varð Óbuda, frá 106 fram undir lok 4. aldar e. Kr. var
bærinn miðpunktur svæðisins sem kallaðist lægri Pannonia. Pest varð vettvangur
Contra Aquincum (ellegar Trans Aquincum), staðar af minna mikilvægi. Nafnið Pest
(eða Peshta) er talið upprunnið af tyrknesku tungumáli. Svæðið varð heimahagar
ýmsra slavneskra hópa.

Í kringum árið 900 komu ungverjar austan úr mið asíu og settust að þar sem nú er
Ungverjaland og stofnuðu konungsríkið Ungverjaland einni öld síðar. Endurbygging
Pest gekk fljótt fyrir sig að aflokinni innrás Mongóla árið 1241, en Buda, varð
höfuðborg Ungverjalands árið 1361.

Yfirtaka Ottoman-veldisins á mest öllu Ungverjalandi á 16. öld tafði vöxt
borganna, en þær féllu Tyrkjum í skaut árið 1541. Austurríki undir stjórn
Habsborgara endurheimti borgirnar 1686, frá 1526 höfðu Habsborgararnir jafnframt
verið Konungar Ungverjalands, þótt þeir hefðu misst yfirráð yfir landinu að
mestu.

Pest óx hraðar á 18. og 19. öld. Meðan íbúafjöldi Pest tuttugufaldaðist
fimmfaldaðist íbuafjöldinn einungis hinumeginn Dóná.

Ungverjar komu á fót byltingarstjórn árið 1849 og voru ekki hrifnir af
endurreisn Habsborgarvaldsins og fengu loks sjálfstjórn innan
Austurríska-Ungverska keisaradæmisins. Samanlagður íbúafjöldi borganna
sjöfaldaðist frá 1840 til 1900 og varð 730.000 manns.

Á tuttugustu öldinni var mestur vöxtur í úthverfum borgarinnar, sérstaklega í
Újpest og Kispest, með auknum hlut borgarinnar í iðnaðarframleiðslu landsins.
Mannfall Ungverja í Fyrri heimsstyrjöldinni og missir tveggja þriðju landsvæðis
síns tafði vöxtinn einungis um stundarsakir, en Búdapest var orðin höfuðborg í
smærra en fullvalda ríki. 1930 var íbúatalan komin í eina milljón og því til
viðbótar bjuggu 400.000 manns í úthverfum.

Milli 20% og 40% af 250,000 gyðingum í Búdapest féllu fyrir Nasistum og Boga
kross hreinsunum 1944 og 1945. [1], [2] Engu að síður er Búdapest með hæsta
hlutfall gyðinga af evrópskum borgum.

1. janúar 1950, var landsvæði Búdapest stækkað umtalsvert. Borgin bætti fyrir
skaðann sem hún hlaut í umsátri Sovíetmanna 1944 á sjötta og sjöunda áratugnum
og var með því skólabókardæmi um nýtanleika í byggingarstíl fremur en fegurð,
sem afleiðing kommúnistastjórnarinnar (1947–1989) upp frá 1960. frá 1980 hefur
íbúum borgarinnar líkt og landsins farið fækkandi.

Upphaflega voru hverfin 10 við sameiningu borganna þriggja 1873. 1950 var
Búdapest sameinuð nokkrum nágrannasveitarfélögum og hverfin urðu 22. Nú eru
hverfin 23, 6 í Buda, 16 í Pest and 1 á eyjunni milli þeirra.



https://is.wikipedia.org/wiki/Austur-Kong%C3%B3

Austur-Kongó (République Démocratique du Congo, þýtt sem Lýðræðislega Lýðveldið
Kongó) er land í Mið-Afríku og þriðja stærsta land álfunnar. Það hefur áður
heitið Belgíska Kongó, Kongó-Kinsasa og Saír (til 1997). Það á landamæri að
Vestur-Kongó í vestri, Mið-Afríkulýðveldinu og Súdan í norðri, Úganda, Rúanda,
Búrúndí og Tansaníu í austri, og Sambíu og Angóla í suðri. Aðgangur að sjó er um
40 km breiða ræmu við Gíneuflóa.

Elstu mannvistarleifar í Kongó eru um 80.000 ára gamlar. Þar risu ríki eins og
Lundaríkið, Lubaveldið og Konungsríkið Kongó við ósa Kongófljóts. Fyrsti
Vesturlandabúinn sem kannaði vatnasvið Kongófljóts var Henry Morton Stanley sem
síðar aðstoðaði Leópold 2. konung Belgíu við að gera landið að einkanýlendu
sinni sem hann kallaði Fríríkið Kongó. Leópold kom á gúmmíplantekrum og stýrði
nýlendunni af mikilli grimmd sem hneykslaði alþjóðasamfélagið. Að lokum féllst
Belgíustjórn á að taka stjórn nýlendunnar yfir vegna þrýstings frá öðrum
Evrópuríkjum. Austur-Kongó fékk sjálfstæði árið 1960 og fyrsti forseti landsins
var Patrice Lumumba. Árið 1965 leiddi Joseph Mobutu leiddi herforingjabyltingu
gegn honum. Árið 1971 breytti hann nafni landsins í Saír. Mobutu var
einræðisherra og nýtti aðstöðu sína til að hagnast persónulega á auðlindum
landsins. Í kjölfar borgarastyrjaldarinnar í Rúanda braust borgarastyrjöld út í
austurhluta landsins sem lyktaði með því að Mobutu flúði land og nafni landsins
var aftur breytt. Önnur styrjöldin í Kongó hófst árið 1998 og stóð til 2003.
Eftir að stríðinu lauk hafa reglulega blossað upp staðbundin átök í landinu.
Kynferðisofbeldi er útbreitt, og sjúkdómar og hungursneyðir herja á íbúana.

Íbúar Austur-Kongó eru yfir 75 milljónir talsins. Landið er nítjánda
fjölmennasta land heims og það fjórða fjölmennasta í Afríku. Í landinu búa um
200 þjóðarbrot sem flest tala bantúmál. Frumbyggjar landsins eru pygmíar sem eru
aðeins um 600.000. Um 95% íbúa landsins eru kristnir, þar af um helmingur
rómversk-kaþólskir. Landið á miklar náttúruauðlindir og er stærsti
kóbaltframleiðandi heims en langvinnur ófriður hefur orðið til þess að íbúar
landsins eru með einar lægstu meðaltekjur í heimi.

Landinu er skipt í tíu héruð og eitt borgarhérað. Héruðin skiptast svo í umdæmi
sem skiptast í landsvæði.



https://is.wikipedia.org/wiki/Arist%C3%B3teles

Aristóteles (gríska: Αριστοτέλης Aristotelēs; 384 – 7. mars 322 f.Kr.) var
forngrískur heimspekingur frá borginni Stagíru. Hann var nemandi Platons og
kennari Alexanders mikla. Aristóteles er, ásamt Platoni, af mörgum talinn
áhrifamesti hugsuður í vestrænni heimspeki. Hann var einnig mikilvirkur
vísindamaður og fékkst við flestar greinar vísinda síns tíma. Hann skrifaði
fjölmargar bækur m.a. um rökfræði (fræðigrein sem hann fann upp), verufræði,
frumspeki, eðlisfræði, sálfræði, líffræði, líffærafræði, lífeðlisfræði,
dýrafræði, grasafræði, mælskufræði, skáldskaparfræði, siðfræði, stjórnmálafræði
og sögu heimspekinnar fram að hans tíma. Bróðurhluti þess efnis sem Aristóteles
skrifaði hefur týnst, enduruppgötvast og týnst á ný í gegnum aldirnar. Talið er
að aðeins um fimmtungur af verkum hans hafi varðveist.

Aristóteles fæddist í borginni Stagíru við austurströnd Kalkidíku (í dag
Makedónía skammt frá Þessaloniki). Faðir hans hét Níkómakkos og móðir hans
Fæstis. Níkómakkos var líflæknir, þ.e. einkalæknir, Amyntasar III frá Makedóníu.
Aristóteles hlaut uppeldi sem var samboðið aðalsstéttinni, 17 ára gamall var
hann sendur til Aþenu til að stunda nám við Akademíu Platons. Þar var
Aristóteles í tæpa tvo áratugi. Hann yfirgaf Akademíuna eftir að Platon lést
árið 347 f.Kr. Þá ferðaðist hann ásamt Xenokratesi, kennara við Akademíu
Platons, og heimsótti meðal annars hirð Hermeiasar frá Atarnevs í Litlu Asíu og
dvaldi þar í þrjú ár. Aristóteles ferðaðist um Asíu og grísku eyjarnar ásamt
Þeófrastosi, skólafélaga Aristótelesar frá Akademíu Platons. Þeir fóru meðal
annars til Lesbeyjar, þar sem þeir stunduðu rannsóknir í grasafræði og
dýrafræði. Aristóteles kvæntist frænku (eða dóttur) Hermeiasar, Pyþías. Hún ól
honum dóttur sem var nefnd Pyþías eftir móður sinni. Skömmu eftir að Hermeias
lést fékk Aristóteles boð um að gerast kennari Alexanders, sonar Filipposar II
frá Makedóníu.

Aristóteles varði nokkrum árum í Makedóníu þar sem hann kenndi ekki aðeins
Alexandri en einnig tveimur verðandi konungum: Ptólemajosi I Sóter og
Kassandrosi. Aristóteles sneri að því loknu aftur til Aþenu og stofnaði hinn
fornfræga skóla Lýkeion árið 335 f.Kr. Þar kenndi hann og stundaði rannsóknir
næstu tólf árin. Þegar Pyþías, kona hans, lést tók Aristóteles saman við
Herpyllis frá Stagíru. Hún ól honum soninn Níkómakkos. Í Suda, grískri
alfræðiorðabók um Forn-Grikkland frá tíundu öld, er því haldið fram að
Aristóteles hafi átt í kynferðislegu sambandi við ungan strák eins og tíðkaðist
á þeim tíma.

Talið er að Aristóteles hafi samið mörg eða flest rita sinna á þessum tíma. Hann
samdi fjölmargar samræður en einungis brot eru varðveitt úr þeim. Varðveitt rit
hans eru ritgerðir og fyrirlestradrög sem voru ekki ætluð útgáfu. Meðal þeirra
mikilvægustu má nefna Eðlisfræðina, Frumspekina, Siðfræði Níkómakkosar,
Stjórnspekina, Um sálina, Um skáldskaparlistina og rökfræðiritin sem kallast
einu nafni Organon.

Aristóteles lagði stund á nær allar greinar vísinda síns tíma, þar á meðal
eðlisfræði, stjörnufræði, hagfræði, fósturfræði, landafræði, jarðfræði,
veðurfræði, grasafræði, dýrafræði og líffærafræði. Í heimspeki fjallaði hann um
siðfræði, stjórnspeki, rökfræði, vísindaheimspeki, frumspeki, sálfræði,
fagurfræði, mælskufræði og guðfræði. Hann fékkst einnig við bókmenntarýni.

Eftir að Alexander lést árið 323 f.Kr. jókst andúð á Makedóníu í Aþenu.
Evrymedon nokkur sakaði Aristóteles um að virða ekki guðina. Aristóteles flúði
þá borgina og hélt til Evboju. Kvaðst hann ekki leyfa Aþeningum að syndga
tvisvar gegn heimspekinni og átti þar við örlög Sókratesar. Hann lést ári síðar
úr veikindum. Í erfðaskrá sinni bað hann um að verða grafinn við hlið konu
sinnar.

Fræðimenn eru ekki allir á einu máli um hvernig heimspeki Aristótelesar
þróaðist. Sumir telja að hann hafði í upphafi verið undir meiri áhrifum frá
Platoni en hafi síðar orðið ósammála læriföður sínum um flest. Aðrir telja að
Aristóteles hafi í upphafi verið um flest á öndverðum meiði við Platon en hafi
með tímanum orðið æ meira sammála honum.

Aristóteles fann upp rökfræðina sem fræðigrein. Enda þótt einhverjar framfarir
hafi orðið í rökfræði stóumanna á helleníska tímanum var rökfræði Aristótelesar
ríkjandi allt fram á 19. öld. Immanuel Kant sagði í Gagnrýni hreinnar skynsemi
að rökfræði Aristótelesar væri fullkomin og gæti ekki tekið neinum framförum.

Það sem í dag er kallað aristótelísk rökfræði kallaði Aristóteles sjálfur
rökgreiningu (analytike). Rit Aristótelesar um rökfræði eru sex talsins en saman
ganga þau undir nafniu Organon (eða Verkfærið). Þau eru:

Umsagnir fjalla um ólíkar gerðir umsagna sem eiga við hverju sinni. Um túlkun
skilgreinir meginhugtök eins og nöfn, sagnir, staðhæfingar, játanir, neitanir og
setningar og greinir frá meginatriðum háttarökfræðinnar, þ.e. hvernig
staðhæfingar (játanir og neitanir) um nauðsyn og möguleika tengjast. Í Fyrri og
Síðari rökgreiningunum er að finna ítarlega greiningu á rökhendum og sönnunum. Í
Almælum fjallar Aristóteles um meginatriðin í rökræðulistinni (díalektík) og
Spekirök fjalla um ýmsar rökbrellur sófistanna sem varast ber. Auk ritanna í
Organon fjallar Aristóteles um rökfræðitengd efni í fjórðu bók Frumspekinnar til
að mynda sannleikshugtakið, mótsagnarlögmálið og lögmálið um annað tveggja.

Aristóteles aðhylltist ekki frummyndakenninguna en hann gagnrýnir hana harkalega
víða í ritum sínum. Frumspeki hans byggðist hugmyndinni um verund og eiginleika.
Í Umsögnum segir Aristóteles að verund sé það sem er ekki sagt um neitt annað.
Eiginleikar eru hins vegar umsagnir verunda. Auk greinarmunarins á verundum og
eiginleikum liggur greinarmunurinn á formi og efni til grundvallar allri
frumspeki Aristótelesar. Ítarlegasta rannsókn Aristótelesar á verundum er í 7.
bók Frumspekinnar. Þar kemst hann að þeirri niðurstöðu að verund sé eining forms
og efnis. Efnið er megund verundarinnar en formið er raungerving hennar.

Siðfræði Aristótelesar var kerfisbundin dygðasiðfræði. Í mikilvægasta riti sínu
um siðfræði Siðfræði Níkomakkosar gerir Aristóteles ítarlega grein fyrir eðli
dygðarinnar og ræðir samband dygðar og hamingju eða farsældar (evdæmonía).
Aristóteles færði rök fyrir því að dygð væri meðalhóf tveggja lasta; til dæmis
væri hugrekki meðalvegur hugleysis og fífldirfsku sem gerandinn velur af réttum
ástæðum í samræmi við rétta sálarhneigð. Hann taldi enn fremur að dygðin væri
nauðsynleg forsenda farsældar en þó ekki nægjanleg forsenda. Í siðfræði
Aristótelesar liggur áherslan ekki á athöfnum manna heldur skapgerð þeirra, ekki
á því hvað þeir gera í tilteknum aðstæðum, heldur hvernig menn þeir eru, hvaða
kenndir og geðshræringar þeir hafa tilhneigingu til að upplifa, hvaða stjórn
þeir hafa á þeim og hvers konar athafnir þeir hafa tilhneigingu til þess að
velja. Dygðafræði Aristótelesar hvílir á sálarfræði hans og greiningu hans á
sálarlífi manna, til dæmis hvötum, löngunum og skapi, skynjun, skynsemi,
geðshræringum og breyskleika.

Í Stjórnspekinni fjallar Aristóteles um borgríkið og tengslin milli einstaklings
og ríkis. Aristóteles heldur fram lífhyggju um borgríkið og er (ásamt Platoni)
talinn einn fyrsti málsvari slíkrar kenningar. Hann taldi að borgríki væru eins
og lífverur fremur en eins og vélar og að stjórnmál gætu ekki gengið fyrir sig
án þess að allir hlutar borgríkisins virkuðu sem skyldi. Aristóteles taldi að
borgríkið væri náttúrulegt samfélag og mönnum eðlilegt að búa í borgríki. Hann
sagði að menn væru að eðlisfari borgríkisdýr (zoon politikon). Hann taldi enn
fremur að borgríkið væri meiri undirstöðustofnun en fjölskyldan og fjölskyldan
lægi á sama hátt til grundvallar lífi einstaklingsins. Aristóteles taldi þess
vegna ekki að tilurð ríkisins ætti rætur að rekja til tilraunar til þess að
forðast ranglæti eða til að tryggja efnahagslegt öryggi heldur urðu borgríki til
af því að það er eðlilegt ástand mannsins að búa í samfélagi af ákveðinni stærð
með öðrum mönnum og þannig yrðu til ákjósanleg og raunar nauðsynleg skilyrði
þess að maður gæti lifað hinu góða lífi.

Aristóteles var áhugasamur um flest öll svið mannlegrar þekkingar, eins og fram
kemur hér að ofan. Í sumum tilvikum fann hann beinlínis upp fræðigreinar sem
áttu síðar eftir að verða afar mikilvægar, svo sem rökfræði, líffræði og
sálfræði.

Kenningar hans á sviði raunvísinda reyndust sumar rangar, t.a.m. kemur fram í
bók hans Um tilurð dýra að konur hafi fleiri tennur en karlmenn. Sömuleiðis
hafði hann takmarkaðan skilning á eðlisfræði og taldi massameiri hluti falla
hraðar til jarðar, eins og fram kemur í Eðlisfræðinni. Einnig má rekja
jarðmiðjukenninguna, sem var víðtekin fram að miðöldum, til skrifa Aristótelesar
í Frumspekinni. Kaþólska kirkjan hélt upp skoðunum Aristótelesar, þ.á m.
jarðmiðjukenningunni, í margar aldir og taldi það villutrú að efast um þær.

Á hinn bóginn er margt býsna nákvæmt í vísindaritum Aristótelesar, ekki síst í
lýsingum hans á hinum ýmsu dýrategundum í líffræðiritum hans.

Aristóteles gerði sjálfur greinarmun á þeim ritum sínum sem voru ætluð
almenningi annars vegar („exóterísku ritin“) og hins vegar þeim sem voru ekki
ætluð almenningi („esóterísku ritin“). Að öllum líkindum hafa ritin sem ekki
voru ætluð almenningi verið ýmist fyrirlestrarglósur Aristótelesar sem hann las
fyrir nemendur sína eða rit sem hann dreifði einungis til náinna vina og
samstarfsmanna. Svo virðist sem ritin sem ætluð voru almenningi hafi öll
glatast. Mörg þeirra munu hafa verið í formi samræðna, líkt og ritverk Platons
og að öllum líkindum eru það þessi rit sem rómverski heimspekingurinn Marcus
Tullius Cicero hafði í huga þegar hann lofaði Aristóteles fyrir framúrskarandi
stíl sinn. Fræðimenn hafa átt erfitt með að ímynda sér að Cicero hafi átt við
eitthvert þeirra rita Aristótelesar sem nú eru varðveitt. Það er þó ekki
fullljóst til hvaða rita Cicero er að vísa og sumum hefur þótt knappur stíll
Aristótelesar í varðveittum ritum hans ágætur.

Ein spurning sem vaknar um varðveislu ritverka Aristótelesar er hvenær þau
ritverka hans sem voru ætluð almenningi týndust og hvernig stendur á því að þau
sem varðveitt eru, sem voru að líkindum um fimmtungur eða fjórðungur af
heildarverkum Aristótelesar, voru varðveitt. Sagan segir að við dauða
Aristótelesar hafi Þeófrastosi, nemanda hans og samstarfsmanni, áskotnast þau.
Hann hafi síðan fengið þau Neleifi frá Skepsis sem nam ritin á brott með sér frá
Aþenu til Skepsis þar sem erfingjar hans földu þau í helli þar til á 1. öld
f.Kr. en þá á Apellikon frá Teos að hafa uppgötvað þau, keypt þau og fært þau
aftur til Aþenu. Apellikon á að hafa reynt að gera við skemmdir í handritunum og
komu þá inn ýmsar villur í textann. Árið 86 f.Kr. þegar rómverski herforinginn
Lucius Cornelius Sulla hertók Aþenu komst hann yfir bókasafn Apellikons og hafði
það með sér frá Grikklandi til Rómar. Þar voru ritverk Aristótelesar gefin út um
árið 60 f.Kr. fyrst undir ritstjórn málfræðingsins Tyrranions frá Amisus og
síðar undir ritstjórn heimspekingsins Andrónikosar frá Ródos. Útgáfa
Andrónikosar er undirstaða allrar handritageymdar þeirra ritverka Aristótelesar
sem nú eru varðveitt.

Carnes Lord heldur að vinsældir þessarar sögu megi rekja til þess að hún reyni
að útskýra á rökréttan hátt þá staðreynd að skyndilega heyrist lítið sem ekkert
til aristótelíska skólans eftir miðja 3. öld f.Kr. og að á helleníska tímanum
hafi lítið þekkst til tæknilegra ritgerða Aristótelesar og svo skyndilegs
blómatíma aristótelískrar heimspeki á 1. öld f.Kr. Lord efast hins vegar um
sanngildi sögunnar.

Það er skoðun margra að heimspekikerfi Aristótelesar sé eitt það áhrifamesta í
sögunni. Auk þess fann hann upp fræðigreinarnar eins og rökfræði, líffræði og
sálfræði og hafði þannig óviðjafnanleg áhrif á bæði vestræna heimspeki og
vísindi. Að mati sagnfræðingsins Wills Durant hefur enginn annar heimspekingur
lagt jafn mikið af mörkum til upplýsingar heimsins. Breska heimspekingnum
Bertrand Russell þótti á hinn bóginn heimspeki Aristótelesar ekki rista nægilega
djúpt.

Aristóteles hafði í fyrstu áhrif á fylgjendur sína í skólanum Lýkeion, sem hann
stofnaði í Aþenu. Meðal nemenda Aristótelesar má nefna Aristoxenos, Díkajarkos,
Demetríos frá Faleron, Evdemos frá Ródos, Harpalos, Hefæstíon, Menon, Mnason frá
Fókis og Þeófrastos. Einnig ber að geta Alexanders mikla, sem var ef til vill
frægasti nemandi Aristótelesar og átti eftir að verða einn áhrifamesti
einstaklingur sögunnar.

Aristótelísk heimspeki átti sér verjendur allt fram á síðfornöld. Síðasti
aristótelíski heimspekingurinn, Alexander frá Afródisías, var að störfum um 200
e.Kr. Hann hafði svo töluverð áhrif nýplatonska heimspekinga og ritskýrendur í
síðfornöld.

Á miðöldum var Aristóteles oft nefndur einfaldlega „heimspekingurinn“ meðal
annars af Tómasi frá Akvínó. Kristnir hugsuðir, með Tómas frá Akvínó fremstan í
flokki, tvinnuðu saman kristnar kenningar og heimspeki Aristótelesar.
Afleiðingin varð meðal annars sú að á endurreisnartímanum þurftu vísindin að
hafa þó nokkuð fyrir því að losa sig undan kennivaldi Aristótelesar.

Sagt hefur verið að þýski heimspekingurinn Friedrich Nietzsche hafi þegið nær
alla stjórnspeki sína að láni frá Aristótelesi. Martin Heidegger setti fram nýja
túlkun á heimspeki Aristótelesar sem átti að réttlæta afbyggingu hans á
skólaspekilegri og heimspekilegri hefð.

Um miðja 20. öld hélt breski heimspekingurinn G.E.M. Anscombe fram
aristótelískri dygðafræði sem ákjósanlegri kosti en nytjastefna og kantísk
siðfræði, sem höfðu verið ríkjandi í siðfræði allt frá lokum 18. aldar. Aðrir
heimspekingar hafa fylgt í kjölfarið, svo sem Alasdair MacIntyre, Philippa Foot
og Rosalind Hursthouse. Dygðafræðin hefur síðan orðið ein af þremur
meginkenningum siðfræðinnar.

Heimspekingurinn og rithöfundurinn Ayn Rand sagði í útvarpsviðtali í þættinum
Night Call í mars árið 1969 að einungis Aristóteles hefði haft áhrif á hana
þegar hún skrifaði Atlas Shrugged.



https://is.wikipedia.org/wiki/Argon

Argon er frumefni með efnatáknið Ar og er númer átján í lotukerfinu. Í
andrúmsloftinu er um það bil 1% argon.

Argon er 2.5 sinnum uppleysanlegra í vatni heldur en nitur sem að hefur um það
bil sömu leysni og súrefni. Þetta mjög svo stöðuga efni er lit- og lyktarlaust í
bæði vökva- og gasformi. Engin þekkt sönn efnasambönd argons eru þekkt, sem er
ein af ástæðum þess að það var áður kallað óvirkt gas. Vísindamenn við Háskólann
í Helsinki lýstu myndun argon flúrsýru (HArF), sem er mjög óstöðugt efna samband
vetnis, flúors og argons, árið 2000, en það hefur ekki verið staðfest af öðrum.

Þó að engin efnasambönd af argon séu enn staðfest, getur argon myndað holefni í
vatni þegar argonatóm festast í grind af vatnssameindum. Útreikningar á tölvum
hafa sýnt fram á nokkur argonsambönd sem ættu að vera stöðug en hafa enga þekkta
leið til efnasmíði sem stendur.

Það er notað í lýsingu því að það hvarfast ekki við glóðarþræði í ljósaperum
jafnvel við mjög há hitastig og einnig í öðrum tilfellum þar sem að tvíatóma
nitur er óhentugt óvirkt gas. Geta má um önnur not, svo sem:



https://is.wikipedia.org/wiki/Abraham_Lincoln

Abraham Lincoln (12. febrúar 1809 – 15. apríl 1865) var bandarískur
stjórnmálamaður og sextándi forseti Bandaríkjanna á tímum Borgarastríðsins frá
1861 til 1865. Lincoln var meðlimur Repúblikanaflokksins.

Lincoln giftist Mary Ann (áður Todd) Lincoln árið 1842 og átti með henni fjóra
syni. Lincoln hlaut litla sem enga formlega menntun og var að mestu
sjálfmenntaður. Hann er þekktur fyrir stjórnkænsku sína og ræðusnilli en ein
frægasta ræða hans er Gettysborgarávarpið. Sú tveggja mínútna ræða sem hann hélt
til heiðurs föllnum hermönnum við vígslu hermannagrafreitsins í Gettysburg var
deilumál fyrst um sinn meðal fjölmiðla en í dag þykir hún hin mesta snilli. Í
lok þeirrar ræðu lét hann þessi fleygu orð falla:

Eitt helsta baráttumál Lincolns var að binda enda á þrælahald og varð það stór
þáttur í sigri hans í forsetakosningunum árið 1860. Þegar Lincoln tók við
embætti í mars 1861 voru sjö suðurríkjanna sem vildu halda áfram þrælahaldi búin
að segja sig úr lögum við Bandaríkin og stofnað með sér Sambandsríki Ameríku.
Bandaríska borgarastríðið eða þrælastríðið hófst 12. apríl 1861 og lauk 3. apríl
1865 með ósigri suðurríkjanna. Þó rétturinn til að stunda þrælahald hafi verið
deiluefnið sem leiddi til stríðsins var það þó ekki ástæða þess að þrælastríðið
var háð, því eining ríkisins var Lincoln alla tíð efst í huga. Árið 1863 gaf
Lincoln þrælum í suðurríkjunum frelsi með frelsisveitingunni (e: emancipation
proclamation).

Árið 1864, meðan stríðið var enn ekki útkljáð var Lincoln endurkjörinn forseti
með miklum yfirburðum. Sex dögum eftir að herir suðurríkjanna gáfust upp var
Lincoln hins vegar myrtur af leikaranum John Wilkes Booth en hann stóð með
Suðurríkjunum í Þrælastríðinu. Lincoln er einn fjögurra forseta Bandaríkjanna
sem hafa verið ráðnir af dögum meðan þeir sátu í embætti. Bandarískir
sagnfræðingar eru almennt þeirrar skoðunar að Lincoln sé einn áhrifamesti og
mikilvægasti forsetinn í sögu Bandaríkjanna.



https://is.wikipedia.org/wiki/%C3%9E%C3%B3rsh%C3%B6fn_(F%C3%A6reyjum)

Þórshöfn (færeyska: Tórshavn, í daglegu tali stytt í Havn) er höfuðstaður
Færeyja og langfjölmennasti bær landsins. Þann 1. Tórshavn) 2014 voru íbúarnir
12.410 en auk þess eru tveir af stærstu bæjum Færeyja, Hoyvík (3635 íbúar) Argir
(2043 íbúar) samvaxnir Þórshöfn og í sveitarfélaginu eru alls um 20.000 íbúar.

Þórshöfn er á austurströnd Straumeyjar (færeyska: Streymoy), stærstu eyjar
Færeyja, með útsýni yfir til Nólseyjar (færeyska: Nólsoy). Bærinn liggur í
skjóli af Nólsey og var því ein besta höfn í Færeyjum, auk þess sem hún er mjög
miðsvæðis og nýtur góðs að því. Norðvestan við bæinn er fjallið Húsareyn (347 m)
og í suðvestri er Kirkjubøreyn (351 m.) en handan þess er Kirkjubær. Umhverfi
Þórshafnar er með láglendari svæðum á eyjunum. Bæjarstjóri frá janúar 2017 er
Annika Olsen, Fólkaflokkinum.

Þórshöfn hefur hlotið nafn sitt áður en Færeyingar tóku kristni um árið 1000.
Víkin sem bærinn stendur við skiptist í Eystaravág og Vestaravág og er Þinganes
á milli þeirra. Þar var þing Færeyinga háð til forna að sumarlagi og nú er
aðsetur færeysku landstjórnarinnar þar.

Nær engar heimildir eru til um fyrstu 600 árin í sögu Þórshafnar en þó er ljóst
að þar var aldrei hefðbundið færeyskt þorp, Þórshöfn var alltaf verslunar- og
valdamiðstöð. Hún varð miðstöð norsku konungsverslunarinnar árið 1271. Samkvæmt
fornbréfi frá því ári skyldu tvö skip sigla árlega frá Björgvin til Þórshafnar
með salt, timbur og korn. Embættismenn settust þar að og Þórshöfn þróðist því á
annan hátt en aðrar færeyskar byggðir.

Enskir og þýskir sjóræningjar gerðu oft strandhögg í Færeyjum á 16. öld og því
var gripið til varna. Magnús Heinason barðist við sjóræningja og reisti um 1580
lítið virki við Þórshöfn, Skansinn, og varð þjóðhetja fyrir vikið. Þá bjuggu í
Þórshöfn um 100 manns. Tæpri öld síðar fékk Christoffer Gabel Færeyjar að léni
og bjó um sig í Þórshöfn og er Gablatíðin svonefnda, sem stóð frá 1655-1709
almennt álitin mesti niðurlægingartími Þórshafnar og raunar Færeyja allra.
Gabelættin og fylgifiskar hennar fóru illa með eyjarskeggja, skattpíndu þá og
okruðu á þeim. Margt er þó óljóst um þetta tímabil því mikið af skjölum brann
þegar flest hús á Þinganesi brunnu þegar púðurgeymsla sprakk árið 1673.

Ástandið í verslunarmálum batnaði þegar konungur yfirtók einokunarverslunina
árið 1708 en ári síðar dóu 250 af 300 íbúum Þórshafnar í bólusóttarfaraldri. En
á síðari hluta 18. aldar fór Þórshöfn að breytast í smábæ undir stjórn Niels
Ryberg, sem þá stýrði einokunarversluninni. Árið 1856 var einokuninni svo
loksins aflétt og urðu þá miklar breytingar á bæjarlífinu. Þórshöfn varð
kaupstaður og um leið höfuðstaður Færeyja árið 1866. Þá voru íbúarnir orðnir um
eitt þúsund. Árið 1900 voru þeir 1.656, 1950 5.607, árið 1975 11.329 og árið
1990 13.124 en fækkaði á næstu árum vegna kreppunnar og eru nú rúmlega 12.000.

Ný höfn var gerð árið 1929 og gátu þá stór skip lagst að bryggju í Þórshöfn. Nú
er bærinn miðstöð nútímalífs Færeyinga, þar er aðsetur landsstjórnar og helstu
menntastofnanna og flest stærri fyrirtæki starfa þar. Í Þórshöfn er
Fróðskaparsetur Føroya, sem er háskóli eyjanna, og þar er einnig verslunarskóli,
tækniskóli, sjómanna- og vélskóli og lýðháskólinn Føroya Fólkaháskúli.



https://is.wikipedia.org/wiki/%C3%8Dslenski_hesturinn

Íslenski hesturinn er hestakyn sem er skylt norska lynghestinum og er af
mongólskum uppruna. Víkingar fluttu með sér meðal annars skandinavíska hesta
þegar þeir settust að á Íslandi fyrir meira en 1000 árum síðan. Íslenski
hesturinn er ekki hár í loftinu miðað við mörg önnur hestakyn en aftur á móti er
hann óvenju sterkbyggður, heilsuhraustur, þrautseigur og veðurþolinn. Íslenski
hesturinn státar af jafnaðargeði og vingjarnlegu eðlisfari og fyrir það hefur
hann aflað sér mikillar aðdáunar. Einnig er hann sterkari á taugum heldur en
mörg stærri hestakyn [heimild vantar]. Aftur á móti getur hann verið þrjóskari
og óþekkari en aðrar hestategundir, enda ræktaður með það í huga að selflytja
fólk, sem kann ekki á hesta og verður því að vita sjálfur betur en knapinn hvað
rétt sé og hvert ferðinni sé heitið. Algengt er að íslenski hross nái 25 til 27
vetra aldri án heilsubrests, en þau getur orðið yfir 30 vetra. Hestar eru
félagsverur og vilja vera á beit með öðrum hestum. Íslenskir hestar gera ekki
miklar kröfur til fóðurs eða húsaskjóls. Innflutningur hesta til landsins er
bannaður vegna sóttvarna og hefur íslenski hesturinn verið einangraður í langan
tíma og þróast frá landnámi Íslands.

Íslenski hesturinn er þekktur fyrir sínar fimm ólíku gangtegundir; fet, brokk,
stökk, tölt og skeið. Tölt, sem er fjórtakta hliðarhreyfing, er ekki einstakt
fyrir íslenska hestinn. Töltið finnst í nokkrum hestakynjum í Norður-Ameríku,
Suður-Ameríku og í Asíu. Það sem hins vegar gefur íslenska hestinum sérstöðu, er
að enginn annar hestur er sýndur á fimm gangtegundum í keppni og sýningum.

Gangtegundirnar eru ekki eðlislægar öllum hestum og er þeim skipt upp í þrjá
flokka, alhliða hesta, klárhesta með tölti og klárhesta. Alhliða hestar eru með
allar fimm gangtegundirnar. Klárhestar með tölti eru ekki með skeið en hafa
allar hinar gangtegundirnar. Klárhestar geta svo aftur fetað, stokkið og brokkað
eins og önnur hestakyn, en bjóða ekki upp á tölt og skeið. Hreinir klárhestar
eru sjaldgæfir að verða. Yfirleitt er ein gangtegund ríkjandi hjá íslenska
hestinum en til eru hestar sem eru jafnvígir á allar gangtegundir.

Íslenski hesturinn hefur yfir 40 grunnliti og hundrað litaafbrigði frá leirljósu
að jörpu, frá muskóttu til móvindótts. Algengustu grunnlitir íslenska hestsins
eru tveir, rauður og brúnn og er sá rauði algengastur, en í mismunandi
blæbrigðum. Mikill fjölbreytileiki í lit er einnig í faxi og tagli íslenska
hestsins og ekki er alltaf sami litur á faxi og tagli hestsins. Litur á fótum
hestsins getur líka verið breytilegur.

Talið er að íslenski hesturinn hafi komið hingað til lands á landnámstímanum og
hefur hann aðlagast náttúru og veðurfari á Íslandi mjög vel. Landnámsmenn komu
með búfénað með sér frá Evrópu þar á meðal var úrval gæðinga.

Hrossin sem landnámsmenn komu með sér voru af ýmsum uppruna þó aðallega
germönskum. Heimildum ber ekki saman um hver uppruni íslenska hestsins er en
talið er að hann eigi sameiginlegan uppruna með norska lynghestinum og eigi þau
kyn ættir sínar að rekja til taminna hrossa í Mongólíu. Einnig kemur fram í
heimildum að íslenski hesturinn sé skyldur „equus caballus scandinavicus“
hrossakyni sem var upp í Norður-Evrópu á meðan aðrir telja hann náskyldan breska
smáhestinum Exmoor. Þrátt fyrir að íslenski hesturinn hafi verið að blönduðu
kyni til að byrja hefur hann þróast síðan á 11. öld án blöndunar við aðra
hestastofna og hefur hann því haldið ýmsum eiginleikum sem hafa tapast hjá öðrum
hestakynum.

Fyrr á tíðum var íslenski hesturinn kallaður „þarfasti þjóninn“. Íslenski
hesturinn sá meðal annars um að sækja ljósmóðurina og dró kistuna til kirkju og
má því segja að hann hafi fylgt manninum frá vöggu til grafar. En með tímanum og
tilkomu bílsins, árið 1904, hefur hlutverk íslenska hestsins breyst úr því að
vera burðardýr og ómissandi atvinnu- og samgöngutæki í að vera tómstundagaman en
gegnir hann þó enn mikilvægu hlutverki í göngum og leitum á haustin. Sama ár og
bílinn kom var fyrsta hrossaræktarfélagið á Íslandi stofnað.

Hrossarækt á auknum vinsældum að fagna í dag og er að finna mörg stór
hrossaræktarbú um landið ásamt því að fjöldi einstaklinga ræktar hross í smærri
stíl. Íslenski hesturinn var fluttur úr landi á fyrri hluta síðustu aldar sem
vinnuhestur. Upp úr 1950 hófst útflutningur á reiðhestum.

Íslenski hesturinn gegndi mikilvægu hlutverki á tímum víkinga í hernaði og var
góður hestur lífsnauðsynlegur stríðsmanni. Hesturinn var tákn um veldi víkinga
og var mikil virðing borin fyrir honum og oftar en ekki voru altygjaðir hestar
grafnir með stríðsmönnum sínum. Í Íslendingasögum er þess einnig getið að
íslenski hesturinn hafi verið gefin sem gjöf til konunga og fyrirmanna.

Í norrænni goðafræði skipaði hesturinn stórt hlutverk og var hann meðal annars
frjósemistákn og verndari skáldskapar. Hestar voru heilög dýr og var lögð mikil
rækt við þá. Frægasti hesturinn úr norrænum goðasögum er án efa hinn áttfætti
Sleipnir, hestur Óðins. Enn í dag eru áhrif norrænna sagna að finna í
hestasamfélaginu þar sem mörg hestamannafélög og fjöldi hesta bera nöfn sem koma
úr goðafræðinni.

Þegar kristni var lögtekin, á 10. öld, var bannað að borða hrossakjöt í kristni
erlendis, en Íslendingar tóku kristni með nokkrum skilyrðum, meðal annars því að
hrossakjötsát væri leyfilegt. Eftir því sem aldirnar liðu náði þessi erlendi
hugsanaháttur þó að skjóta rótum á Íslandi, og það að borða hrossakjöt var talið
ganga glæpi næst. Einstaka fátæklingar borðuðu hrossakjöt og hirtu ekki um
hjátrú en þeir sem gerðu það voru oftar en ekki fyrirlitnir og kallaðir
hrossakjötsætur.

Á fyrri hluta síðustu aldar voru íslenskir hestar fyrst fluttir úr landi
mestmegnis til Bretlandseyja og Danmerkur. Flestir voru þeir notaðir á
bóndabæjum eða í námum.

Útflutningur á íslenska hestinum skapaði verðmæta atvinnugrein, hrossarækt til
útflutnings. Hér á landi er að finna mörg stór hrossabú ásamt því að margir
einstaklingar rækta hross sér til ánægju.

Árið 1906 var haldin fyrsta kynbótasýningin hér á landi og hafa hrossaræktendur
síðan þá haft það að leiðar ljósi að bæta íslenska hestinn. Hrossarækt fer að
mestu fram á sumrin og er þá stóðhesti komið fyrir í stóðhestagirðingu með
hryssum. En aukning hefur verið á undanförnum árum í sæðingu og húsnotkun.



https://is.wikipedia.org/wiki/%C3%81landseyjar

Álandseyjar eða Áland (sænska Åland; finnska Ahvenanmaa) eru sjálfstjórnarsvæði
undir finnskum yfirráðum á Eystrasalti mitt á milli Svíþjóðar og Finnlands.
Álandseyjar telja í heildina um 6.500 eyjar og sker en hinir sænskumælandi íbúar
búa langflestir á stærstu eyjunni, Fasta Åland. Það var samkvæmt ákvörðun
Þjóðabandalagsins árið 1921 sem Álandseyjar fengu sjálfsstjórn en áður höfðu
íbúar eyjanna sóst eftir því að segja skilið við Finnland og verða hluti af
Svíþjóð.

Margir Álandseyingar vilja kjúfa sig frá Finnlandi og gerast sjálfstætt land.
Stjórnmálaflokkurinn Ålands Framtid eða Framtíð Álandseyja berst hart fyrir því
og hlaut 1.069 atkvæði (8,1 %) í þingkosningunum á Álandseyjum 2007 og fékk 2
þingmenn af 30.

Stjórn Álandseyja er í höndum landshlutastjórnar sem ber ábyrgð gagnvart
löngþingi Álandseyja. Landstjóri er fulltrúi finnsku ríkisstjórnarinnar. Að auki
eiga Álandseyjar einn fastan fulltrúa á finnska þinginu. .....



https://is.wikipedia.org/wiki/Vinstrihreyfingin_%E2%80%93_gr%C3%A6nt_frambo%C3%B0

Vinstrihreyfingin – grænt framboð er vinstrisinnuð stjórnmálahreyfing á Íslandi
sem var stofnuð þann 6. febrúar 1999. Auk hefðbundinnar félagshyggju og
sósíalisma á hún margt sameiginlegt með græningjaflokkum Evrópu í stefnu sinni.

Hreyfingin bauð fyrst fram í kosningum til Alþingis árið 1999 og fékk þá 6 menn
kjörna en í kosningunum 2003 tapaði hún einum manni og hafði þá 5. Í
Alþingiskosningunum árið 2007 jókst fylgi hreyfingarinnar verulega og fékk hún 9
þingmenn. Í Alþingiskosningunum árið 2009 voru 14 þingmenn kosnir á þing fyrir
Vinstrihreyfinguna – grænt framboð. Í þingkosningum árið 2013 fékk hreyfingin
10,9% og 7 þingmenn, sem var ívið meira en kannanir höfðu gefið til kynna.
Aðildarfélög hreyfingarinnar eru svæðisfélög hennar en einnig starfa innan
hennar bæði Ung vinstri græn og Eldri vinstri græn. Félagar í VG eru nú um fimm
þúsund talsins og er hreyfingin meðlimur Norræna Vinstri-Græna Bandalagsins.

Ung vinstri græn stofnuðu með sér formlegan samstarfsvettvang haustið 2000. Þó
svo að Ung vinstri græn séu ungliðahreyfing Vinstrihreyfingarinnar – græns
framboðs þá þýðir það ekki að UVG sé í einu og öllu sammála móðurflokknum. Þvert
á móti hefur verið lögð á það mikil áhersla í starfi ungliðahreyfingarinnar að
hún taki sjálfstæða afstöðu til allra mála því þannig veiti hún móðurflokknum
best aðhald. Ung vinstri græn starfa í flötu stjórnarfyrirkomulagi og hafa
sjálfstæða stefnuyfirlýsingu.

Á haustdögum 2005 var ákveðið í samráði við Steingrím J. Sigfússon, að gera
tilraun til að mynda hóp eldri borgara sem væru félagar eða stuðningsmenn
Vinstri grænna. Eldri vinstri græn hittast að meðaltali einu sinni í mánuði.

Kjörfylgi VG fór úr 21,7% í kosningum 2009 í 10,9% árið 2013, sem jafngildir
tæplega helmings fylgistapi. Á kjörtímabilinu var tekist á innanflokks um ýmis
erfið deilumál sem hreyfingin þurfti að taka afstöðu til í
ríkisstjórnarsamstarfi með Samfylkingunni (t.a.m. aðildarumsókn að
Evrópusambandinu, Icesave og stjórnarskrármálið). Sögðu fjórir þingmenn
hreyfingarinnar sig úr þingflokknum á kjörtímabilinu 2009 - 2013. Þá lét
Guðfríður Lilja Grétarsdóttir af þingmennsku um áramótin 2012 - 2013. Í
kosningunum 2013 tapaðist ekki síst fylgi út á landsbyggðinni. Í
Norðvesturkjördæmi fékk flokkurinn 22,8% í kosningunum 2009 og þrjá þingmenn
kjörna, þau Jón Bjarnason, Lilju Rafneyju Magnúsdóttur og Ásmund Einar Daðason.
Árið 2011 gekk Ásmundur Einar til liðs við Framsóknarflokkinn eftir deilur innan
hreyfingarinnar um Icesave og Evrópusambandsumsóknina. Jón Bjarnason sagði sig
úr þingflokki VG í upphafi árs 2013 og leiddi J-lista Regnbogans í
Norðvesturkjördæmi í kosningunum 2013. VG fékk 8,5% atkvæða í kjördæminu árið
2013 og Lilja Rafney náði kjöri sem jöfnunarþingmaður. Í Norðausturkjördæmi vann
VG ákveðinn varnarsigur, fékk tæp 16% atkvæða og tvo þingmenn kjörna. Í
Suðurkjördæmi hrundi fylgi hreyfingarinnar úr 17,1% árið 2009 í 5,9% árið 2013.
Það má að hluta til rekja til úrsagnar Atla Gíslasonar úr hreyfingunni. Í
höfuðborginni blasti fylgistap einnig við flokknum. Hreyfingin missti einn
þingmann í hvoru Reykjavíkurkjördæminu og hefur nú þrjá þingmenn í Reykjavík.
Ögmundur Jónasson náði kjöri í Suðvesturkjördæmi. Þar fékk hreyfingin 7,9%
atkvæða í kosningunum 2013 en hafði fengið 17,4% atkvæða í kosningunum 2009
þegar tveir menn náðu kjöri.



https://is.wikipedia.org/wiki/Vindur

Vindar eru loft á hreyfingu í lofthjúpi. Orsök vinda er þrýstistigull,
svigkraftur eða ójöfn hitun lofts við yfirborð. Þegar sólin hitar upp loft við
yfirborðið, þá léttist það og stígur upp og verður þá til lágþrýstisvæði. Þegar
hlýja loftið stígur dregur það með sér kaldara loft í neðri loftlögum og vindur
myndast. Háþrýstisvæði verður til þar sem loft kólnar mjög (til dæmis algengt
yfir Grænlandsjökli) og leitar því niður vegna þyngdar sinnar. Loft streymir út
á við frá háþrýstisvæðinu. Á norðurhveli jarðar blása vindar réttsælis umhverfis
hæð en rangsælis umhverfis lægð. Þessu er öfugt farið á suðurhveli jarðar. Þess
vegna er norðanátt á Íslandi ef hæð er yfir Grænlandi og lægð er á sama tíma
fyrir austan Ísland, svo að dæmi sé tekið. Að sama skapi skapast austanátt ef að
lægð er fyrir sunnan landið, en hæð fyrir norðan það.

Í veðurskeytum er gefinn vindhraði, oftast mældur í metrum á sekúndu (m/s) eða
hnútum (kn), sem eru mikið notaðir í sjómennsku og flugi og vindátt, sem gefin
er í bogagráðum. Beaufortkvarðinn er þó enn mikið notaður til að gefa vindhraða.
Veðurstofa Íslands, ásamt öðrum, mælir og skráir vinda á og umhverfis Ísland.



https://is.wikipedia.org/wiki/Vi%C3%B0ey

Viðey er stór eyja í Kollafirði rétt utan við Reykjavík. Hún er 1,7 km² að
flatarmáli og rís hæst 32 metra yfir sjávarmáli. Vesturhluti hennar er stór
höfði sem tengist megineynni um mjótt eiði og kallast Vesturey. Í eynni eru
Viðeyjarkirkja og Viðeyjarstofa. Í október 2007 var reist listaverkið
Friðarsúlan í eynni.

Talið er að búið hafi verið í eyjunni frá því fljótlega eftir landnám. 1225 var
þar stofnað klaustur af Ágústínusarreglu sem stóð til 1550. Síðar var rekið í
eynni bú frá Bessastöðum og síðar holdsveikraspítali. Um miðja 18. öld reisti
Skúli Magnússon það hús sem nú stendur í eynni og bjó þar frá 1754. 1817 keypti
Magnús Stephensen eyjuna og rak þar búskap og stofnaði þar prentsmiðju.

Hjallasker er sker í Viðeyjarsundi rétt vestan við Heimaey. Á háfjöru tengir
grandi skerið við eyna. Árið 1906 strandaði kútterinn Ingvar á skerinu og allir
um borð fórust.

1907-1914 var Milljónafélagið umsvifamikið í útgerð og skipaflutninga í eynni
sem ætlunin var að gera að umskipunarhöfn. Á þeim árum myndaðist í eynni um 100
manna þorp á Sundabakka á austurenda Viðeyjar. Kárafélagið keypti síðar eigur
Milljónafélagsins um 1920 þegar það síðarnefnda varð gjaldþrota og rak þar síðan
togaraútgerð og fiskvinnslu. Á þessum árum var Viðeyjarstöð einnig
umskipunarhöfn Sameinaða danska gufuskipafélagsins, þar var kolageymsla fyrir
dönsku varðskipin og birgðastöð og umskipunarhöfn DDPA-félagsins. Mikil
vatnssala var einnig í Viðey og salt- og kolasala. Seinna fór að halla undan
fæti. 1931 hætti Kárafélagið starfsemi og þorpið fór síðan alveg í eyði 1943.

Vatnstankurinn á Sundabakka er núna félagsheimili Viðeyinga (aðsetur
Viðeyingafélagsins).

Tvisvar hafa verið gerðar meiriháttar fornleifarannsóknir í Viðey. Á árunum
1986-1994 var grafið hjá Viðeyjarstofu og kirkjunni og komu þá í ljós leifar
bæjarhúsa frá víkingaöld, klausturtímanum og seinni öldum. Árin 2011-2012 var
gerð rannsókn í þorpinu á Sundabakka.

Uppgröfturinn var býsna stór á sínum tíma og þó að aðeins hluti bæjarstæðisins
væri grafinn upp komu í ljós allt að 20.000 gripir. Mikill fjöldi gripa stafar
m.a. af því að varðveisluskilyrði lífrænna leifa eru með besta móti í Viðey.
Jafnframt var þar samfelld búseta frá 10. öld til 20. aldar og á tímabilum mikil
umsvif í búskap. Aðaluppgraftarsvæðið var norðan við Viðeyjarstofu og virðist
hún hafa verið byggð framan við bæjarhús þau sem stóðu í Viðey á 18. öld.

Frjókornagreining benti til að búseta hafi hafist í Viðey um 900 en kjarr hélst
þar fram á 12. öld og hefur þess verið getið til að búseta hafi verið stopul í
eynni framan af, jafnvel aðeins árstíðabundin.

Eldaskáli var byggður á 10. eða 11. öld og er elsta uppgrafna húsið. Frá 11. eða
12. öld er einnig rúnakefli með áletrun sem ekki hefur tekist að ráða að fullu.
Á 13. öld var bætt við búri og sýruhúsi. Einnig var þá byggð stofa, og gerð
stutt göng á milli hennar og gamla skálans. Leifar af ónstofu, íveruherbergi með
stórum ofni byggðum inn í einn vegginn eru einnig tímasettar til 13. aldar og
hafa öll þessi ummerki verið túlkuð þannig að miklar breytingar hafi orðið á
húsakosti Viðeyjar einmitt um það leyti sem klaustrið var stofnað þar 1226.

Hinsvegar er ekki talið að sjálf klausturhúsin, t.d ábótastofa eða svefnhús séu
enn fundin í Viðey. Loftmyndir og jarðsjármælingar benda til að byggingaleifar
sé að finna undir sverði sunnan við Viðeyjarstofu og hefur þess verið getið til
að þar sé klausturhúsin að finna en ekki hefur verið grafið á þessum stað.

Vaxspjöldin voru fimm talsins, öll gerð úr viði. Meginhluti textans er á
hollensku en aðeins á einu spjalfinu er íslenska. Vegna hollenskunnar og
tímasetningar textans til síðmiðalda hefur verið stunfið upp á því aðGozewijn
Comhaer, hollenskur munkur og biskup í Skálholti, eða einhver úr fylgdarliði
hans gæti hafa komið með töflurnar til landsins.

Rústabrot sem fannst undir 18. aldar kirkju er talið vera leifar af
miðaldakirkju en kirkjur voru sjaldan fluttar úr stað við endurbyggingu. Stefna
miðaldarkirkjunar var frá austri til vesturs en núverandi kirkja snýr
norðaustur/suðvestur.

Grafir frá miðöldum lágu þétt saman og hafa að öllum líkindum verið teknar á
svipuðum tíma. Kistuleifar voru í fæstum gröfunum en ofan á einu kistuloki
fannst lauf úr blýi sem minnti á Maríulilju sem fundist hefur í Skálholti.
Hringur með innsigli fannst í einni gröfinni og unnt var að aldursgreina hann
til um 1500.

Greiningar á dýrabeinum gáfu til kynna að búskapur í Viðey hafi fyrst og fremst
byggst á nautgripum og sauðfjárrækt. Einnig fannst talsvert af fuglabeinum en
eftir því sem leið á miðaldir og eftir siðaskipti jókst hlutfall sjávarfangs
mjög í beinasafninu.

Fæðuval Viðeyinga var fjölbreytt. Efnahagur klaustursins hefur leyft munað á
borð við innfluttar hnetur og krydd en jafnframt áttu Viðeyingar skammt að sækja
fugl og fisk. Aðaluppistaðan í fæðunni hefur þó verið ýmis konar mjólkurmatur
eins og algengt var á Íslandi.

Klausturhald lagðist af við siðaskiptin um miðja 16. öld og var Viðey þá gerð að
„hospital“ og var sú stofnun rekin sem hálfgert útibú frá Bessastöðum. Yngsta
byggingarskeiðið sem rannsakað var tilheyrir þessu tímabili en þá stóð í Viðey
stórt og reisulegt hús, samtals um 30 m langt.

Grafir sem hafa sömu stefnu og núverandi kirkja hafa verið aldursgreindar til
18. og 19. aldar. Beinagrindurnar voru nú oftast nær kistulagðar. Beinin voru
vel varðveitt og var hægt að greina ýmsa sjúkdóma á þeim svo sem berkla og sull.

Meirihluti gripana sem grafnir voru upp eru innfluttar vörur. Mikið fannst af
kolum og eru þau að líkindum upprunin í Þýskalandi og jafnframt var mikið af
þýskum leirkerum grafið upp. Einnig eru dæmi um ensk og sænsk leirker. Lengra að
reknir gripir voru m.a. brennivínsflaska frá Nýju Jórvík og japanskt postulín.
Aðeins einn innlendur gripur kom upp úr haugunum og var það gosflaska.

Samkvæmt ritheimildum var mest flutt inn af vörum frá Danmörku á þessum tíma en
sorphaugarnir á Sundabakka benda til að þær vörur hafi að miklum hluta verið
framleiddar í Þýskalandi.

Ýmsar nytjajurtir vaxa í Viðey. Þar er mikið um vallhumal og hægt að finna
túnætisveppi. Víða um eyjuna vex kúmen. Skúli fógeti flutti kúmenjurtina til
Viðeyjar. Skúli mun hafa sótt það austur að Hlíðarenda, en Gísli Magnússon,
sýslumaður þar, einn af fyrstu íslensku náttúrufræðingunum jafnan nefndur Vísi
Gísli, mun hafa flutt plöntuna til íslands um 100 árum áður en Skúli settist að
í Viðey, þ.e. um 1660. Á haustin er oft farið í ferðir út í Viðey til að tína
kúmen.

Í Viðey eru nú tvö útilistaverk eftir heimsþekkta listamenn; Áfangar eftir
Richard Serra og Friðarsúlan eftir Yoko Ono.

Áfangar eftir bandaríska myndhöggvarann og mínimalistann Richard Serra er röð af
súlnapörum úr stuðlabergi sem liggja umhverfis Vestureyna. Verkið var sett upp
fyrir Listahátíð í Reykjavík 1992.

Friðarsúlan er verk eftir japansk-bandarísku listakonuna Yoko Ono, sett upp til
minningar um John Lennon árið 2007. Verkið er stór ljóskastari sem sendir
ljóskeilu upp í loftið frá sólarlagi til miðnættis tvo mánuði að hausti, frá
gamlársdegi til þrettánda og við vorjafndægur.

Frá 2005 til 2007 stóð verkið Blind Pavilion eftir Ólaf Elíasson ofan við
landstjórahúsið í Viðey. Það var lítill skáli með veggi úr hallandi mislitum
glerflötum. Verkið var upphaflega framlag Danmerkur til Feneyjatvíæringsins árið
2003.

Hildur Gestsdóttir 2004, The Palaeopathology of Iceland. Preliminary Report
2003: Haffjarðarey, Neðranes & Viðey, Fornleifastofnun Íslands FS225, Reykjavík.

Knirk, James E. 1994, 'Runepinnen fra Viðey.' Nytt om runer. Meldningsblad um
runeforskning nr 9, Oslo.

Knirk, James E. 2011, ‘The Viðey Rune-stick: Iceland’s earliest runic
inscription.’ Viking Settlements and Viking Society. Papers from the Proceedings
of the Sixteenth Viking Congress, S. Sigmundsson et al. eds., Reykjavík, 260-70.

Lucas, G. og Hreiðarsdóttur, E. (2012). The Archaeology of Capitalism in
Iceland: The View from Viðey. International Journal of Historical Archaeology,
16(3), 604–621. doi:10.1007/s10761-012 -0193-y.

Margrét Hallgrímsdóttir (1987), Fornleifarannsókn í Viðey 1987, Skýrslur
Árbæjarsafns, Reykjavík.

Margrét Hallgrímsdóttir (1989), Viðey. Fornleifarannsóknir 1988-1989, Ritröð
Árbæjarsafns 1, Reykjavík.

Margrét Hallgrímsdóttir (1991), 'Rannsóknir í Viðey. Vaxspjöld frá 15. öld
finnast við uppgröft rústa Viðeyjarklausturs.' Árbók hins íslenzka
fornleifafélags 1990, 91-132.

Margrét Hallgrímsdóttir (1991), 'The Excavations on Viðey, Reykjavík, 1987-1988.
A Preliminary report.' Acta Archaeologica 61, 120-25.

Margrét Hallgrímsdóttir. (1993). Húsakostur Viðeyjarklausturs. Um byggð í Viðey
fram á 18. öld (Cand.mag. ritgerð í sagnfræði). Háskóli Íslands, Reykjavík.

Margrét Hallgrímsdóttir (1994), Viðey. Fornleifarannsókn 1993, Ritröð
Árbæjarsafns 38, Reykjavík.

Steinunn Kristjánsdóttir (1994). Heiðnar og helgar minjar í Viðey. Áfangaskýrsla
Viðeyjarrannsókna 1994. Reykjavík: Árbæjarsafn.

Steinunn Kristjánsdóttir. (1995). Klaustureyjan á sundum. Yfirlit
Viðeyjarrannsóknar. Árbók hins íslenzka fornleifafélags 1994, 29–53.

Steinunn Kristjánsdóttir (1996). Trúarheimar mætast. Áfangaskýrsla
Viðeyjarrannsókna 1995. Reykjavík: Árbæjarsafn.

Þórgunnur Snædal (2003). 'Rúnaristur á Íslandi.' Árbók hins íslenzka
fornleifafélgs 2000-2001, bls. 5-68.



https://is.wikipedia.org/wiki/Ver%C3%B0trygging

Verðtrygging felst almennt í því að verð á vöru, þjónustu eða skuldbindingum sé
hækkað eftir fyrirfram ákveðnum reglum, oftast vísitölum reiknuðum af
viðurkenndum aðilum. Verðtrygging er einkum notuð til að tryggja að
fjárskuldbindingar haldi verðgildi sínu, þó svo að gjaldmiðillinn sem þær eru í
falli í verði miðað við þá vísitölu sem liggur til grundvallar. Með
verðtryggingu lánsfjár og sparifjár er leitast við að tryggja að endurgreiðslur
í framtíðinni haldi verðgildi sínu frá þeim degi sem lán er veitt eða sparnaður
hefst.

Verðtrygging er stundum notuð þar sem verðbólga er há eða hefur verið há, til
dæmis á Íslandi þar sem verðtryggð lán hafa verið boðin um árabil og náð mikilli
útbreiðslu á lánamarkaði. Lengi vel tók verðtrygging mið af lánskjaravísitölu
sem var notuð frá árinu 1979, en frá árinu 1995 hefur verið miðað við vísitölu
neysluverðs sem Hagstofa Íslands reiknar og birtir opinberlega. Þar sem lán eru
tengd við verðlagsþróun hækka þau í sama hlutfalli og verðbólga, eða lækka þá
sjaldan sem verðhjöðnun á sér stað. Hækkun hlutaðeigandi vísitölu getur haft
víðtæk áhrif og veldur því meðal annars að skuldir þeirra sem tekið hafa
verðtryggð lán hækka og greiðslubyrði þeirra þyngist.

Allmargar ólíkar vísitölur eru reiknaðar út hér á landi. Í riti Seðlabanka
Íslands, Hagtölum mánaðarins, eru birtar sjö vísitölur. Fleiri vísitölur eru
reiknaðar út reglulega, oftast af Hagstofu Íslands. Einnig þekkjast aðferðir við
verðtryggingu sem taka mið af fleiri en einni vísitölu, eða vísitölu sem er
samansett úr nokkrum undirvísitölum.

Auk verðtryggingar miðað við verðlagsvísitölur tíðkaðist mestan hluta 20. aldar
á Íslandi að verðtryggja fjárskuldbindingar miðað við gengi erlendra gjaldmiðla,
en slík verðtrygging hefur jafnan verið kölluð gengistrygging. Með lögum um
vexti og verðtryggingu nr. 38/2001 voru heimildir til að miða verðtryggingu við
annað en vísitölu neysluverðs felldar brott, og hefur gengistrygging síðan þá
verið óheimil á Íslandi.



https://is.wikipedia.org/wiki/Venus_(reikistjarna)

Venus er önnur reikistjarnan frá sól og sú sjötta stærsta. Sporbraut Venusar er
sú sem kemst næst því að vera hringlaga af öllum reikistjörnunum og nemur
skekkjan frá hringlögun einungis einu prósenti. Þvergöngur Venusar eru
tiltölulega sjaldgæfar og líður oft rúm öld á milli þeirra.

Venus er nefnd eftir hinni rómversku gyðju Venus, sem var gyðja ástar og
fegurðar. Nafnið er líklega komið til vegna birtu og lit Venusar séð frá jörðu
en hún hefur þótt afar falleg. Fyrirbæri á yfirborði Venusar hafa verið nefnd
kvenkyns nöfnum (með nokkrum undantekningum þó). Í kínverskri, japanskri,
kóreskri og víetnamskri menningu er hún kölluð Málmstjarnan, byggt á frumefnunum
fimm.

Venus hefur þekkst síðan á forsögulegum tíma. Hún er bjartasti hlutur á
himinhvelfingunni fyrir utan sólina og tunglið. Eins og Merkúríus var algengt að
hún væri talin vera tveir aðskildir hlutir, þ.e. morgunstjarnan Eosphorus og
kvöldstjarnan Hesperus. Grísku stjörnufræðingarnir vissu þó betur.

Venus á sér nokkur heiti á íslensku. Þau eru: Blóðstjarna, Friggjarstjarna,
Glaðastjarna, Kvöldstjarna og Morgunstjarna.

Vegna ofangreindra þátta var talið að neðan við þykka skýjahulu sína væri Venus
mjög lík jörðinni og að þar væri jafnvel líf að finna. Frekari rannsóknir hafa
þó leitt í ljós að í mörgum veigamiklum atriðum er Venus gjörólík jörðinni og
líklega sú reikistjarna innan sólkerfis okkar sem er hvað fjandsamlegust öllu
lífi.

Þrýstingur lofthjúpsins við yfirborð Venusar er 90 loftþyngdir. Þetta er nokkurn
veginn sami þrýstingur og á 1 km dýpi í höfum jarðarinnar. Lofthjúpurinn er að
mestu leyti gerður úr koltvíoxíði (CO₂) og honum má skipta í nokkurra kílómetra
þykk lög sem samsett eru úr brennisteinssýru. Það eru þessi skýjalög sem valda
því að ókleift er að skoða yfirborð reikistjörnunnar með sjónaukum. Þéttur
lofthjúpur Venusar hefur valdið þar svokölluðum gróðurhúsaáhrifum, sem hafa
valdið yfirborðshita upp á 450 °C. Hitastigið er í raun tvisvar sinnum hærra en
á Merkúríusi þrátt fyrir næstum í tvöfalt meiri fjarlægð frá sólinni.

Lengd dags á Venusi er fjandsamleg lífríki eins og þróast hefur á jörðinni. Einn
dagur á Venus (einn snúningur plánetunnar um sjálfa sig) er ígildi 243 daga á
jörðu. Árið er styttra á Venusi en dagurinn, það tekur plánetuna aðeins 224 daga
að snúast um sólu.

Venus á sér mörg samheiti í íslensku. Má þar til dæmis nefna: Blóðstjarna,
Friggjarstjarna, Glaðastjarna, Kvöldstjarna og Morgunstjarna.



https://is.wikipedia.org/wiki/Stundin_okkar

Stundin okkar er barnaþáttur sem er sýndur á RÚV 1 á sunnudögum klukkan 18 (6).
Fyrsti þátturinn var sendur út á aðfangadag 1966 skömmu eftir stofnun
sjónvarpsins. Stundin okkar er elsti íslenski sjónvarpsþátturinn sem enn er
sendur út. Hann hefur lengst af verið sendur út um klukkan sex síðdegis á
sunnudögum og tekið 40-50 mínútur í útsendingu. Fyrstu árin var
sunnudagshugvekja send út í kortér klukkan sex og síðan tók Stundin okkar við
fram að íþróttum klukkan sjö.

Fyrsti umsjónarmaður Stundarinnar okkar var Hinrik Bjarnason kennari og síðar
dagskrárstjóri. Strax í febrúar 1967 urðu Rannveig og Krummi (Rannveig
Jóhannsdóttir og Sigríður Hannesdóttir) fastur liður í öðrum hverjum þætti og
svo vinsæl að flestir tengja þau við þessi fyrstu ár fremur en Hinrik. Krummi
var handbrúða sem Hinrik hafði keypt í Þýskalandi. Frá upphafi byggðist
þátturinn á blönduðum atriðum frá grunnskólunum, leikhúsunum og aðkeyptu erlendu
efni sem stjórnandi þáttarins kynnti fyrir áhorfendum.

Eftir Krumma settu margar brúður svip sinn á þáttinn: Fúsi flakkari kom fram í
þáttum Kristínar Ólafsdóttur og Klöru Hilmarsdóttur 1969 til 1970, Glámur og
Skrámur (Halli og Laddi) komu fram í þáttum Ragnheiðar Geirsdóttur og Björns
Þórs Sigurbjörnssonar 1972 og síðan aftur við og við í mörg ár á eftir, og Páll
Vilhjálmsson (Gísli Rúnar Jónsson) kom fram með Sirrý í atriðum sem voru skrifuð
af Guðrúnu Helgadóttur. Fjöldinn allur af brúðum kom fram í þáttum Helgu
Steffensen 1987 til 1994 og Keli köttur (Steinn Ármann Magnússon) var félagi
Ástu Hrafnhildar Garðarsdóttur 1997 til 2001.

Leiknar persónur sem voru þróaðar sérstaklega fyrir þáttinn voru einkenni á
þáttum Bryndísar Schram 1979 til 1983 þar sem Þórhallur Sigurðsson leikari
þróaði margar af þekktustu persónum sínum, s.s. Eirík Fjalar og Þórð húsvörð.
Elías (Sigurður Sigurjónsson) var með atriði skrifuð af Auði Haralds í þáttum
Ásu Ragnarsdóttur og Þorsteins Marelssonar frá 1983 til 1985. Gunni og Felix
léku samnefndar persónur í þáttum sínum 1994 til 1996 en Þóra Sigurðardóttir og
Jóhann G. Jóhannsson gengu skrefinu lengra árið 2002 og bjuggu til persónurnar
Birtu og Bárð sem sáu um kynningar í þættinum að hluta. Frá 2007 hefur allur
þátturinn byggst á samhangandi leiknum atriðum, Ævintýri Stígs og Snæfríðar
leikin af Ívari Erni Sverrissyni og Ísgerði Elfu Gunnarsdóttur, sem eru skrifuð
af Leynifélaginu ehf. (Þorgeiri Tryggvasyni, Ármanni Guðmundssyni, Snæbirni
Ragnarssyni og Sævari Sigurbjörnssyni).



https://is.wikipedia.org/wiki/Stj%C3%B3rnarskr%C3%A1

Stjórnarskrá er heiti yfir allar þær reglur sem ráða stjórnskipun ríkis.
Stjórnarskrá getur verið í formi eins ákveðins skjals eða hún getur verið dreifð
í mörgum rituðum textum, hún getur einnig verið óskrifuð að miklu eða öllu
leyti, til dæmis geta hefðir og venjur haft stjórnskipulegt gildi og þannig
verið hluti af stjórnarskránni.

Það nefnist stjórnarskrárbrot ef hún er brotin eða lög sett sem stangast á við
hana. Í sumum löndum, t.d. í Frakklandi er sérstakur stjórnarskrárdómstóll sem
sker úr því hvort svo sé. Annars staðar eins og í Bandaríkjunum geta allir
dómstólar dæmt mál eftir stjórnarskránni en oftast lendir það í hlut hæsta rétts
Bandaríkjanna.

Algengasta notkun orðsins stjórnarskrá lýsir einu afmörkuðu skjali þar sem
stjórnskipan ríkisins er ákvörðuð með lagagreinum. Í slíkum stjórnarskrám er
farið yfir það hverjir setja lög, skiptingu valds á milli stofnanna og
takmarkanir valds. Þar eru einnig oft ákvæði um borgaraleg réttindi s.s.
jafnræði, tjáningarfrelsi, trúfrelsi, ferðafrelsi, félagafrelsi o.fl.
Stjórnarskráin er álitin vera æðstu lög ríkisins sem öll önnur lög verða að taka
mið af.

Þar sem stjórnarskrár eru taldar mikilvægari en almenn lög er yfirleitt leitast
við að gera breytingar á þeim erfiðari en á almennum lögum og er það gert með
ýmsum hætti. Stundum þarf aukinn meirihluta á löggjafarþingi til þess að
samþykkja breytinguna. Í sumum ríkjum þarf að halda nýjar þingkosningar sem þarf
svo að staðfesta breytingarnar. Í sambandsríkjum getur þurft ákveðinn fjölda
aðildarríkjanna að leggja blessun sína yfir breytinguna. Í Þýskalandi eru
breytingar á hluta stjórnarskrárinnar óheimilar með öllu.

Stjórnarskrá Bandaríkjanna frá 1787 var með fyrstu stjórnarskránna á þessu formi
og sú elsta sem er enn í gildi. Flest ríki hafa í dag stjórnarskrá á þessu
formi. Kostur slíkra stjórnarskrárskjala er álitinn vera auðveldara aðgengi hins
almenna borgara að stjórnarskránni þar sem reglurnar eru samankomnar á einum
stað og þurfa oftast ekki mikillar túlkunar við.

Stjórnarskrá Íslands var samþykkt sem lög við lýðveldisstofnunina, 17. júní
1944.

Í ríkjum sem hafa dreifða stjórnarskrá er ekkert eitt skjal sem hægt er að kalla
stjórnarskrá heldur er stjórnskipunin byggð á reglum úr ýmsum áttum, bæði
skrifuðum reglum sem og óskrifuðum. Þessi hefð hefur skapast í Bretlandi og þar
og í nokkrum löndum sem eru fyrrverandi breskar nýlendur er þessi hátturinn
hafður á. Óskrifaðar reglur í þessu samhengi eru til dæmis venjur, hefðir og
fordæmi. Skrifaðar reglur er hinsvegar að finna í ýmsum skjölum, í Bretlandi eru
það aðallega ýmsir lagabálkar frá þinginu sem eru álitnir mikilvægari en aðrir,
til dæmis þeir sem veita þegnunum ákveðin réttindi. Einstakir fornir textar frá
því áður en þingið varð til eru einnig taldir hafa stjórnskipulegt gildi, t.d.
Magna Carta. Það ber þó að hafa í huga að á Bretlandi er þingræði
grundvallarregla og er þinginu engin takmörk sett í löggjafarvaldi sínu. Það
þýðir að öllum lagabálkum er hægt að breyta með sama hætti, hvort sem um er að
ræða lög sem talin eru hafa stjórnskipunarlegt gildi eður ei.



https://is.wikipedia.org/wiki/Sk%C3%BD

Ský er sýnilegur massi samþjappaðs vatns eða ískristalla í andrúmsloftinu á
Jörðinni eða annarri reikistjörnu. Þau endurvarpa öllum sýnilegum bylgjulengdum
ljóss og eru því hvít, en geta virðst grá eða jafnvel svört ef þau eru það þykk
að ljós nær ekki í gegnum þau. Vatnsdropar í skýjum eru að jafnaði 0,01 mm í
þvermál og verða því sýnilegir þegar þeir safnast saman og mynda ský.

Ský á öðrum reikistjörnum en Jörðinni eru oft úr öðrum efnum en vatni (t.d.
metani) en það fer þó eftir umhverfisaðstæðum.

Ský eru þung. Vatnið í venjulegu skýi getur vegað mörg milljón tonn en þar sem
rúmmálið er líka mikið reynist nettó þéttleiki vatnsgufunnar það lítill að
loftstreymi yfir og undir skýjunum getur haldið þeim uppi. Flest ský myndast
þegar vatnsgufa þéttist í kringum þéttimiðju sem ýmist getur verið reykur, gas,
aska eða salt. Í yfirmettuðum tilvikum geta vatnsdropar einnig virkað sem
þéttimiðja. Flugslóðar eru dæmi um manngerð ský, sem myndast út útblæstri
þotuhreyfla.



https://is.wikipedia.org/wiki/Sigur%C3%B0ur_m%C3%A1lari

Sigurður Guðmundsson (oftast nefndur Sigurður málari) (9. mars 1833 - 7.
september 1874) var íslenskur listmálari sem starfaði mikið að leikhúsmálun,
hannaði búninga og gerði sviðsmyndir. Hann átti drjúgan þátt í stofnun
Fornminjasafnsins og vann ósleitilega að fegrun hins íslenska kvenbúnings.

Sigurður var sonur Guðmundar Ólafssonar frá Vindhæli á Skagaströnd og Steinunnar
Pétursdóttur frá Ási í Hegranesi. Hann fæddist á Hellulandi í Hegranesi,
Skagafirði en fluttist 11 ára að aldri að Hofstöðum í Viðvíkursveit með
foreldrum sínum. Sigurður hafði lítinn áhuga á búskap; í stað þess að sitja yfir
fé eða sinna heyskap kaus hann heldur að teikna eða tálga myndir. Á
fermingaraldri gerði hann m.a. mannamyndir og pennateikningar eftir myndum úr
Hólakirkju, en frummyndir nokkurra þeirra eru glataðar í dag.

Leikni Sigurðar vakti athygli í sveitinni og eggjuðu margir föður hans að senda
drenginn út í málaranám. Á Hofsósi bjó þá kaupmaður að nafni Holm og átti hann
bróður í Kaupmannahöfn sem var málari. Því var afráðið að senda Sigurð út til
hans og kom Sigurður til Kaupmannahafnar í september 1849. Sigðurði líkaði illa
hjá Holm málara, sem var húsamálari en ekki listmálari, og eftir sjö daga strauk
Sigurður úr vistinni.

Fyrir tilstuðlan Konráðs Gíslasonar, sem þekkti til ættfólks Sigurðar, voru
teikningar eftir Sigurð sýndar myndhöggvaranum Jens Adolf Jerichau, sem þá var
prófessor við Konunglegu dönsku listaakademíuna í Kaupmannahöfn. Jerichau þótti
mikið til teikninganna koma, ekki síst þar sem Sigurður hafði enga tilsögn
hlotið, og bauð honum til sín í kennslu án endurgjalds. Skömmu síðar sá
arkitektinn Gustav Friedrich Hetch, sem einnig var prófessor við
listaakademíuna, verk Sigurðar og bauð honum í skólann, auk þess sem hann bauð
honum ókeypis kennslu heima hjá sér.

Sigurði gekk vel í listaakademíunni og fór úr 1. bekk upp í 3. bekk, sem þótti
fáheyrt. Af íslenskum stúdentum í Kaupmannahöfn var hann nefndur Sigurður
„geni“. Til námsins fékk hann styrki frá ýmsum Íslendingum, bæði frændfólki og
óskyldum og þ.á.m. einna mest frá Jóni Sigurðssyni sem studdi hann bæði í orði
og verki.

Í Kaupmannahöfn varð Sigurður einnig fyrir miklum áhrifum af listsögufræðingnum
Niels Laurits Höyen. Að mati Höyens átti markmið listamanna „að vera það, að
gefa lifandi lýsingar á fortíð Norðurlanda, en til þessi þurfti traustar
rannsóknir á hinni sérkennilegu náttúru og þjóðlífi Norðurlanda.“ Sigurður fékk
mikinn áhuga á forsögunum sat yfir handritunum á Árnasafni. Þau nýtti hann sér
til rannsókna á húsagerð, húsbúnaði, vopnum og klæðnaði fólks til forna.

Sigurður flutti heim til Íslands árið 1858 og settist að í Reykjavík. Þar
starfaði hann m.a. við teiknikennslu auk þess sem hann gerði mannamyndir og
málaði altaristöflur, en þær gerði hann frekar af fjárþörf en áhuga.
Altaristöflurnar málaði hann að mestu eftir töflunni í Dómkirkjunni, með nokkrum
tilbrigðum. Stór hluti ævistarfs Sigurðar sneri þó að öðru en listmálun.

Sigurður var mikill þjóðernissinni og var hann meðal fulltrúa á
Þingvallafundinum 1873. Hann hafði andúð á dönsku stjórninni, sem meðal annars
kemur fram í kvæðinu „Aldahrollur“, þar sem hann dregur upp svarta mynd af
ástandinu á Íslandi. Verk Sigurðar þóttu markast mjög af þrá hans eftir fegurð.
Sjálfur sagði hann: „fátækt landsins, sem einkum sprettur af óræktinni og illri
meðferð á skepnum, er í raun og veru komin af smekkleysi; deyfðin og
uppburðarleysið er líka komið af smekkleysi.“

Sigurður skrifaði greinina „Um kvennbúnínga á Íslandi að fornu og nýju“ árið
1857 í Ný félagsrit. Þar fjallaði hann um þá nauðsyn sem hann taldi
þjóðbúninginn vera fyrir hverja þjóð, jafnframt því sem hann harmaði afkáralegan
klæðaburð Íslendinga. Sigurði líkaði illa við erlenda siði í klæðnaði sem menn
tóku upp, oft löngu eftir að þeir hefðu liðið undir lok í upprunalandi sínu, og
hvatti þess í stað til þess að glæsilegir búningar fyrri alda yrðu teknir upp að
nýju.

Eftir að Sigurður kom aftur heim til Íslands varð þjóðbúningurinn hans fyrsta
baráttumál. Hann brýndi konur til að taka faldinn upp að nýju og hannaði á
árunum 1858-1860 nýjan íslenskan kvenbúning, skautbúning eða hátíðarbúning, úr
gamla faldbúningnum. Hann teiknaði einnig árið 1870 léttari faldbúning sem hann
nefndi kyrtil, og hafa mátti til dansleikja, sem brúðarbúning og
fermingarbúning.

Árið 1861 hóf Sigurður rannsóknir á Þingvöllum að undirlagi Jóns Sigurðssonar.
Hann safnaði að sér ýmsum heimildum og sögnum um Þingvelli, gerði mælingar á
staðnum, og dró m.a. upp kort sem sýndu staðsetningar þingbúða eins og hann
taldi þær hafa verið á söguöld. Einnig teiknaði hann myndir af því hvernig hann
taldi búðirnar hafa litið út. Rit Sigurðar um Þingvelli, Alþingisstaður hinn
forni við Öxará, var gefið út af Hinu íslenska bókmenntafélagi fjórum árum eftir
dauða hans.

Sigurður var forystumaður um stofnun Forngripasafnsins árið 1863, en safnið varð
síðar að Þjóðminjasafni Íslands. Þegar í Kaupmannahöfn var hann farinn að
hugleiða þessi efni og eftir heimkomuna hafði hann grennslast fyrir um
fornminjar og -gripi. Sigurði blöskraði hversu lítið Íslendingar virtust hirða
um fornminjar og hversu margir forngripir voru fluttir úr landi, hvort sem þeir
enduðu í einkasöfnum erlendra ferðamanna eða á forngripasafninu í Kaupmannahöfn.
Áleit Sigurður það hluta sjálfstæðisbaráttu Íslendinga að sjá til þess að gripir
yrðu ekki lengur fluttir til Danmerkur.

Árið 1860 fannst kuml með ýmsum gripum nálægt Baldursheimi í Mývatnssveit.
Sigurður aflaði sér upplýsinga og mynda af gripunum og birti um þá skýrslu í
Þjóðólfi, 10. apríl 1862. Í hugvekju í næsta tölublaði Þjóðólfs, 24. apríl,
skrifaði hann um mikilvægi þess að stofna forngripasafn til að skilja þjóðerni
Íslendinga og sögu landsins. Sigurður taldi forngripasafn vera nauðsynlegt fyrir
„allar fagrar listir“, og benti á að sögumálarar þyrftu að vita hvernig búnaður
fólks hefði verið til forna, til að geta málað viðburði úr fornsögunum.

Fyrsti umsjónarmaður Forngripasafnsins var Jón Árnason en skömmu síðar var
Sigurður einnig skipaður umsjónarmaður og gegndi hann því starfi til dauðadags.
Í raun var umsjá safnsins fyrst og fremst í höndum Sigurðar, hann viðaði að
safninu efni, skráði gripi og skrifaði um þá skýrslur. Voru skýrslurnar gefnar
út af Hinu íslenska bókmenntafélagi, að hluta til að Sigurði látnum. Fyrir vinnu
sína á Forngripasafninu fékk Sigurður lítið borgað og bjó hann oft við þröngan
kost.

Í Kaupmannahöfn hafði Sigurður kynnst danskri leikhúsmenningu og eftir
heimkomuna til Íslands starfaði hann mikið að leikhúsmálum. Hann barðist gegn
því að leikrit væru flutt á dönsku en vildi þess í stað að leikhúsið yrði nýtt
til þess að mennta þjóðina og vinna að endurreisn íslensks þjóðernis. Hann
hvatti m.a. Matthías Jochumsson, Steingrím Thorsteinsson og Indriða Einarsson
til að skrifa þjóðleg leikrit. Sjálfur gerði Sigurður drög að nokkrum leikritum
en kláraði aðeins eitt, Smalastúlkuna og útilegumanninn. Leikritið lá þó lengi
óbirt í handriti og var ekki flutt fyrr en í Þjóðleikhúsinu árið 1980. Sigurður
hannaði einnig leikbúninga, farðaði leikara og málaði leiktjöld, auk þess sem
hann setti upp lifandi eftirmyndir eða „tableaux vivants“ úr fornsögunum.

Meðal annarra efna sem Sigurður lét sig varða um voru skipulagsmál í Reykjavík.
Hann skrifaði ásamt fleirum grein í Þjóðólf, 12. ágúst 1864, þar sem hann lýsti
hugmyndum um að reisa höggmynd af Ingólfi á Arnarhól í tilefni af þúsund ára
afmæli Íslandsbyggðar. Árið 1868 var Sigurður fenginn til að hanna endurgerð
Skólavörðunnar á Skólavörðuholtinu og sama ár skrifaði Sigurður ritgerðina
„Lítið eitt um vatnsástandið hér í bænum“. Með ritgerðinni varð hann fyrstur
manna til að stinga upp á vatnsleiðslu til Reykjavíkur.

Sigurður teiknaði einnig kort sem sýndi hvernig hann hugsaði sér framtíðargötur
Reykjavíkur. Hann vildi láta dýpka Tjörnina, grafa að henni skipgengan skurð og
gera að höfn bæjarins. Beggja vegna Tjarnarinnar skyldu gosbrunnar og raðir af
trjám, og þar ofan við íbúðarhús með skrúðgörðum. Einnig setti hann fram
hugmyndir um byggingu sundlauga í bænum og um útivistarsvæði í Laugardalnum.

Síðasta veturinn sem Sigurður lifði málaði hann leiktjöld fyrir leikritið
Hellismenn eftir Indriða Einarsson. Við vinnuna ofkældist hann og náði aldrei
fullri heilsu. Sumarið 1874 vann Sigurður við hönnun skreytinga fyrir þjóðhátíð
á Þingvöllum. Á Kristján IX að hafa spurt Hilmar Finsen landshöfðingja hvort
ekki mætti heiðra Sigurð á einhvern hátt fyrir verkið en Finsen svaraði að
Sigurður verðskuldaði ekki neitt. Nokkrum vikum síðar lagðist Sigurður
banaleguna og lést 7. september 1874. Við útför Sigurðar fylgdi honum til grafar
fjöldi kvenna í skautbúningi með svartar blæjur yfir faldinum.



https://is.wikipedia.org/wiki/Signa

Signa (franska: Seine, borið fram 'sen(g)') er ein af mestu ám Frakklands. Hún
kemur upp í Búrgúnd-héraði, nálægt borginni Dijon, rennur um París og Rúðuborg
og til sjávar í Signuflóa, í grennd við hafnarborgina Le Havre. Neðri hluti
árinnar er afar lygn og því er hún mikilvæg flutningaleið skipum og fljótabátum.

Nafnið Signa (Seine) er komið úr latínu, Sequana, sem aftur er sagt komið úr
gallísku Sicauna, sem talið er merkja "áin helga – (Helgá)" eða "fljótið helga".
(Gallíska var keltneskt tungumál, sem talað var í Gallíu, og skiptist í margar
mállýskur).

Neðsti hluti árinnar, í Normandí, var að fornu kallaður Rodo eða Roto, sem er
keltneskt orð sem merkir á. (Árheitið Rhône í Suður-Frakklandi er dregið af
þessu sama orði). Þessu til frekari stuðnings má nefna að nafnið Rouen (Rúða eða
Rúðuborg) var Rotomagos á gallísku, sem merkir „Árvellir“ (magos í gallísku var
upphaflega grasflöt, völlur, en fékk síðar merkinguna verslunarstaður
(kaupvangur – kaupangur), sbr. Rúðu-borg).

Fjöldi brúa hefur verið byggður yfir Signu, þar af um 36 í París. Meðal þeirra
eru Pont Louis-Philippe og Pont Neuf, sú síðarnefnda er frá 1607. Af öðrum brúm
má nefna Normandí-brúna (Pont de Normandie), sem er einhver lengsta stagbrú í
heimi, og tengir borgirnar Le Havre og Honfleur.

Signa er fær hafskipum upp til Rúðuborgar, sem er 120 km frá sjó, og þar gætir
flóðs og fjöru. Hægt er að komast á fljótabátum upp til Bar-sur-Seine sem er 560
km frá ósum árinnar. Þar fyrir ofan er hægt að komast um á skemmtibátum. Við
París, um 446 km frá ármynninu, er áin aðeins í 24 m hæð yfir sjávarmál og er
hún því afar lygn og auðveld til siglinga. Það nýttu víkingar sér að fornu, og
komust á skipum sínum alla leið upp til Parísar.

Sagnir eru um að eftir að Jóhanna af Örk var brennd á báli árið 1431, hafi ösku
hennar verið dreift í Signu.

Napóleon, sem dó 1821, óskaði eftir því í erfðaskrá sinni að verða grafinn á
bökkum Signu, en eftir því var ekki farið.

Árið 1991 voru Signubakkar í París (Vinstri bakkinn – Rive Gauche og Hægri
bakkinn – Rive Droite) settir á heimsminjaskrá UNESCO. Sjá vefsíðu UNESCO —
Signubakkar, París



https://is.wikipedia.org/wiki/Sannleikur

Sannleikur eða sannleiki er heimspekilegt hugtak, sem gegnir mikilvægu hlutverki
í málspeki og þekkingarfræði, en er auk þess hluti af hversdagslegum orðaforða
okkar og er eitt mesta grundvallarhugtak sem við búum yfir.

Þegar einhver er sammála fullyrðingu, segir hann að hún sé „sönn“.
Þekkingarfræði, sem fjallar um eðli og uppsprettu þekkingar, leitar lausna á
fjölmörgum heimspekilegum gátum um „sannleika“ en auk þess er sannleikshugtakið
gríðarlega mikilvægt í málspeki og er nátengt merkingarhugtakinu.

Fyrsti vandi heimspekingsins er að ákveða hvers konar hlutir geti verið sannir
eða ósannir, það er að segja að finna svonefnda sannbera. Í húfi er orðaforðinn,
sem við notum til að fjalla um sannleikann. Síðan eru til fjölmargar kenningar
um hvað geri sannberana sanna. Sumar kenningar, „þéttar“ kenningar, fara með
sannleika líkt og eiginleika sem einkenna sannberana. Aðrar kenningar, sem
teljast til úrdráttarhyggjunnar, leggja til að sannleikur sé lítið annað en
hagnýtt tól í tungumáli okkar en standi ekki fyrir neinn eiginleika sem
sannberar geta haft. Þessar kenningar eru undir áhrifum frá nýjungum í formlegri
rökfræði sem hafa varpað ljósi á hvernig sannleikur virkar bæði í formlegum
kerfum og náttúrulegum tungumálum.

Óháðar þessum vandamálum eru gátur um hvernig við vitum að eitthvað sé satt.
Maður virðist vita að maður finni fyrir tannpínu á annan hátt en maður veit að
jörðin sé þriðja reikistjarnan frá sólu. Ef til vill er önnur þekkingin huglæg
og fengin með innskoðun en hin hlutlæg og fengin með athugunum eða gildum
ályktunum. Á sama hátt virðist sannleikur stundum velta á viðhorfi manns og
bakgrunni en stundum vera algildur og óháður afstöðu manns. Heimspekingar hafa
afar mismunandi hugmyndir um öll þau atriði sem hér hafa verið nefnd.

Heimspekingar nefna það sem getur verið satt eða ósatt „sannbera“. Staðhæfingar,
setningar, fullyrðingar, hugmyndir, skoðanir og dómar hafa verið nefnd sem
sannberar. Persóna eða guð getur ekki verið sannberi í heimspekilegum skilningi.

Sumir heimspekingar hafna einum eða fleirum þessara flokka sannbera eða færa rök
fyrir því að sumir þeirra geti aðeins verið sannir (eða ósannir) í yfirfærðri
merkingu. Þessu er haldið fram á grundvelli sannleikskenninga af því tagi sem
fjallað verður um hér að neðan.

Til dæmis er því oft haldið fram að staðhæfingar séu það eina sem getur verið
satt í bókstaflegum skilningi. Með staðhæfingu í heimspekilegu samhengi er átt
við inntak fullyrðingar eða skoðunar sem getur verið tjáð með ólíkum setningum á
ólíkum tungumálum. Þá er sagt að fullyrðingar og setningar séu sannar ef þær
„tjá“, „lýsa“ eða „fela í sér“ sanna staðhæfingu eða „vísa til“ sannrar
staðhæfingar. Í þessum skilningi á staðhæfingu fela enska setningin „The sky is
blue“ og þýska setningin „Der Himmel ist blau“ í sér sömu staðhæfinguna; þær
staðhæfa báðar það sama um himininn enda þótt þær séu ólíkar setningar með
ólíkum orðum sem tilheyra ólíkum tungumálum með ólíka setningafræði og þar fram
eftir götunum.

Heimspekingar og rökfræðingar hafa lagt til fjöldann allan af kenningum um eðli
sannleikans og er þeim oftast er skipt í tvo hópa:

Sumar kenningar eiga það sameiginlegt að telja sannleikshugtakið vera
„innihaldsríkt“ eða „inntaksmikið“ (stundum „þétt“) hugtak. Samkvæmt þessum
kenningum má taka alvarlega yfirborðsmálfræði setninga, sem virðast fela í sér
að setningu sé eignaður eiginleikinn að vera sönn, svo sem „Setningin ‚Snjór er
hvítur‘ er sönn“ þar sem svo virðist sem setningunni „Snjór er hvítur“ sé
eignaður sá eiginleiki að vera sönn. Sannleikur er því samkvæmt þessu
eiginleiki, rétt eins og roði (að vera rauður) er eiginleiki, sem eignaður er
hlöðu í setningunni „Hlaðan er rauð“. Verkefnið er svo að rannsaka og útskýra
þennan eiginleika. Samkvæmt þessum kenningum þarfnast sannleikur þess vegna
útskýringar og hægt er að segja ýmislegt um hann:

Aðrir heimspekingar hafna því að sannleikshugtakið sé innihaldsríkt í þessum
skilningi sem lýst hefur verið hér að ofan. Samkvæmt úrdráttarhyggjunni er það
að segja „Setningin ‚2 + 2 = 4‘ er sönn“ ekkert annað en að segja „2 + 2 = 4“ og
á sama hátt er það að segja „Setningin ‚Vatnajökull er stærsti jökull í Evrópu‘
er sönn“ í raun ekkert annað en að segja „Vatnajökull er stærsti jökull í
Evrópu“. Um sannleikann er svo ekkert meira að segja en þetta. Þessi afstaða er
kölluð „úrdráttarhyggja“ (vegna þess að búið er að draga úr mikilvægi
sannleikskenninga) eða „afvitnunarhyggja“ (vegna þess að með sannleiksumsögninni
hverfa gæsalappirnar utan um setninguna sem sögð var sönn) eða „naumhyggja“ (af
því að samkvæmt kenningunni ber að segja sem minnst um sannleikann enda er hann
ekki eiginleiki sem hægt er að segja mikið um). Helsta viðfangsefni kenninga af
þessu tagi er að útskýra sérstök tilvik, þar sem sannleikur virðist hafa sérstök
og áhugaverð einkenni. (Sjá til dæmis Merkingarfræðilegar þverstæður og
umfjöllun hér að neðan.)

Samkvæmt þessu sjónarmiði (sjá Gottlob Frege og F.P. Ramsey) er sannleikur ekki
nafn á eiginleika, sem staðhæfingar hafa; „eitthvað“ sem hægt er að hafa
kenningu um. Sú skoðun að sannleikur sé eiginleiki, er bara tálsýn, sem stafar
af þeirri staðreynd að sannleiksumsögnin, „er satt”, er til í máli okkar. Þar
sem flestar umsagnir eigna einhverju eiginleika, göngum við ranglega út frá því
að „er satt“ geri slíkt hið sama. En úrdráttarhyggjumenn segja, að fullyrðingar,
sem „virðast“ segja að setningar séu sannar, geri í raun ekkert annað en að gefa
til kynna, að sá sem talar, sé sammála fullyrðingunni.

Ofaukakenningin um sannleikann segir til dæmis, að það að segja að fullyrðing sé
sönn, sé ekkert annað en að halda fram fullyrðingunni. Að segja „Setningin
‚Snjór er hvítur‘ er sönn“ er þess vegna hvorki meira né minna en að segja að
snjór sé hvítur. Sannleiksumsögninni er þess vegna ofaukið, þ.e. hún er óþörf.

Annað dæmi um úrdráttarhyggju er framkvæmdarkenningin um sannleikann sem eignuð
er breska heimspekingnum P.F. Strawson. Samkvæmt þeirri kenningu jafngildir það
að segja „Setningin ‚Snjór er hvítur‘ er sönn“ því að framkvæma málgjörð, sem
gefur til kynna að maður sé sammála fullyrðingunni að snjór sé hvítur (nokkurn
veginn eins og að kinka kolli til samþykkis). Sú hugmynd, að sumar fullyrðingar
séu líkari athöfnum en venjulegum tjáskiptafullyrðingum, er ekki eins undarleg
og má virðast í fyrstu. Íhugið til dæmis þegar brúðurin segir „Já“ á viðeigandi
tímapunkti í brúðkaupi; þá er hún að framkvæma athöfn, sem er fólgin í að ganga
í hjónaband með brúðgumanum. Hún er ekki að gefa á sér þá sjálfslýsingu að hún
gangi að eiga brúðgumann.

Þriðja tegundin af úrdráttarhyggju um sannleikann er afvitnunarhyggjan sem
notast við kenningu Alfreds Tarski: Að segja að „P“ sé sönn er að segja P. Nafn
kenningarinnar kemur til af því að samkvæmt kenningunni jafngildir það, að segja
að setning innan tilvitnanamerkja sé sönn því, að taka burt tilvitnanamerkin og
segja setninguna. Slíkri kenningu hefur bandaríski heimspekingurinn W.V.O. Quine
haldið fram.

Ein ítarlegasta kenningin af þessu tagi er setningarhlutverkakenningin sem
Dorothy Grover, Joseph Camp og Nuel Belnap settu fyrst fram sem nánari útfærslu
á kenningu F.P. Ramseys. Þau færðu rök fyrir því að setningar á borð við „Þetta
er satt“ hafi setningarhlutverk og endurtaki einungis inntak annarra setninga. Á
sama hátt og „hann“ merkir það sama og „hundurinn minn“ í setningunni „Hundurinn
minn var svangur og þess vegna fékk hann að borða“ á „Þetta er satt“ að merkja
það sama og „Það rignir“ ef einn maður segir síðarnefndu setninguna og annars
segir síðan þá fyrrnefndu.

Samkvæmt Merkingarfræðilegu kenningunni um sannleikann gildir eftirfarandi um
setningar á sérhverju máli:

Pólski rökfræðingurinn og heimspekingurinn Alfred Tarski þróaði kenninguna um
formleg mál (svo sem um formlega rökfræði). Hann setti henni eftirfarandi
takmörk: Ekkert mál getur innihaldið eigin sannleiksumsögn, það er að segja
yrðingin „er sönn“ gæti ekki átt við um setningar á sama máli. Hann greindi á
milli framsetningarmáls og viðfangsmáls. Viðfangsmál er málið sem rætt er um.
Þegar sannleiksumsögninni virðist beitt á setningar á sama máli verður að líta
svo á að setningin sem rætt er um tilheyri viðfangsmálinu en sannleiksumsögnin
framsetningarmálinu. (Viðfangsmálið getur þó innihaldið sannleiksumsögn sem
beita má á þriðja mál.) Ástæða þess að Tarski setti þessi takmörk er sú, að mál,
sem innihalda eigin sannleiksumsögn, munu einnig innihalda mótsagnakenndar
setningar eins og þverstæðu lygarans: „Þessi setning er ósönn“. Af þessum sökum
taldi Tarski að merkingarfræðilega kenningin hans gæti ekki átt við um
náttúruleg tungumál, svo sem íslensku, ensku, frönsku og svo framvegis vegna
þess að þau innihalda eigin sannleiksumsagnir. Tarski áleit kenningu sína vera
afbrigði af samsvörunarkenningunni um sannleikann.

Bandaríski heimspekingurinn Donald Davidson notaði kenningu Tarskis sem
grundvöll fyrir sannkjara-merkingarfræði sinni og tengdi hana kenningu sinni um
túlkun frá rótum.

Bandaríski heimspekingurinn Saul Kripke heldur því fram að náttúrulegt tungumál
geti innihaldið eigin sannleiksumsögn án þess að valda mótsögnum. Hann sýndi
hvernig þetta væri hægt á eftirfarandi hátt:

Tökum eftir því, að sannleikur er aldrei skilgreindur fyrir setningar eins og
„Þessi setning er sönn”, úr því að hún var ekki í upprunalega hlutmenginu og
segir ekki að nein setning í því hlutmengi sé sönn. Með orðalagi Kripkes eru
þessar setningar „ógrundvallaðar“. Þar sem þessum setningum er aldrei eignað
sanngildi þrátt fyrir að ferlið sé endurtekið endalaust, gefur kenning Kripkes
til kynna, að sumar setningar séu hvorki sannar né ósannar. Þetta brýtur gegn
tvígildislögmálinu: sérhver setning er annaðhvort sönn eða ósönn. Þar sem
lögmálið er ómissandi þáttur í þverstæðu lygarans er þverstæðan leyst með
kenningunni.

Líklega þekkja menn huglægan sannleika best. Það að manni líki spergilkál eða að
maður finni til í vinstra fæti er hvort tveggja huglægur sannleikur, það er að
segja það veltur á hugmyndum manns, viðhorfum og afstöðu og hugarstarfsemi
almennt. Samkvæmt frumspekilegri hughyggju er allur sannleikur, það er að segja
allar sannar setningar, af þessu tagi. Huglægur sannleikur er það eina sem maður
getur þekkt; á einn eða annan hátt er öll okkar reynsla fólgin í huglægum
upplifunum okkar. Þessi afstaða hafnar ekki endilega hluthyggju en í það minnsta
er fólgið í henni að við höfum ekki kost á beinni reynslu af raunheiminum.

Afstæð sannindi eru fullyrðingar eða staðhæfingar sem eru einungis sannar miðað
við einhvern staðal, einhverja venju eða eitthvert samkomulag eða sjónarmið.
Venjulega er staðallinn sagður vera fólginn í menningarlegum gildum þeirrar
menningar sem maður tilheyrir. Allir eru sammála um að sum sannindi séu afstæð:
það að gaffallinn sé vinstra megin við skeiðina veltur á því hvar maður stendur;
sú regla að maður eigi að halda á gafflinum í vinstri hendi en hnífnum í hægri
hendi veltur á því í hvaða samfélagi maður er. En afstæðishyggja um sannleikann
er sú kenning að öll sannindi innan einhvers sviðs (til dæmis í siðfræði eða
fagurfræði eða jafnvel öll sannindi almennt og yfirleitt) séu af þessu tagi.
Afstæðishyggja felur yfirleitt í sér að það sem er satt sé breytilegt frá einu
menningarsamfélagi til annars og frá einu tímabili til annars. Til dæmis er
afstæðishyggja í siðfræði sú kenning að siðferðileg sannindi velti á
menningarlegum gildum.

Algengastu og sterkustu andmælin við ótakmarkaðri afstæðishyggju um sannleikann
voru sett fram af gríska heimspekingnum Platoni í kringum árið 360 f.Kr. í
samræðunni Þeætetosi. Platon eignar fræðaranum Prótagórasi slíka kenningu en
benti á að ef öll sannindi eru afstæð, þá er einnig afstætt hvort öll sannindi
séu afstæð. Þannig má segja að erfitt sé að setja fram ótakmarkaða
afstæðishyggju um sannleikann án þess að grafa undan eigin kenningu. Kenningar
af því tagi eru sagðar vera sjálfskæðar.

Andstætt afstæðum sannindum eru algild sannindi. Þau síðarnefndu eru
fullyrðingar eða staðhæfingar sem eru sagðar vera sannar fyrir öll
menningarsamfélög og öll tímabil. Múslimar telja til dæmis að setningin „Guð er
máttugur” tjái algildan sannleika; fylgjendur Immanuels Kant telja að
skilyrðislausa skylduboðið, „Breyttu einungis þannig að þú getir viljað að
reglan í breytni þinni verði að algildu lögmáli“, sé algild siðferðileg
sannindi; flestir telja sennilega að „2 + 2 = 4“ gildi jafnt fyrir alla menn á
öllum tímum. Þetta eru sannindi sem eru oft sögð leiða af eðli heimsins, koma
frá guði eða stafa af mannlegu eðli.

Algildishyggja á tilteknu sviði er sú kenning að allar fullyrðingar innan þess
sviðs séu annaðhvort sannar eða ósannar á algildan hátt; engin þeirra er sönn
fyrir sum menningarsamfélög eða á tilteknu tímabili. Siðferðileg hluthyggja er
til dæmis það viðhorf að siðferðilegar fullyrðingar á borð við „Það er rangt að
borða dýr“ eða „Fóstureyðingar eru rangar“ séu annaðhvort sannar fyrir alla menn
á öllum tímum eða ósannar fyrir alla menn á öllum tímum.

Auk þess að vera notað um staðhæfingar eða aðra sannbera og hinstu rök eru orðin
„sannur“ og „ósannur“ einnig notuð á annan hátt í íslensku:



https://is.wikipedia.org/wiki/Sahel

Sahel (úr arabísku ساحل sahil „strönd“ eða „jaðar“) er svæði í Afríku sem liggur
á mörkum Sahara og gróðurlendisins í suðri sem er kallað Súdan. Svæðið er
aðallega gresja og nær frá Atlantshafinu að Horni Afríku og frá hálfþurru
graslendi að hitabeltisgresju. Á miðöldum risu þarna mörg stór konungsríki sem
högnuðust á Saharaversluninni. Sahel landsvæðið í Afríku ratar stundum í
fréttirnar hér á landi, oftast vegna þurrka. Sahel er í raun hið víðáttumikla
steppusvæði Afríku (norðan miðbaugs) og markast af suðurjaðri Sahara
eyðimerkurinnar og hinna frjósömu frumskóga nær miðbaug.

Úrkoma sem fellur á Sahel svæðið er einkum á regntímanum frá júní og fram í
september. Magn úrkomunnar er þó afar breytilegt eftir árum og stundum bregst
hún alfarið með tilheyrandi hörmungum. Sahel svæðið er sunnan Sahara
eyðimerkurinnar og í gróðurfarslegu tilliti einkennist það af gras- og
runnategundum sem þola vel þurrk. Þar er regntíminn að jafnaði 6-12 vikur á
sumri og úrkomumagnið misjafnt frá ári til árs. Þegar úrkoma bregst þá flýr fólk
í stórumhópum og hörmungar hafa dunið á íbúum þessa svæðis og verður þá
fréttamatur sem einkennist af stórum flóttamannabúðum og vannærðum íbúum og
deyjandi börnum. Hjálparsamtök hafa unnið mjög gott starf á þessu svæði, en
vandinn er meiri og rætur hans dýpri. Íbúar jarðar bera þarna talsverða ábyrgð,
en með hlýnandi loftslagi hefur orðið svokölluð eyðimerkurvæðing
(desertification) þar sem framrás Sahara á svæðið hefur orðið og búsvæði íbúa
svæðisins hafa þrengst, þetta hefur leitt til átaka þar sem íbúar að norðan hafa
flúið suður á bóginn og farið inn á svæði fólks sem ekki er aflögufært. Þessir
fólksflutningur og átök hafa svo aukið vandann.



https://is.wikipedia.org/wiki/Sahara

Sahara er önnur stærsta eyðimörk heims (á eftir Suðurskautslandinu) og nær yfir
9.000.000 km² svæði, eða allan norðurhluta Afríku. Hitinn í eyðimörkinni getur
náð 57°C yfir daginn og farið undir frostmark á nóttunni. Sahara er um 2,5
milljón ára gömul. Nafnið kemur frá arabíska orðinu yfir eyðimörk; صحراء
(framburður (uppl.)).

Sahara skiptist milli landanna Marokkó, Túnis, Alsír, Líbíu, Vestur-Sahara,
Máritaníu, Malí, Níger, Tjad, Egyptalands og Súdan. Hún nær samfellt 4.000 km
frá Atlantshafi í vestri að Rauðahafi í austri, ef Nílardalur er undanskilinn.
Frá Miðjarðarhafi og Atlasfjöllum í norðri þangað sem hún mætir sléttunum í
Mið-Afríku eru 2000 km. Þar verða skilin milli eyðimerkur og gróðurlendis smám
saman ógreinilegri.

Á þessu svæði, sem þekur 27% af álfunni, búa um 2,5 milljónir manna með ólíka
menningu, bændur, hirðingjar, veiðimenn og safnarar. Helstu þjóðarbrotin eru
Túaregar, Saravar, Márar, Tíbúfólkið, Núbíumenn og Kanúrífólkið. Helstu borgir
eru Núaksjott í Máritaníu, Algeirsborg í Alsír, Timbúktú í Malí, Agadez í Níger,
Ghat í Líbíu og Faya í Tjad.



https://is.wikipedia.org/wiki/S%C3%BAleiman_mikli

Súleiman I (6. nóvember 1494 – 5./6./7. september 1566), þekktastur sem Súleiman
mikli var tíundi súltan Ottómanveldisins og sá sem lengst ríkti, frá árinu 1520
til dauðadags árið 1566. Hann er stundum nefndur „löggjafinn“ vegna gríðarlega
umfangsmikilla endurbóta sinna á lagakerfi Ottómanveldisins. Hann leiddi einnig
heri Ottómanveldisins til sigurs í orrustum á Ródos, við Belgrad og í
Ungverjalandi en sigurgöngu hans lauk í umsátrinu um Vínarborg árið 1529. Hann
innlimaði einnig í Ottómanveldið stór landsvæði í Mið-Austurlöndum og
Norður-Afríku.

Súleiman fæddist í borginni Trabazon meðfram ströndum Svartahafs, líklegast 6.
nóvember 1494. Móðir hans var Aishe Hafsa Sultan, sem dó 1534. Sjö ára gamall
var hann sendur til að læra vísindi, sögu, bókmenntir, guðfræði og hernaðartækni
í skólum Topkapı hallarinnar í Konstantínópel (sem er nú Istanbúl). Hann
vingaðist snemma við Pargalı Ibrahim Pasha, þræl sem síðar varð einn af
traustustu ráðgjöfum hans. Frá sautján ára aldri var Súleiman skipaður sem
ríkistjóri Kaffa og síðar sem ríkistjóri Sarukhan með stuttri valdatíð í
Adrianople (sem er nú Edirne). Þegar faðir hans Selim I dó tók hann við völdum
sem tíundi súltan Ottóman veldisins. Sumir sagnfræðingar halda því fram að hann
hafi dást að Alexander mikla. Hann var fyrir áhrifum sýnar Alexanders að byggja
upp heimsveldi sem næði frá austri til vestri og þetta var drifkrafturinn fyrir
hernaðarförum hans í Asíu, Afríku og í Evrópu.

Þegar hann tók við völdum af föður sínum hóf Súleiman röð hernaðarleiðangra sem
að lokum bældi niður uppreisn undir forystu ríkistjóra Damaskus 1521. Suleiman
undirbjó yfirtöku Belgrad frá konungsríkinu Ungverjalandi. Yfirtaka borgarinnar
var nauðsynleg til þess að sigra Ungverja, sem eftir sigra á Serbum, Búlgörum,
Austrómverska keisaradæminu og Albaníu var eina veldið sem gat stöðvað
landvinninga Ottóman veldisins í Evrópu. Súleiman umkringdi Belgrad og byrjaði
stórskotahríð frá eyju í ánni Danube. Með eingöngu 700 menn og engri hjálp frá
Ungverjalandi féll Belgrad í ágúst 1521.

Vegurinn til Ungverjalands og Austuríkis var opinn en Súleiman beindi athygli
sinni til eyjarinnar Ródos í Miðjarðarhafi. Sumarið 1522 sendi hann herflotann
sem hann erfði frá föður sínum á meðan hann leiddi herdeild hundrað þúsund manna
um Anatólíu. Eftir baráttuna um Ródos eftir fimm mánuði náði hann höfuðborginni
og leyfði riddurum Ródos að fara frá eynni. Þeir mynduðu að lokum nýja herstöð á
Möltu.

Eftir því sem tengslin á milli Ungverjalands og Ottómanveldisins minnkuðu, hélt
Súleiman áfram með hernaðarleiðangra sína í Austur-Evrópu og 29. ágúst 1526
sigraði hann Louis II af Ungverjalandi við baráttuna um Mohács. Eftir hana
hrundi mótspyrna Ungverjalands og Ottómanveldið varð ráðandi veldi í
Austur-Evrópu. Á meðan Súleiman sigraði Ungverjaland gerðu ættbálkar Tyrkja í
mið Anatóliu uppreisn undir stjórn Kalender Çelebi.

Undir Karli fimmta og Ferdinand fyrsta hernámu Habsborgarar Buda og tóku
Ungverjaland. 1529 fór Súleiman aftur um dalinn Danube og tók aftur völd yfir
Buda og um næsta haust undirbjó hann yfirtöku Vínar. Það var metnaðsfyllsta
herleiðangur Ottóman veldisins og hápunktur hernaðarleiðangur þess til vesturs.
Með sextán þúsund hermenn urðu Austuríkismenn til þess að Súleimann átti sinn
fyrsta ósigur, sem var upphaf deilna á milli Habsborgara og Ottóman veldisins
sem entist til 20 aldarinnar. Seinni tilraun til að sigra Vín misheppnaðist 1532
og Súleiman hörfaði áður en hann náði til borgarinnar. Í báðum tilraunum kom
veðrið og of breitt flutningskerfi þeim illa.

Eftir 1540 spratt deilan í Ungverjalandi aftur upp sem gaf Súleiman tækifæri til
að hefna fyrir ósigurinn í Vienna. Sum ungversk göfugmenni stungu upp á því að
Ferdinand, sem stjórnaði nágrannanum Austuríki og tengdist fjölskyldu Louis II
með hjónabandi, myndi taka við Ungverjalandi ef Louis myndi deyja án arftaka.
Hins vegar, stugu önnur göfugmenni upp á því að John Zápolya sem var studdur af
Suleiman en óþekktur af kristnum valdhöfum í Evrópu.

1541 voru Habsborgarar aftur í deilu við Ottóman veldið með því að reyna að
sigra Buda. Eftir að hafa neyðst til að hörfa og fleiri vígi Habsborgara fallið
í kjölfarið, neyddust Ferdinand og bróðir hans Karl fimmti að gera niðurlægjandi
fimm ára samning við Súleiman. Ferdinand afsalaði kröfu sinni á konungsríkinu
Ungverjalandi og neyddist til að borga fasta árlega upphæð til súltansins fyrir
þau lönd í Ungverjalandi sem hann réði yfir. Táknrænna var að samningurinn
vísaði til Karls fimmta ekki sem „keisara“ heldur sem „konungs Spánar“.



https://is.wikipedia.org/wiki/Ottawa

Ottawa er höfuðborg Kanada og er í Ontario-ríki. Í Ottawa situr löggjafarþing
landsins og þar búa líka yfirlandstjóri Kanada, sem er fulltrúi Elísabetar
Bretadrottningar, formlegs þjóðarleiðtoga Kanada, og forsætisráðherrann. Í
Ottawa búa um 960.000 manns og rúmlega 1200.000 á stórborgarsvæðinu (2015).
Ottawa stendur við Ottawa-fljót og á landamæri að borginni Gatineau, Quebec.
Listasafnið National Gallery of Canada og háskólarnir The University of Ottawa
og Carleton University eru þar. Aðalskrifstofa Kanadíska ríkissjónvarpsins, CBC,
er í Ottawa.

Frakkinn Étienne Brûlé var fyrsti Evrópubúinn til að fara um svæðið árið 1610.
Árið 1826 var þéttbýlisstaður búinn myndast og var kallaður Bytown en það
breyttist árið 1855 í Ottawa sem kemur úr máli algonkinsku tungumáli. Borgin var
valin sem höfuðstaður Kanada árið 1857 vegna legu hennar miðsvæðis milli stærri
borga og svo var klettabelti þar sem talið var geta verið mikilvægt í
varnartilgangi. Þinghúsið og tengdar byggingar voru byggðar stuttu síðar á hæð
og var það stærsta byggingarframkvæmd síns tíma í álfunni. Árið 1885 var
götulýsing með rafmagni í borginni sú fyrsta í borg í landinu. Fimmtungur
borgarinnar brann árið 1900. Borgin stækkaði mjög milli 1960 og 1980 og undir
aldamót var hún helsta borg hátækniðnaðar Kanada.

Fyrirmynd greinarinnar var „Ottawa“ á ensku útgáfu Wikipedia. Sótt 18. jan.
2017.



https://is.wikipedia.org/wiki/Norska

Norska (norsk) er norrænt tungumál, sem talað er í Noregi. Er hluti af
germanskri grein indóevrópsku málaættarinnar. Norska hefur þróast úr fornnorrænu
svipað hinum vesturnorrænu málunum en hefur orðið fyrir miklum dönskum áhrifum
vegna þess að frá 16. og fram á 19. öld var danska eina ritmálið í Noregi.
(Danmörk og Noregur voru í ríkjasambandi frá 1380 til 1814). Töluð norska og
töluð sænska eru gagnkvæmt skiljanlegar, eins er með dönsku en er það þó ekki
eins auðvelt. Hins vegar eru skrifuð norska (sérlega bókmál) og danska afar
líkar.

Norska hefur þróast úr frumnorrænu (n. urnordisk) sem var notað fyrstu 1000 ár
okkar tímatals í Skandinavíu. Dæmi um þetta mál má finna víða ritað með rúnum. Á
víkingatímanum (u.þ.b. 800-1050) fór þetta mál að skiptast í tvennt,
austurnorrænt (sem varð að forndönsku og fornsænsku) og vesturnorrænt, en hið
síðarnefnda er oft kallað norræna (sem varð forníslenska og fornnorska).

Upp úr 1100 náði latneska stafrófið útbreiðslu í Noregi. Norræna var töluð í
Noregi, á Íslandi og í Færeyjum og er það afbrigði sem var talað í Noregi kallað
fornnorska (n. gammelnorsk). Fornnorska var töluð og skrifuð milli áranna u.þ.b.
750 og u.þ.b. 1350.

Árið 1350 dó norska ritmálið nánast út því flestir ritfærir menn dóu úr svarta
dauða. Eftir það varð ritmál í noregi eins konar blanda af norsku, dönsku og
sænsku. Það er stundum kallað millinorska (n. mellomnorsk). Vegna sameiningar
Noregs og Danmerkur (sjá Dansk-norska ríkið) og siðakiptanna árið 1536 (þ.e. í
Noregi) varð danska smátt og smátt eina ritmálið í Noregi. Noregur var
sameinaður Danmörku til ársins 1814 (Noregur fékk þá eigin stjórnarskrá þann 17.
maí sem nú er þjóðhátíðardagur Noregs) og fram til ársins 1850 var danska eina
opinbera ritmálið í Noregi.

Í kringum 1830 hófust umræður um að Noregur ætti að hafa sitt eigið ritmál.
Noregur var á þessum tíma í ríkjasambandi með Svíþjóð, milli 1814 og 1905.
Þátttakendur í umræðunni skiptust í tvo hópa. Annar hópurinn vildi að Noregur
myndi þróa alveg nýtt ritmál á grunni mállýskna landsins. Sá hópur var með Ivar
Aasen í fararbroddi og kallaði nýja ritmálið landsmál (n. landsmål). Árið 1929
fékk landsmálið opinbera nafnið nýnorska (n. nynorsk). Hinn hópurinn vildi gera
danska ritmálið „norskulegra“ með að skipta út dönskum orðum fyrir norsk í smátt
og smátt. Forsprakki þess hóps var Knud Knudsen. Það mál var kallað ríkismál (n.
riksmål) en árið 1929 ákvað Stórþingið að það skyldi kallast bókmál.

Upp úr 1900 reyndu menn að gera landsmálið og ríkismálið líkari hvort öðru og
reyna að fá útkomu sem yrði samnorskt ritmál. Til að fá þetta í gegn voru gerðar
stórar málabreytingar árin 1917, 1938 og 1959. Samnorskan mætti miklu mótlæti
bæði frá bókmáls-/ríkismálsmönnum og nýnorsku-/landsmálsmönnum. Árið 1966 var
framkvæmd um sameiningu málanna lögð af. Í dag eru bæði bókmál og nýnorska
opinber ritmál í Noregi.

Norskt talmál einkennist af miklum mállýskumun. Það er nánast einstakt í
heiminum að mállýskur hafi formlega jafn sterka stöðu eins og þær hafa í Noregi.
Þótt skylt sé að nota bæði opinberu málin í skólakerfinu er notkun mállýskna
mjög útbreidd hvort heldur er í ríkisútvarpi, á opinberum samkomum eða í
einkasamtölum. Þéttbýlismyndunin hefur þó smám saman jafnað út mállýskumuninn en
það hefur svo orðið til þess að svæðisbundnum málaafbrigðum hefur fækkað. Helstu
mállýskusvæðin nú á dögum eru í Vestur-Noregi. Notkun mállýsku í venjulegu
talmáli er jafn algeng hjá þeim sem nota bókmál eins og þeim sem nota nýnorsku
sem ritmál.



https://is.wikipedia.org/wiki/Nokia

Nokia er finnskt fyrirtæki sem hefur verið leiðandi í heimi fjarskipta á
alþjóðamarkaði og býður upp á fjöldann allan af farsímum og símahugbúnaði.
Hugbúnaðurinn gerir fólki kleift að nota símann í fleira en að hringja úr honum,
svo sem hlusta á tónlist, horfa myndbönd og sjónvarp, spila leiki, taka
ljósmyndir, nota símann sem GPS tæki og margt fleira.

Nokia er stærsti farsímaframleiðandi í heiminum í dag og spannar saga Nokia tæpa
eina og hálfa öld. Hún hófst árið 1865 með pappírsmyllu, í eigu Fredrik Idestam,
við flúðir Tammerkoski árinnar í suðurhluta Finnlands. Nokkrum árum síðar bætti
hann annarri myllu við bakka Nokianvirta árinnar, en þaðan dregur Nokia nafn
sitt.

Árið 1898 stofnuðu nokkrir finnskir viðskiptamenn fyrirtækið Suomen Gummitehdas
Oy (Finnish Rubber Works Ltd. á ensku) í Helsinki. Innan nokkurra ára var
fyrirtækið farið að framleiða hágæða gúmmístígvél sem reyndust vera
samkeppnishæf við innflutt stígvél frá Rússlandi. Er framleiðslan jókst var
ákveðið að færa framleiðsluna til borgarinnar Nokia og fljótlega fóru menn að
leggja áherslu á Nokia nafnið. Ekki leið á löngu áður en Nokia nafnið tók að
festast við gúmmívörurnar sem enn eru framleiddar undir nafninu „Nokian
Footwear“.

Árið 1967 varð langþráður samruni að veruleika þegar Suomen Gummitehdas Oy, sem
höfðu þá breytt nafninu sínu í Suomen Kumitehdas Oy, og finnska
fjarskiptafyrirtækið Suomen Kaapelitehdas Oy sameinuðust pappírsiðnaðar- og
orkufyrirtækinu Oy Nokia AB og til varð Nokia Corporation. Á 10. áratug síðustu
aldar var fjöldi ódýrra innfluttra staðkvæmdarvara orðinn mikill og stóð finnski
hágæðaiðnaðurinn því höllum fæti og var Nokia Corporation því skipt upp aftur
líkt og fyrir samrunann og fyrirtækin ákváðu að einblína aðeins á sínar eigin
vörur. Móðurfélagið, Nokia, hélt áfram í ferð sinni að verða leiðandi á
fjarskiptamarkaði og er eitt stærsta fyrirtæki í heiminum í dag.

Höfuðstöðvar Nokia eru í Keilaniemi í Espoo í Finnlandi. Árið 1910 varð Nokia
nærri gjaldþrota eftir fyrri heimstyrjöldina. Verner Weckman, fyrsti Finninn sem
vann til gullverðlauna á Ólympíuleikum, varð síðar framkvæmdarstjóri
fyrirtækisins eftir að hafa verið tæknimaður hjá fyrirtækinu í sextán ár. Á
níunda áratugnum lenti Nokia í miklum fjárhagslegum erfiðleikum aðallega vegna
tölvudeildar þeirra. Þetta leiddi til þess að að framkvæmdarstjórinn Kari
Kairamo framdi sjálfsvíg árið 1988. Eftir það tók Simo Vuorilehto við starfinu
og þurfti hann að takast á við þau áhrif sem kreppan, sem skók Finnland árin
1990–1993, hafði á Nokia sem og önnur fyrirtæki.

Árið 1987 kynnti Nokia fyrsta símann sem komst fyrir í hendi og bar hann nafnið
Mobira Cityman 900 og vóg ekki nema 800 grömm. Þessi sími fékk mikla umfjöllun
árið 1987 þegar Mikhail Gorbachev var myndaður við að nota þennan síma til að
hringja frá Helsinki til Moskvu og fékk síminn þá nafnið „Gorba“.

Í lok áttunda áratugarins vann Nokia nýja stefnumótun og í framhaldi af því á
árunum 1989 til 1996 seldu stjórnendur þann hluta rekstursins sem ekki var
tengdur fjarskiptamarkaðnum. Fyrirtækið sá tækifæri í þróun á stafrænum búnaði
þar sem aukin eftirspurn var eftir tækjum með fjölbreytta notkunareiginleika.
Notendur vilja vera óháðir tíma og rúmi og Nokia einsetur sér að koma til móts
við þarfir neytenda með lausnum sem hæfa hverju sinni.

Fyrirtækinu er skipt í nokkrar deildir. Device & Services deildin var stofnuð
2008 til að auka skilvirkni í þróunarvinnu tækja og þjónustu þannig að tækifæri
til vaxtar í samkeppnisumhverfu séu sem best nýtt. NAVTEQ er dótturfyrirtæki
staðsett í Chicago sem varð að fullu í eigu Nokia 2008 við yfirtöku, er rekið
sem sjálfstæð eining og vinnur að þróun í stafrænum kortum fyrir gps og annan
hátæknibúnað fyrir fyrirtæki og ríki. Meðal viðskiptavina eru m.a. Microsoft,
Yahoo!, BMW, Chrysler, Jeep, Mini, Garmin, Mitsubishi Electric, Magellan og
Motorola.

Árið 2007 varð til Nokia Siemens Networks með samvinnu Nokia og Siemens.
Fyrirtækið er það stærsta í heiminum í dag sem hannar lausnir fyrir fyrirtæki og
einstaklinga á fjarskiptamarkaði.

Árið 2002 setti Nokia fyrsta 3G símann á markað, Nokia 6650. Í lok ársins 2007
hafði Nokia selt 440 milljónir síma sem er 40% af öllum símum sem hafa verið
seldir í heiminum. Frá árunum 1996 til 2001 fimmfaldaðist gróði Nokia úr 6.5
milljörðum evra í 31 milljarð evra. Í dag er Nokia fimmta verðmætasta vörumerkið
í heiminum og á nú níu símaverksmiðjur, þrjár í Evrópu, þrjár í Asíu og þrjár í
Bandaríkjunum.

Nokia er í dag stærsti farsímaframleiðandi í heimi og jafnframt leiðandi á
internetinu og samskiptamarkaði. Um milljarður fólks, frá öllum heimsálfum notar
Nokia til almennra samskipta, viðskipta eða til skemmtunar. Búnaðurinn býður
uppá að senda skilaboð, spila leiki, taka myndir, niðurhala tónlist, horfa á
sjónvarp, skipuleggja, niðurhala kortum og fleira.

Fyrirtækjamenning Nokia er ein af mikilvægum og samkeppnishæfum yfirburðum sem
þeir hafa. Meira að segja slagorð fyrirtækisins, „Connecting People“ (eða
„tengjum fólk“) er táknræn fyrir menninguna. Gildi Nokia voru, allt þar til í
maí 2007: ánægja viðskiptavinarins, virðing, framkvæmd og endurnýjun. Þá
endurskoðaði fyrirtækið gildi sín með það að markmiði að finna hver raunveruleg
gildi Nokia væru og starfsmennirnir komust að því að þau væru „Engaging You“
(sem hægt er að útleggja sem „tengjum þig“), „Achieving Together“ (eða „náum
árangri saman“), „Passion for Innovation“ (eða „ástríða fyrir nýsköpun“) og
„Very Human“ (eða „afar mannleg“).

Nýju gildin endurspegla breytingar í viðskiptaumhverfinu og vinnulagi
fyrirtækisins. Þær endurspegla einnig þá skuldbindingu Nokia að bjóða upp á
fjölbreytta vinnuaðstöðu þar sem allir starfsmenn geta átt möguleika á að vaxa í
starfi. Auk þess eru starfsmenn hvattir til að leita leiða til að þroska sjálfa
sig, starfshæfni sína og vera í framlínu tækniþróunar.

Starfsmannafjöldi í mars 2009 var 124.842 samanborið við 116.378 á sama tíma ári
fyrr. Meðalfjöldi starfsmanna í Nokia Siemens Networks var 60.543 í mars 2009 en
60.391 ári áður.

Fyrirtækið ræður um 1000 manns á mánuði og meðalaldur hvers starfsmanns er lítið
eitt yfir 30 ára og meðal starfsævi þeirra innan fyrirtækisins er rétt undir
þremur árum. Meira en helmingur starfsmanna vinnur utan Finnlands og telur Erkki
Ormalla, framkvæmdastjóri tæknistefnu Nokia, það vera bestu leiðina til að keppa
í hröðu og alþjóðavæddu efnahagskerfi; að draga úr miðstýringu aðgerða og
treysta á framtakssemi og hæfni innfæddra.

Nokia skilur mikilvægi þess að hagræða vinnu og persónulegum áhugamálum og býður
því upp á stuðning fyrir starfsmenn til að halda jafnvægi í starfi og einkalífi.

Einn hluti af menningunni er að hvaða starfsmaður sem er á lægri stigum getur
haft samband við yfirstjórnendur, alla leið upp í framkvæmdastjórann. Ef
forstjórinn skyldi ekki svara þá hefur starfsmaðurinn leyfi til að fylgja sínu
eigin frumkvæði og þar með taka ákvörðun.

Nokia skuldbindur sig grænu, heilbrigðu og öruggu umhverfi og telur að góðir
viðskiptahættir og samfélagsleg ábyrgð fari saman hönd í hönd.

Helstu núverandi samstarfsaðilar eru til að mynda tækniháskólinn í Helsinki og
tækniháskólinn í Tampere í Finnlandi. Cambridge-háskóli í Bretlandi,
Massachusetts Institute of Technology, Háskólinn í Kaliforníu (Berkeley) og
Stanford-háskóli í Bandaríkjunum.

Symbian var stofnað 2008 og er í eigu nokkurra stærstu framleiðenda á
fjarskiptamarkaði svo sem Nokia, Sony Ericsson, Motorola, NTT DOCOMO, AT&T, LG,
Samsung, Vodafone, STMicroelectronics, og Texas Instruments. Symbian er enn í
þróun en er ætlað að verða í framtíðinni opið kerfi. Kerfið er hugsað sem
samvinnuverkefni og stofnað hefur verið til samfélags á internetinu þar sem
þróunarvinnan mun fara fram m.a. í gegnum Symbian Beta Website Program þar sem
meðlimir geti skipst á upplýsingum í gegnum spjallsíður eins og Wikipedia. En
tilgangurinn er að flýta fyrir þróun á sviði fjarskiptabúnaðar og að vinnan sem
skilað sé verði til góðs fyrir samfélagið í heild.

Nokia er leiðandi fyrirtæki á snjallsíma markaðnum en fyrirtæki eins og Apple og
Research in Motion eru að sækja í sig veðrið.

Á árinu 2008 seldi Nokia 60.9 milljón síma og var markaðshlutdeild þeirra 43,7%
sem er tvöfalt meiri en annarra keppinauta. Árið 2007 var markaðshlutdeild Nokia
49,4% en ein helsta ástæðan fyrir þessari minnkun er sú að árið 2008 setti Apple
iPhone 3G á markað og jókst markaðshlutdeild Apple um meira en helming úr 2,7% í
8,2%. Nokia er skráð í kauphöllum Helsinki, Frankfurt og New York.

Verðmæti hlutabréfa hefur lækkað stöðugt frá því í desember 2007. Þó var
greiddur arður fyrir rekstrarárið 2008 uppá 0.40 evrur á hlut samanborið við
0.53 evrur á hlut fyrir rekstrarárið 2007. Heildarfjöldi útistandandi hluta í
árslok 2008 voru 3.800.948.552 þar sem hlutir í eigu samsteypunnar voru
103.076.651.

Vörusala árið 2008 nam 50,7 milljörðum evra. Þar af nam sala í Evrópu 37%, sala
í Asíu 22%, Mið-Austurlöndum og Afríku 14%, Kína 12%, Suður-Ameríku 10% og
Norður-Ameríku 4%. Samdráttur var á flestum markaðssvæðum frá mars 2008 til mars
2009. Mestur í Suður-Ameríku 41% og minnstur í Kína 12%. Í Norður-Ameríku jókst
salan hinsvegar um 21% milli ára. Í lok árs 2008 voru starfsmenn Nokia 125.829
og sala í meira en 150 löndum. Hagnaður nam 4,996 milljörðum evra. Útgjöld
ársins 2007 námu 715 milljónum evra.

Hagnaður Nokia á fyrsta fjórðungi þessa árs nemur ekki nema tíunda parti
hagnaðar á sama tíma í fyrra. Að frádregnum sköttum er hagnaðurinn því ekki nema
122 milljónir evra samanborið við 1,2 milljarða evra á fyrsta ársfjórðungi
síðasta árs. Sala féll um 27%, fór úr 12,7 milljörðum evra í 9,3 milljarða evra
nú. þessar tölur eru sagðar endurspegla minnkandi eftirspurn eftir farsímum og á
ársuppgjörskynningu Nokia þann 16. apríl kom fram að farsímasala hefði dregist
saman um 33% milli ára. Fyrirtækinu hefur þó farnast betur en sumum
samkeppnisaðilum þeirra í heimskreppunni, þótt Nokia hafi einnig þurft að
bregðast við minnkandi eftirspurn. Í mars tilkynnti fyrirtækið þó að 1700 manns
hefði verið sagt upp á starfsstöðum þess víða um heim.

Alger sprenging varð á farsímamarkaðnum árin 1990-2000 sem skaut Nokia upp á
stjörnuhimininn en fyrirtækið er stærsta fyrirtæki Finnlands og framleiðsla þess
nemur nærri fimmtungi af heildarútflutningi landsins. Farsímar fyrirtækisins eru
seldir í 130 löndum víðs vegar um heiminn og starfsmenn eru um 125.000.
Fyrirtækið varð fyrir tímabundnu bakslagi árið 2004 þegar samkeppnisaðilar
þeirra komu með stílhreinni síma á markað sem varð til þess að markaðshlutdeild
Nokia beið hnekki. Síðan þá hefur fyrirtækið náð sér á strik og árið 2008 voru
fjórir af hverjum tíu seldum farsímum frá Nokia. Sölutölur hafa þó farið sífellt
lækkandi síðan 2005 í Bandaríkjunum en þar hefur markaðssetning fyrirtækisins
skilað minnstum árangri. Þrátt fyrir framfarir í margmiðlun hafa þeir verið
seinir að taka við sér og keppa við BlackBerry og iPhone símana.

Til að viðhalda yfirburðum í samkeppni þarf sífellt að vinna að nýsköpun og árið
2008 var opnuð tíunda „Nokia Flagship Store“ stórverslunin. Þær eru nú í
Helsinki, London, London Heathrow-flugvöllur, São Paulo, Chicago, New York,
Mexíkóborg, Moskvu, Shanghai og Hong Kong. Í þeim er hægt að sjá og prófa að
eigin raun hvernig nýjustu tækin virka og hvað nýjasta tækni býður uppá hverju
sinni með leiðsögn sérþjálfaðs starfsfólks. Nokia Music er vefverslun þar sem
hægt er að kaupa og niðurhala tónlist í gegnum tölvu. Enn sem komið er þjónustan
til staðar í 15 löndum, þar á meðal í Finnlandi, Ástralíu, Singapúr, Ítalíu,
Frakklandi, Sviss, Írlandi, Hollandi, Austurríki, Mexíkó, Spáni, Sameinuðu
arabísku furstadæmunum, Svíþjóð, Þýskalandi og Bretlandi.

Farsímar og aukahlutir frá fyrirtækinu Nokia eru meðal þeirra bestu á markaðnum
en þó markaðssetning þeirra sé frumleg og veki athygli, hefur hún ekki skilað
sér í nægilegri söluaukningu. Markaðssetning samkeppnisaðila þeirra svo sem
Motorola og Samsung hefur skilað betri árangri og markaðshlutdeild Nokia því
farið minnkandi. Þar sem sölutölur á farsímum fyrirtækisins hafa minnkað
allverulega á undanförnum árum ákvað fyrirtækið að setja allt sitt púður í að
markaðssetja nýju næstu kynslóðar farsímana og vonast til að með þeim geti þeir
lokkað aftur til sín gamla viðskiptavini.

Fyrirtækið hefur frá upphafi nefnt farsíma sína eftir tölum sem virtist ekki
koma að sök í upphafi en nú þar sem samkeppnin er orðin mun meiri og neytendum
stendur til boða ógrynni mismunandi farsíma virðist það skila betri árangri að
nefna þá eftirminnilegum nöfnum líkt og Motorola hefur gert. Neytendur laðast
fremur að nöfnum sem gefa til kynna hvaða eiginleikum síminn er gæddur og sést
greinilega á vinsældum Motorola símans RAZR sem selst eins og heitar lummur, en
útlit hans þykir svipa til rakvéla. Þrátt fyrir að Nokia auglýsi meira en
Motorola, hafa sölutölur þeirra farið í öfuga átt en það má að stórum hluta
skrifa á nafngiftir símanna. Nöfn tolla einfaldlega mun betur í minni en
töluheiti og því þarf Motorola ekki að auglýsa eins mikið. IPhone er gott dæmi
um árangursríka markaðssetningu síma, en Apple komust hjá því að eyða háum
fjárhæðum í auglýsingar með því að gefa símanum eftirminnilegt nafn, leka myndum
og tæknilegum upplýsingum á netið áður en hann kom á markað sem varð til þess að
IPhone varð einn eftirsóttasti síminn á markaðnum.

Fyrirtækið gaf út í fjölmiðlum árið 2008 að þeir ætluðu að fylgja frumkvæði
Motorola og byrja að gefa farsímum sínum nöfn í stað númera, en það hafa þeir
þegar gert með nýju Nseries og Eseries farsímunum. Þessi nafnabreyting ein og
sér virðist hafa verið nóg til að koma Nokia aftur á kortið og því hafa þeir
ákveðið að gefa næstu kynslóðar símunum einnig nöfn í stað númera.

Nokia vann til fimm verðlauna árið 2008 á Mobile Marketing Awards í London, tvö
þeirra voru verðlaun fyrir „Best creativity in Mobile Marketing“ og „Most
innovative use of technology in Mobile Marketing“ fyrir Shoot and Score
verkefnið sem þeir unnu fyrir Vodafone vegna meistaradeildar Evrópu.

Að lokum fékk Nokia lof í lófa og verðlaunin „Best use of mobile in customer
relationship marketing“ fyrir að vinna með bresku blaðinu Financial Times að
rafrænum afsláttarmiðum.

Farsímarnir starfa í dag flestir á GSM/EDGE, 3G/WCDMA og á CDMA stöðlum en aukin
áhersla er á Bluetooth, GPS og WLAN sem í framtíðinni er ætlað að sýna
staðsetningu á korti af byggingum svo sem flugstöðvum og verslunarmiðstöðum.

Fyrstu vísbendingar um að Nokia ætlaði að fara þá leið að einbeita sér að
farsímum og símatækni var árið 1960 þegar stofnuð var lítil raftækjadeild innan
fyrirtækisins. Síðan var fyrsta raftækið framleitt árið 1962. Árið 1967 var
þessi raftækjadeild gerð að sér sviði og var þar byrjað að framleiða
samskiptabúnað. Nokia notaði samskiptatæknina til að búa til talstöðvar og
framleiða þær fyrir herinn en líka til sölu. Þetta var gert frá því á sjöunda
áratugnum.

Árið 1979 varð samruni milli Nokia og Salora Oy, sem var sjónvarpsframleiðandi,
og var þá stofnað Mobira Oy. Mobira byrjaði að þróa síma sem auðveldlega er hægt
að færa á milli staða, svokallaða fyrstu kynslóðar síma, og voru símarnir gerðir
fyrir Norræna farsímakerfið (Nordisk MobilTelefoni eða NMT), sem er fyrsta
alþjóðlega símakerfið og var byggt árið 1981. Árið 1982 kynnti Mobira fyrsta
bílasímann, Mobira Senator, og var hann fyrir NMT-450 símakerfi. En það var ekki
fyrr en árið 1984 að fyrsti vísir að GSM-símum nútímans kom á markað og var hann
fyrir Norræna farsímakerfið. Var sá sími kallaður Mobira Talkman og en þar sem
hann vóg rétt undir 5 kg var hann ekki mjög handhægur. Þremur árum síðar kom svo
á markaðinn fyrsti handhægi síminn, var hann kallaður Mobira Cityman. Var sá
sími orðinn heldur léttari en Mobira Talkman þar sem hann vóg um 800 g. Sama ár
fékk Nokia mikla auglýsingu þegar Gorbachev sást nota Mobira Cityman.

Á árunum 1988–1989 varð breyting á fyrirtækinu. Forstjórinn yfir deildinni sem
sá um hreyfanlegu símana sagði af sér. Í framhaldinu af því breytti fyrirtækið
nafninu á Nokia-Mobira Oy í Nokia Mobile Phones. Nokia varð eitt af
aðalfyrirtækjunum sem rannsakaði og þróaði GSM-síma, svokallaðir annarrar
kynslóðar símar. Nokia kom sínu fyrsta GSM-kerfi til finnsks skiptiborðs,
Radiolinja, árið 1989. Fyrsta GSM-símtalið fór í gegnum kerfið sem var búið að
setja upp hjá Radiolinja. Var það framkvæmt 1. júlí 1991 í Helsinki af þáverandi
forsætisráðherra Finna, Harri Holkeri. Árið 1992 var fyrsti GSM síminn settur á
markað, Nokia 1011. Númerið á módeli þessa síma er vísun í hvaða dag síminn kom
út en hann kom sem sagt út 10. nóvember 1992.

Árið 1994 kom út nýtt módel af símum, var það síminn Nokia 2100 og var það
fyrsti síminn til að innihalda hina frægu Nokia Tune símhringingu. Sama ár var
heimsins fyrsta gervihnattasímtal gert og við það var notaður Nokia GSM sími.

Næstu árin fóru í þróun og breytingar á símunum eftir því sem tæknin jókst og
varð flóknari. Til að mynda var Nokia 6110 fyrsti síminn sem innihélt leikinn
Snake, sem flestir þekkja. Árið 1999 kom út fyrsti síminn sem gat tengst
internetinu og var það tegundin Nokia 7110. Fyrirtækið naut mikilla vinsælda með
Nokia 3310 sem leysti Nokia 3210 af hólmi árið 2000. Fyrsti 3G-síminn kom út
árið 2002 og var það Nokia 6650. Þremur árum síðar kynnti Nokia næstu kynslóð af
símum og var það Nokia Nseries.

Árið 1998 var stofnað nýtt vörumerki fyrir sérstaka tegund farsíma. Það
vörumerki kallast Vertu. Síðastliðin 10-11 ár hafa þessar vörur verið að ná
auknum vinsældum og er verið að miða aðallega við einn markaðshóp. Sá hópur er
aðallega efnað fólk sem gæti litið á síma sem ákveðið stöðutákn. Um er að ræða
síma sem geta verið úr gulli, með demanta á hlífinni, með hærra þjónustustig og
fleira.

Síðustu ár hafa verið miklar tækniþróanir á símum sem fyrir eru og einnig er
verið að þróa fleiri, nýrri og tæknilegri síma. En dæmi um það sem hefur bæst
við símana er xenon-flass, útbúnaður til að líkjast öðrum BlackBerry tækjum og
margt fleira.

Nokia hefur líka komið inn á tölvumarkaðinn. Á níunda áratugnum var tölvudeild
innan Nokia og var framleitt þar sería af PC-tölvum sem kallaðar voru
MikroMikko. Fyrsta módelið í MikroMikko línunni kom út 29. september 1981, á
svipuðum tíma og fyrsta IBM PC-tölvan. Þessi deild var þó seld til ICL, sem
síðar varð hluti af Fujitsu. MikroMikko hélst þó sem vörumerki hjá ICL og síðar
hjá Fujitsu. En alþjóðlega varð MikroMikko auglýst hjá Fujitsu sem ErgoPro.

Margir hafa gert rannsóknir á skaðsemi farsíma á heilsu manna en þær eru
misjafnar eins og þær eru margar. Hér verður fjallað um nokkrar rannsóknir og
niðurstöður. Niðurstaða rannsóknar sem geislavarnir sænska ríkisins gerði árið
2002 segir að ekkert bendi til þess að farsímar séu skaðlegir. Þeir fengu tvo
prófessora, dr. John D.Boice og dr.Joseph K.McLaughlin, til að fara yfir
rannsóknina. Þeir voru sammála en vildu ekkert fullyrða.

Bretar komust að sömu niðurstöðu og Svíar, þeir birtu skýrslu árið 2004 „The
Advisory Group on Non-Ionising Radiation“ en í henni segir samt að frekari
rannsókna sé þörf til að fullyrða um nokkuð.

Indverski prófessorinn Naresh K. Panda gerði könnun á því árið 2007 hvort
farsímar geti valdið skaða á heyrn og stöðugu eyrnasuði, Naresh fylgdist með
farsímanotkun hundruð manna sem notuðu farsíma mismikið. Fólkið var svo borið
saman við aðra sem aldrei notaði farsíma. Niðurstaða rannsóknarinar var að
fylgni sé á milli heyrnavandræða og notkun farsíma. Verst komu þeir út sem
notuðu farsíma í meira en klukkustund á dag.

Ronald Herberman, forstöðumaður hinnar virtu rannsóknastofnunar háskólans í
Pittsburg og Cancer Institute ráðleggur fólki að bíða ekki eftir afgerandi
niðurstöðu á rannsóknum heldur minnka farsíma notkun til þess að þurfa ekki
iðrast eftir á ef skaðsemi sannast.

Farsímar hafa samband við móðurstöðvar sínar með því að senda og taka á móti
örbylgjum svipuðum þeim sem notaðar eru í örbylgjuofnum. Oft er talað um geislun
frá farsímunum í þessu sambandi. Hafa þarf í huga að rafsegulrófið spannar vítt
svið. Örbylgjugeislun hefur aðra eiginleika en svokölluð jónandi geislun sem
kemur t.d. frá röntgentækjum. Jónandi geislun hefur hærri tíðni og meiri orku en
ljós og þar með meiri efnafræðileg áhrif það er öfugt með örbylgjugeislun. Þar
sem örbylgur eru ekki jónandi ættu þær ekki að geta valdið skemmdum á
erfðaefninu DNA, stökkbreytingum eða krabbameini.

Einu líffræðilegu áhrifin sem eru þekkt og almennt viðurkennd eru upphitun,
svipuð því sem gerist í örbylgjuofni. Þar sem örbylgjurnar hitna við notkun
farsímans er fólk áhyggjufullt um að það gæti hitað í þeim heilann og þannig
valdið skaða. Svo er ekki þar farsíminn sendir frá sér orku sem er um 1 W en það
nægir ekki til að hita heilann nógu mikið. Það hafa margar rannsóknir verið
gerðar bæði á frumum og dýrum í mismunandi örbylgjusviði til að finna réttu
staðlana. Núverandi öryggisstöðlum er ætlað að verja notendur fyrir skaðlegum
áhrifum vegna upphitunar.

Það er aðallega höfuðið og augun sem eru viðkvæm vegna þess að í vökvarými
augnanna eru ekki æðar til kælingar. Vísindamenn eru almennt sammála um að
farsímar valda ekki líffræðilegum skaða vegna upphitunar. Það er hins vegar
deilt um hvort önnur líffræðileg áhrif geti verið að verki, áhrif sem birtast
vegna samhljóms sameinda við geislunina frekar en upphitun. Kenningar hafa verið
settar fram en þær eru umdeildar.

Það er deilt um tvennt: Það hvort um vensl við örbylgjugeislunina sé að ræða og
hvort skýra megi slík vensl með öðrum hætti. Rannsóknir hafa ekki sýnt fram á
nein marktæk tengsl milli farsíma notkunar og heilsukvilla. Óbein áhrif koma
greinilega fram, sérstaklega áhrif á öryggi í umferðinni. Margir hafa talið að
handfrjáls búnaður leysa vandann. Rannsóknir benda til þess að svo sé ekki.
Símtal í GSM síma krefst miklu meiri einbeitingar en venjulegt samtal. Hættan
felst í því að athyglin er meira á símtalinu en umhverfinu. Þetta veldur því að
þessi hópur er líklegri til þess að lenda óhappi.

Umhverfisverndarstefna fyrirtækisins er byggð á alþjóðlegum reglum og stöðlum.
Markmið þeirra er þó að gera meira en að fylgja aðeins eftir reglum um
umhverfisvernd og fara þeir mun lengra en krafist er samkvæmt lögum. Því eru
umhverfismál nú samtvinnuð inn í viðskiptahætti Nokia.

Nokia símar eru hannaðir með langan endingartíma í huga, en fólk skiptir þó
símum sínum út fyrir nýrri, þrátt fyrir að þeir eldri séu ekki ónýtir. Kannanir
hafa leitt í ljós að um 44% gamalla síma liggi ónotaðir í skúffum hjá fólki og
aðeins 3% fólks fari með gömlu símana sína í endurvinnslu. Nokia hvetur fólk til
að endurvinna gamla síma því ef hver Nokia notandi setti einn ónotaðan síma í
endurvinnslu gætu 80.000 tonn af hráefnum sparast, þar sem mikill meirihluta
efna í símum er hægt að nota til að framleiða nýjar vörur eða virkja orku.

Nokia gerir sitt besta til að auðvelda fólki að endurvinna símtæki sem ekki eru
lengur í notkun. Til að endurvinna símann, rafhlöður eða hleðslutæki þarf því
aðeins að skila því í einhverja af endurvinnslustöðvum Nokia og starfsmenn sjá
um afganginn. Hátt í 5000 stöðvar eru í 85 löndum víðsvegar um heiminn þar sem
Nokia tekur á móti gömlum farsímum og fylgihlutum. Auk þess er hægt að skila
gömlum tækjum í verslanir sem selja Nokia síma. Í sumum löndum, svo sem
Bretlandi og Bandaríkjunum, er hægt að skila símtækjum með því að skrá sig á
netinu og prenta út fyrirframgreiddan póstmiða sem Nokia borgar fyrir og
neytandinn getur því sent símtækið, sér að kostnaðarlausu í endurvinnslu.

Símafjarskipti eru ekki orkufrekur iðnaður og nota innan við 1% af koltvísýringi
heimsins. Þrátt fyrir þetta er það markmið fyrirtækisins að nota orku á eins
hagkvæman hátt og mögulegt er. Nokia hefur því komið fram með leiðir fyrir
notendur sína til að stilla síma sína þannig að þeir spari orku og þurfi því að
hlaða símann sem sjaldnast og þar af leiðandi leggi sitt af mörkum við
orkusparnað.

Nokia símar koma með skilvirkum hleðslutækjum og Li-ion rafhlöðum. Rafhlöður eru
orkugeymsla en ekki orkuuppspretta og því hleður hleðslutækið rafhlöðuna frá
rafmagnsveitu sem getur verið allt frá vindmyllum til kjarnorkuverksmiðju.

Nokia er af mörgum ástæðum í sífelldri rannsóknarvinnu við að finna nýjar
orkuuppsprettur. Venjulegar orkuuppsprettur eins og olía eru orðnar af skornum
skammti og að finna nýjar uppsprettur með lægri kolefnalosun gæti dregið úr
loftlagsbreytingum. Nýjar uppsprettur eru því mikilvægar fyrir landssvæði sem
hafa einfaldlega ekki rafmagnsveitur.

Hönnuðir Nokia símanna leggja mikla áherslu á efnin sem símarnir eru framleiddir
úr. Áhersla er lögð á að nýir símar verði eins umhverfisvænir og mögulegt er með
því að hugsa um hvernig lífsferill símans er, að efnin sem notuð eru í hann geti
verið endurnýtt á öruggan hátt þegar ekki eru lengur not fyrir símann. Vegna
þessarar hönnunarvinnu er nú hægt að endurvinna 65-80% efna í þeim.

Fyrirtækið er leiðandi á farsímamarkaði og stjórnendur þess telja mikilvægt að
vera leiðandi fyrirtæki þegar kemur að umhverfisstefnu. Þar er áhersla lögð á
hugsun byggða á lífsferli, þar sem reynt er að lágmarka áhrif varanna á
umhverfið. Byrjað er á uppruna hráefnanna og endað með endurvinnslu, meðhöndlun
úrgangs og endurnýtingu notaðra efna. Þessu markmiði er náð með betri
vöruhönnun, nánu eftirliti með vöruvinnslu og betri endurnýtingu á efnum, sem og
endurvinnslu.

Fyrirtækið hefur staðið fyrir herferðum víða um heiminn til að virkja fólk til
endurvinnslu á farsímum og hefur með því tekist að endurvinna um 55 tonn af
efnum úr ónotuðum raftækjum í Kína og árið 2006 var þar komið á fót um 500
söfnunarstöðum þar sem tekið er á móti símum og fær fólk greitt í formi
símainneignar fyrir vikið. Með þessari söfnun var tekið á móti 80 tonnum af
úrgangi.

Í Finnlandi dreifði Nokia 200.000 miðum þar sem boðið var € 2 framlag til WWF
gegn hverjum síma sem skilað væri inn. 25.000 símtækjum var skilað inn í þessari
herferð.

Fyrirtækið nýtti sér alþjóðlegan endurvinnsludag í Norður-Ameríku, þann 15.
nóvember 2007 og safnaði 16 tonnum af raftækjum til endurvinnslu, þar af 7000
símum. Í Evrópu söfnuðu þeir 17.000 tonnum af raftækjaúrgangi.

Einnig tók fyrirtækið þátt í að safna ónotuðum símum á Filippseyjum, Chile, Perú
og Malasíu ásamt símafyrirtækjum og ríkjum þessara landa, til dæmis með því að
bjóða upp á afsláttarmiða fyrir nýjum og betri rafhlöðum gegn því að skila inn
gömlum símtækjum. Að auki hefur Nokia stuðlað að endurnýtingu raftækjaúrgangs
sem kemur frá starfssemi þeirra, sem og starfsmönnum þeirra.



https://is.wikipedia.org/wiki/Nepal

Sambandslýðveldið Nepal (nepalska: नेपाल, Nepāl) er í Himalajafjöllum milli Kína
(Tíbet) og Indlands. Það var lengi vel eina konungsríki hindúa í heiminum en
konungsveldið var afnumið af nepalska þinginu 28. maí 2008.

Nepal er landlukt land sem einkennist af háum fjallstindum í norðri og hásléttu
í suðri. Landamæri Nepals í norðri liggja að Kína en í suðri, austri og vestri
að Indlandi. Hæsti tindur veraldar er staðsettur á landamærum Nepals og Kína.

Nepal er 147.181 ferkílómetrar að stærð og fólksfjöldi þar er um 30 milljónir.
Meirihluti íbúa í Nepal eru hindúar en sögulega er landið tengt búddhisma. Nepal
var einveldi í margar aldir og ríktu konungar af Shah ætt frá 1768 en þá
sameinaði Prithvi Narayan Shah mörg minni konungsdæmi í eitt ríki. Áratuga
borgarastríð leitt af kommúnistaflokki Nepals og nokkurra vikna fjöldamótmæli
allra stjórnmálaflokka í Nepal urðu til þess að 22. nóvember 2005 var samþykkt
samkomulag í tólf liðum sem var til þess að einveldi var lagt niður og lýðveldi
stofnað 28. maí 2008. Fyrsti forseti Nepals Ram Baran Yadav tók við völdum 23.
júlí 2008.



https://is.wikipedia.org/wiki/Mozilla_Firefox

Mozilla Firefox eða einfaldlega Firefox (áður þekktur sem Phoenix og Mozilla
Firebird) er vafri, þróaður af Mozilla Foundation og hundruðum sjálfboðaliða.
Vafrinn, sem fellur undir hugtakið opinn hugbúnaður, á að mæta þörf fólks á
vafra sem er lítill, hraður og einfaldur. Firefox býr einnig yfir viðbótarkerfi
sem gerir fólki mögulegt að sníða vafrann að þörfum sínum. Samkvæmt W3Counters
nota 15,5% af öllum sem nota vafra, Firefox í ágúst 2014. Hann er fjórði
vinsælasti vafri heims á eftir Chrome, Internet Explorer og Safari.

Firefox byrjaði sem tilraun hjá Dave Hyatt og Blake Ross í Mozilla-verkefninu.
Þann 3. apríl 2003 kynnti Mozilla Organization að þeir ætluðu að breyta
áherslunni frá Mozilla Suite í Firefox og Thunderbird. Verkefnið hefur síðan
skipt um nafn nokkrum sinnum. Í upphafi hét það Phoenix en var endurnefnt út af
Phoenix Technologies. Í staðinn kom Firebird en var skipt yfir í Mozilla
Firebird til að rugla ekki saman við Firebird free database software project.
Vegna pressu frá Firebird skiptu þeir þann 9. febrúar yfir í Mozilla Firefox.

Firefox var í mörgum útgáfum áður en það varð 1.0 þann 9. nóvember 2004. 24.
október 2006 gaf Mozilla út Firefox 2.



https://is.wikipedia.org/wiki/Menntask%C3%B3linn_%C3%AD_Reykjav%C3%ADk

Menntaskólinn í Reykjavík (latína: Schola Reykjavicensis eða Schola
Reykjavicana) er framhaldsskóli í miðbæ Reykjavíkur. Áður fyrr kallaður
Reykjavíkurskóli, Lærði skólinn eða Latínuskólinn. Hann á sér langa sögu og hafa
margir þekktir Íslendingar haft þar viðkomu í gegnum tíðina. Skólinn er
bóknámsskóli með bekkjakerfi og býður upp á fjögurra ára nám til stúdentsprófs.
Við hann eru tvær meginbrautir, náttúrufræðibraut og málabraut, sem greinast í
samtals átta deildir.

Þetta er elsta varðveitta frásögn af skólahaldi hér á landi. Hefð hefur skapast
fyrir því að miða upphaf skólans við árið sem Ísleifur var vígður 1056. Þó er
vitað hann sneri ekki heim úr vígsluför sinni til Brima fyrr en árið 1057 og sat
á biskupsstól til ársins 1080, þannig að kennsla hans gæti hafa hafist á hvaða
ári sem er þar á milli, heimildir eru ekki nákvæmari en svo.

Skálholtsskóli var, ásamt Hólaskóla og klausturskólum helsta menntastofnun
landsins til siðaskipta, en með konungsboði 1552 var biskupsstólunum íslensku
gert skylt að reka skóla, fyrst og fremst í því skyni að mennta lúthersk
prestsefni.

Í Suðurlandsskjálftanum um sumarið 1784 hrundu öll hús í Skálholti nema
dómkirkjan. Á sama tíma voru móðuharðindin og búfé staðarins var þá næstum allt
fallið úr hor og nærri má geta að landsetar af jörðum biskupsstólsins hafa ekki
getað staðið í skilum með afgjöld af jörðum og leigubúfé. Biskupinn, Finnur
Jónsson, hélt þó til í Skálholti um veturinn með þjónustufólki sínu, en
skólahald féll niður. Með því var skólinn fluttur til Reykjavíkur.

Árið 1785 var ákveðið að leggja niður Skálholtsstól, flytja biskupsembættið og
skólann til Reykjavíkur og setja kennara skólans á föst laun úr ríkissjóði. Á
næsta ári var hróflað upp skólahúsi á Hólavelli við Reykjavík, þar sem nú má
finna Hólavallagötu. Árið 1801 var ákveðið að leggja Hólastól niður og sameina
skólann sem þar var Hólavallarskóla, sem þá varð eini skólinn á landinu. Skólinn
var í timburhúsi sem hélt hvorki vindi né vatni. Því var ákveðið árið 1805 að
flytja skólann að Bessastöðum.

Árið 1805 var það ráð tekið að flytja skólann að Bessastöðum, í Bessastaðastofu,
steinhús sem hafði verið reist til að hýsa amtmann og síðar stiftamtmann um
1760. Þáverandi stiftamtmaður, Ólafur Stephensen, bjó ekki á Bessastöðum og nýr
amtmaður, F.C. Trampe, gaf Bessastaði eftir til skólahalds. Skólinn starfaði til
ársins 1846 en var þá fluttur aftur til Reykjavíkur, í nýtt hús, vígt haustið
1846.

Eftir að skólinn var fluttur frá Bessastöðum og fram til 1904 nefndist hann
Reykjavíkur lærði skóli en var í daglegu tali kallaður Reykjavíkurskóli, Lærði
skólinn, Gamli skólinn eða Latínuskólinn.

Árið 1904 var áherslum í námsefni skólans breytt verulega. Latínukennsla var
minnkuð til muna og grískukennslu hætt í því formi sem verið hafði. Í samræmi
við það var nafni skólans breytt og nefndist hann þá Hinn almenni Menntaskóli í
Reykjavík. Frá 1937 hefur skólinn borið heitið Menntaskólinn í Reykjavík.

Menntaskólinn í Reykjavík er kunnur fyrir frammistöðu sína í spurningakeppninni
Gettu betur, þar sem hann hefur unnið samtals 19 sinnum. Samfelld sigurganga í
þeirri keppni stóð frá 1993 til 2004. Sjö sinnum hafa lið skólans unnið í
mælskukeppninni Morfís.

Frá og með árinu 1949 var gagnfræðadeild skólans lögð niður, og eftir það
skiptist skólinn aðeins í fjóra árganga í stað sex, eins og hafði verið frá
1904. Þó hélst sú hefð að kalla síðasta bekk skólans 6. bekk og byrja því
nýnemar í 3. bekk.

Stúlkur höfðu ekki aðgang að skólanum fyrr en 1904 en máttu taka próf frá árinu
1886. Ólafía Jóhannsdóttir lauk 4. bekkjar prófi utanskóla árið 1890. Laufey
Valdimarsdóttir, dóttir Bríetar Bjarnhéðinsdóttur, settist á skólabekk í
skólanum fyrst kvenna haustið 1904. Átti hún þar heldur dapra ævi og varð fyrir
miklu einelti af hálfu skólabræðra sinna. Lauk hún þó stúdentsprófi 1910. Áður
hafði ein stúlka tekið stúdentspróf utanskóla, Elínborg Jacobsen. Camilla
Torfason lauk stúdentsprófi í Kaupmannahöfn 1889 og Björg Karítas Þorláksdóttir
1901, en í Danmörku fengu stúlkur aðgang að æðri menntastofnunum þegar árið
1875. Stúlkur voru í minnihluta stúdenta fram til 1970 en eftir 1979 hafa þær
verið í meirihluta. Frú Vigdís Finnbogadóttir, forseti Íslands 1980-1996, var
nemandi og síðar kennari við skólann. Fyrsta konan til að gegna embætti rektors
MR var Ragnheiður Torfadóttir, 1996-2001.

Menntaskólinn í Reykjavík er hefðbundinn bóknámsskóli sem býður fjögurra ára nám
til stúdentsprófs. Skólinn er bekkjaskóli með bekkjakerfi og hefur fylgt þeirri
skipan frá stofnun. Nemendum 5. og 6. bekkjar gefst nokkur kostur á valfögum
innan vissra námsdeilda.

Félagslíf í Menntaskólanum í Reykjavík er óvenjulegt að því leyti að þar starfa
tvö nemendafélög, elsta nemendafélag landsins Framtíðin og Skólafélag
Menntaskólans í Reykjavík. Þetta fyrirkomulag á rætur sínar að rekja til laga
sem sett voru árið 1963. Úr því að Framtíðin tók ekki við nemum á fyrsta ári
varð að stofna nýtt nemandafélag. Innan vébanda þeirra er lögð er stund á
leiklist (leikfélagið Herranótt), mælskulist, myndlist, dans, skák, bókmenntir,
kórsöng og fleira.

MR hefur átt góðu gengi að fagna í keppnum við aðra menntaskóla. MR er
sigursælasti skólinn í sögu Gettu betur, hefur unnið keppnina 20 sinnum.
Jafnframt hefur MR unnið Morfís, ræðukeppni framhaldsskólanna, 8 sinnum.

Skólaárið 2007-2008 vann MR það afrek að sigra í öllum helstu keppnum sem
framhaldsskólar á Íslandi taka þátt í. Það sigraði árlega keppni sína við
Verzlunarskóla Íslands, í Gettu betur og Morfís, auk þess að sigra í
stærðfræðikeppni framhaldsskólanna, efnafræðikeppninni, eðlisfræðikeppninni,
þýskuþrautinni og frönskukeppninni.

Skólaárið 2015-2016 vann MR það afrek að sigra í öllum helstu keppnum sem
framhaldsskólar á Íslandi taka þátt í. Það sigraði árlega keppni sína við
Verzlunarskóla Íslands, í Gettu betur og Morfís, auk þess að sigra í
stærðfræðikeppni framhaldsskólanna, efnafræðikeppninni, líffræðikeppninni,
þýskuþrautinni og eðlisfræðikeppninni.

Skólahúsið að Lækjargötu 7, betur þekkt sem Gamli skóli í daglegu tali nemenda,
er elsta hús skólans. Húsið er smíðað eftir teikningu J.H. Kochs,
ríkishúsameistara Danmerkur. Efniviðurinn í húsið kom tilhöggvinn frá
Kristjánssandi í Noregi vorið 1844. Fyrst var hátíðasalur skólans innréttaður,
þannig að alþingi gæti haldið þar fundi sína sumarið 1845. Smíði hússin lauk
vorið 1846 og var vígslan haldin 1. október sama ár. Það var á þeim tíma stærsta
hús landsins.

Á jarðhæð er að finna kennslustofur A, B, C, D, E, F, O og L. Á annarri hæð eru
kennslustofur G, H, T, I, hátíðasalurinn og kennarastofa. Á þriðju hæð er
skrifstofa skólans og rektors, bókasalan og skrifstofur kennara. Húsið er 1.524
fermetrar.

Íþaka hýsir bókasafn skólans. Enski kaupmaðurinn Charles Kelsall ánafnaði
Latínuskólanum í Reykjavík þúsund sterlingspundum í erfðaskrá sinni árið 1853
vegna þess hve mjög hann hreifst af því að Íslendingar skyldu geta haldið uppi
sjálfstæðu menningarlífi, þrátt fyrir að vera fámenn þjóð og fátæk. Peninginn
skyldi nota til þess að reisa skólanum bókhlöðu. Danskur timburmeistari að nafni
Klentz teiknaði húsið og danskir iðnaðarmenn byggðu það árin 1866-1867. Húsið er
nefnt eftir bænum Ithaca í New York-fylki í Bandaríkjunum, en það var heimabær
Willards Fiske, prófessors við Cornell-háskóla. Fiske, sem kom til Íslands árið
1879, hafði beitt sér fyrir stofnun nýs lestrarfélags nemenda og kennara.
Lestrarfélagið Íþaka var síðar nefnt bókasafnið Íþaka. Á neðri hæð hússins er
lestrarsalur nemenda en á þeirri efri er bókasafn skólans. Húsið er 259
fermetrar.

Var upprunalega fjós reist árið 1850. Húsið er 123 fermetra timburhús. Byggt var
við húsið 1945. Nú á dögum hýsir Fjósið stofur K og M. Upphaflega þjónaði fjósið
eldvarnatilgangi, en í því voru geymd tól til slökkvistarfs. Síðar voru kýr
hýstar þar og hefur nafnið Fjósið því fest sig í sessi.

Íþróttahús skólans var byggt árið 1898. Árin 1901 og 1944 var byggt við það.
Íþróttahúsið er sagt vera vagga handboltans hér á landi. Þegar nýtt íþróttahús
rís mun það gamla hýsa bókasafn. Í kjallara Íþróttahússins er
kraftlyftingasalurinn Þrælakistan. Íþróttahúsið er 123 fermetrar og Þrælakistan
41.

Byrjað var að byggja Casa Christi (latína: Hús/kofi Krists) árið 1906 og var það
vígt á skírdag 1907. Upphaflega var það reist undir höfuðstöðvar KFUM og KFUK en
þangað flutti félagið úr Melsteðshúsi við Lækjartorg. Nú eru höfuðstöðvar þess
við Holtaveg. Menntaskólinn á núna allt húsið sem hýsir kennslustofur 1-10 auk
kennarastofu. Húsið er 856 fermetrar.

Framkvæmdir hófust í Casa nova (latína: Nýja hús) í júlí 1963 og var húsið tekið
í notkun 1. október 1964. Nú hýsir það kennslustofur C101-C253 og
margmiðlunarver. Félagsaðstaða nemenda er í kjallaranum og kallast Cösukjallari,
eða Casa í daglegu tali nemenda. Þar er veitingasalan Kakóland.

Villa nova (latína: Nýja setur) var byggt árið 1901 og endurbætt árið 1963. Þar
er aðstaða húsvarðar og náms-og starfsráðgjafa. Hýsti skrifstofur
nemendafélaganna þangað til haustið 2004. Húsið er 170 fermetrar.

Húsið er byggt árið 1968. Árið 1996 tilkynnti Davíð S. Jónsson, að hann hefði
ákveðið að gefa skólanum húsið að Þingholtsstræti 18 til minningar um konu sína
Elísabetu Sveinsdóttur. Var húsið tekið í notkun í ársbyrjun 1999. Ragnheiður
Torfadóttir fyrrverandi rektor Menntaskólans ákvað að húsið skyldi heita Minni
Elísabetar, en það nafn náði ekki fótfestu og er opinbert nafn þess nú
Elísabetarhús. Margir nemendur líta þó ekki á húsið sem sérstakt hús en það er
tengt Casa Nova með tengibyggingu sem var byggð í tengslum við að húsið var
tekið í notkun. Það hýsir verklegar kennslustofur, tölvuver nemenda og
skrifstofur kennara. Húsið er 1.147 fermetrar.

Amtmannsstígur 2 er timburhús byggt árið 1906. Á efri hæðum eru skrifstofur
kennara, en kjallarinn hýsir skrifstofur Skólafélagsins og Framtíðarinnar. Húsið
er 434 fermetrar.

Tveir menn sem síðar hlutu Nóbelsverðlaun hafa gengið í Menntaskólann í
Reykjavík, Halldór Laxness og Niels Ryberg Finsen. Fjölmargir þjóðkunnir
einstaklingar hafa gengið í skólann og gegnt þar æðstu stöðum innan
skólafélaganna. Má þar nefna Davíð Oddsson og Geir H. Haarde, sem gegndu stöðu
inspectors scholae, og Ásgeir Ásgeirsson og Ólaf Ragnar Grímsson, sem voru
forsetar Framtíðarinnar.



https://is.wikipedia.org/wiki/Mal%C3%AD

Lýðveldið Malí (franska République du Mali) er landlukt land í Vestur-Afríku og
annað stærsta Vestur-Afríkulandið. Malí á landamæri að Níger til austurs,
Búrkína Fasó og Fílabeinsströndinni til suðurs, Gíneu til suðausturs, og Senegal
og Máritaníu til vesturs. Í norður teygir landið sig inn í Sahara-eyðimörkina
þar sem það mætir syðri landamærum Alsír. Flestir íbúanna búa í suðurhluta
landsins, þar sem renna árnar Senegalfljót og Nígerfljót. Í norðurhlutanum er
hin goðsagnakennda borg Timbúktú.

Mandéfólk settist að í Sahelsvæðinu við jaðar Sahara á miðöldum og þar urðu til
nokkur stórveldi s.s. Ganaveldið, Malíveldið og Songhæveldið. Lykilþáttur í
myndun þessara ríkja var Saharaverslunin með gull, salt og þræla og Timbúktú var
lykiláfangastaður á verslunarleiðunum um Vestur-Sahara og miðstöð kóransfræða.
Borginni hnignaði með hnignun verslunarinnar, einkum eftir innrás frá Marokkó
árið 1591 og á eftir fylgdi röð konungsríkja sem ekkert varð þó jafnstórt og
Songhæveldið hafði verið.

Frakkar sóttu inn á þetta svæði eftir 1880 og svæðið var lagt undir Franska
Súdan eftir nokkra andspyrnu árið 1898 og stjórnað (mest óbeint með því að nýta
þær valdastofnanir sem fyrir voru) sem hluta af Frönsku Vestur-Afríku.

Með samþykkt nýrra grunnlaga í Frakklandi fékk svæðisþingið völd til að mynda
ríkisstjórn með framkvæmdavald í þeim málum sem heyrðu undir þingið árið 1956.
Full heimastjórn gekk í gildi 25. nóvember 1958. 4. apríl 1959 myndaði Franska
Súdan Malísambandið ásamt Senegal og fékk fullt sjálfstæði 20. júní 1960. 20.
ágúst sama ár klauf Senegal sig úr sambandinu. 22. september lýsti Franska Súdan
yfir stofnun Lýðveldisins Malí og sagði sig úr Franska samveldinu.

Stærsti stjórnmálaflokkur Frönsku Súdan var Union Soudanaise du Rassemblement
Democratique Africain. Þegar landið fékk sjálfstæði gerði forsetinn Modibo Keita
stjórn landsins að flokksræði og hóf að þjóðnýta lykiliðngreinar í sósíalískum
anda og tók upp náin stjórnmálatengsl við Austurblokkina, en efnahagsleg hnignun
sem fylgdi í kjölfarið fékk stjórnina til að taka aftur upp CFA-franka og draga
úr miðstýringu árið 1967.

19. nóvember var gerð herforingjabylting og við stjórn landsins tók
herforingjaráð undir stjórn Moussa Traore. Herforingjastjórnin reyndi að koma á
efnahagslegum umbótum en tókst illa upp vegna innanlandsátaka og þurrka. Ný
stjórnarskrá gekk í gildi 1974 sem kvað á um flokksræði og borgaralega
ríkisstjórn en herforingjarnir sátu samt áfram við völd. Þegar forsetakosningar
voru haldnar árið 1979 fékk Moussa Traore 99% atkvæða. 1980 braut ríkisstjórnin
á bak aftur stúdentamótmæli og þrjár tilraunir til valdaráns.

1985 kom til stuttrar styrjaldar við Búrkína Fasó út af Agacher-ræmunni. Á 9.
áratugnum hóf ríkisstjórnin röð af efnahagslegum umbótum í samstarfi við Alþjóða
gjaldeyrissjóðinn en þær aðgerðir ollu óánægju meðal almennings sem þurfti að
þola neikvæðar afleiðingar þeirra. Ríkisstjórn Traores reyndi að bregðast við
með því að auka stjórnmálalegt frjálsræði án þess að hverfa frá flokksræði en
óánægjan fór áfram vaxandi og 1990 mynduðust stjórnarandstöðuhreyfingar. Fjölgun
túarega í norðurhlutanum jók enn á spennuna. Ótti við að stuðningur myndaðist
við aðskilnaðarhreyfingu túarega í norðrinu leiddi til þess að stjórnin barði
niður öll merki um andspyrnu í norðrinu. Formlegur friðarsamningur var
undirritaður 1991 en átök héldu samt áfram.

Kröfur um aukið lýðræði leiddu til frekari óeirða og 26. mars 1991, eftir
fjögurra daga mótmæli, handtók hópur herforingja, undir stjórn Amadou Toumani
Touré, Traore forseta og ógilti stjórnarskrána. Mynduð var borgaraleg nefnd sem
skipaði borgaralega ríkisstjórn. Drög að nýrri stjórnarskrá voru samin sem gerðu
ráð fyrir fjölflokkakerfi. Í janúar og febrúar 1992 voru haldnar kosningar til
þings, forseta og sveitarstjórna. Alpha Oumar Konaré var kjörinn forseti. Í
þingkosningum 1997 vann flokkur hans 80% þingsæta. Í forsetakosningunum 2002 gat
Konaré ekki boðið fram þar sem hann hafði setið tvö kjörtímabil og eftir
klofning innan flokks hans vann Touré forsetakosningarnar sem óháður
frambjóðandi.

Malí er 24. stærsta land heims. Það er því ámóta stórt og Suður-Afríka og tólf
sinnum stærra en Ísland. Það er landlukt og loftslag er heittemprað og þurrt.

Landslag í Malí er að mestu flatt norðurhlutinn, sem tilheyrir
Saharaeyðimörkinni, er hæðóttur og hulinn sandi. Í suðurhlutanum eru gresjur
umhverfis Nígerfljótið. Sandsteinsklettarnir Adrar des Ifoghas eru í
norðausturhlutanum. Mestur hluti landsins er í Saharaeyðimörkinni þar sem þurr
og rykmettaður vindur myndast á þurrkatímanum.

Malí býr yfir þó nokkrum náttúruauðlindum og þar fer fram vinnsla á gulli,
úrani, fosfötum, kaólíníti, salti og kalki.

Malí skiptist í átta héruð (régions) og eitt umdæmi (district), 49 sýslur
(cercle) og 288 löggæsluumdæmi (arrondissements).

Malí er lýðveldi með fjölflokkakerfi og forsetaræði þar sem forseti Malí er bæði
þjóðhöfðingi og höfuð ríkisstjórnarinnar. Núverandi stjórnarskrá landsins er frá
1992 og kveður á um að forsetinn, sem kjörinn er til fimm ára í senn, geti
eingöngu setið í tvö kjörtímabil samfleytt.

Á þinginu (Assemblée Nationale) sitja 160 fulltrúar sem kjörnir eru til fimm ára
í senn; 147 kjörnir í einmenningskjördæmum og 13 fulltrúar kjörnir af malískum
ríkisborgurum erlendis. Átta flokkar eiga fulltrúa á þingi. Þeir stærstu eru
Alliance pour la Démocratie en Mali-Parti Pan-Africain pour la Liberté, la
Solidarité et la Justice með 53 fulltrúa og Rassemblement pour le Mali með 46
fulltrúa. Báðir þessir flokkar eru aðilar að Alþjóðasambandi jafnaðarmanna.

Malí er eitt af fátækustu löndum heims. 65% af landsvæðinu er eyðimörk eða
eyðimerkurjaðar og nokkur langvarandi þurrkatímabil hafa gengið þar yfir á 20.
öld. Landbúnaður er að mestu bundinn við svæðið umhverfis Nígerfljót. Um 10%
þjóðarinnar eru hirðingjar en 80% lifa af landbúnaði og fiskveiðum. Iðnaður
byggist að mestu á vinnslu landbúnaðarafurða. Helstu útflutningsvörur landsins
eru baðmull og kvikfjárafurðir en námavinnsla fer ört vaxandi.

Efnahagslíf Malí er afar viðkvæmt fyrir verðsveiflum á baðmullarmörkuðum og
landið er mjög háð erlendri fjárhagsaðstoð sem árið 1995 var tæpar 600 milljónir
bandaríkjadala. Erlendar skuldir landins árið 1998 voru 3,1 milljarður
bandaríkjadala.

Árið 1982 hóf landið röð efnahagsumbóta sem skiluðu miklum árangri í byrjun en
síðan hægði á þeim og landið þurfti á mikilli fjárhagsaðstoð að halda 1987 til
að koma í veg fyrir hrun. Í kjölfar samninga við Alþjóða gjaldeyrissjóðinn og
Alþjóðabankann 1988 hefur ríkisstjórn Malí einfaldað rekstrarumhverfi fyrirtækja
og aflétt verðstjórnun í nokkrum skrefum. Um leið var hafist handa við
einkavæðingu ríkisfyrirtækja.

Um helmingur íbúa Malí eru mandéfólk. Túaregar í norðurhlutanum eru um einn
tíundi hluti íbúafjöldans. Um 90% íbúanna eru súnnímúslimar. Frönskulæsi er ekki
mjög útbreidd og bundin við þéttbýlið. Margir íbúa eru þó læsir á N'Ko sem er
stafróf útbreiddasta Afríkumálsins, bambara, eða arabísku.

Margir íbúa Malí hafa numið í kóranskóla á borð við Sankoreháskóla í Timbúktú,
sem er einn af elstu háskólum heims.



https://is.wikipedia.org/wiki/M%C3%A1ll%C3%BDska

Mállýska er svæðis- eða stéttabundin málvenja. Mállýska getur einkennst af
framburði, málfræði eða orðaforða. Mörkin milli mállýskna og sjálfstæðra
tungumála eru oft fremur pólitísk en málfræðileg.

Mállýskumunur hefur löngum verið lítill í íslensku, til dæmis samanborið við
færeysku eða norsku. Ýmis svæðisbundin afbrigði mynduðust þó á Íslandi, en
deildar meiningar eru um hvort sá munur geti kallast mállýskumunur. Hingað til
hefur yfirleitt verið einblínt á framburðarmun þó einnig hafi einhver munur
verið á orðanotkun. Til dæmis hvort menn beri orðið latur fram með fráblásnu t
eða ekki, eða hvort menn kalli ákveðna tegund af reyktum pylsum bjúgu, sperðla,
grjúpán eða langa.

Málhreinsunarmönnum á fyrri hluta tuttugustu aldar þóttu sumar
framburðarmállýskurnar ljótar og gengu hart fram í að útrýma þeim, sérstaklega
flámæli. Skólarnir voru meðal annars notaðir í þeim tilgangi.

Mállýskumunur hefur dofnað talsvert á Íslandi á tuttugustu öld og sumar
framburðarmállýskurnar eru nánast horfnar úr málinu.

Helstu íslensku framburðarmállýskurnar eru (voru) skaftfellskur
einhljóðaframburður, vestfirskur einhljóðaframburður, harðmæli og raddaður
framburður, ngl-framburður, bð- og gð-framburður, hv-framburður og rn- og
rl-framburður.



https://is.wikipedia.org/wiki/Lj%C3%B3%C3%B0list

Ljóðlist er listgrein þar sem megináhersla er lögð á uppsetningu og hrynjandi
tungumál, heldur en efnislegt innihald textans og fegurð tungumálsins getur
fengið að njóta sín. Verk sem samin eru af ljóðskáldum nefnast ljóð.

Ljóðlist á sér langa sögu og eldri tilraunir til skilgreiningar (t.d. í verkum
Aristótelesar) fjölluðu aðallega um framburð í leikritum, sem oft voru flutt í
bundnu máli. Áhersla á hrynjandi og rím óx og var mikilvægur þáttur í
skilgreiningu ljóðlistar á miðöldum. Frá miðri 20. öldinni hefur skilgreiningin
verið útvíkkuð talsvert og skáldskapur í óbundnu máli getur fallið undir
skilgreininguna að því gefnu að áhersla sé lögð á fagurfræði málsins.

Þótt skilgreiningin á ljóðum og ljóðlist hafi verið útvíkkuð í seinni tíð eru þó
enn til afbrigði ljóðlistar sem lúta mjög ströngum bragfræðilegum reglum. Dæmi
um það eru íslenska ferskeytlan og japanska ljóðformið haiku.

Guðmundur Finnbogason sagði: Ljóð er það, sem vér finnum, að er ljóð! Hannes
Pétursson segir svo um ljóð og kvæði í Bókmenntum:



https://is.wikipedia.org/wiki/Landb%C3%BAna%C3%B0arbyltingin

Landbúnaðarbyltingin hófst við lok ísaldar eða fyrir um 10–12 þúsund árum
(10.000 - 8.000 f kr.). Hún markar upphaf nýsteinaldar. Þá fóru menn að stunda
akuryrkju og húsdýrahald en fram að því höfðu menn stundað veiðimennsku og
söfnun.

Um þetta leyti fóru menn að framleiða mat í stað veiða og söfnunar. Þetta
gerðist líklega fyrst í Austurlöndum nær og á Balkanskaga. Þetta hófst á
svipuðum tíma í Asíu, Ameríku og Suðaustur-Evrópu, án þess að nokkur tengsl væru
þar á milli. Talið er að útbreiðslan frá þessum meginstöðum hafi orðið með
fólksflutningum og verslun. Þarna var mikið plöntulíf og dýralíf sem hægt var að
rækta og temja.

Orsök landbúnaðarbyltingunnar eru umhverfisbreytingar við lok ísaldar. Gróður-
og veðurfar breyttist þegar hlýnaði. Stórum veiðidýrum, s.s. mammútum sem lifðu
á ísöld fækkaði og fólk leitaði í fiskveiðar og í jurtaríkið. Menn stunduðu
sviðurækt, sem þýðir að skógar voru höggnir og síðan brenndir til að að rækta
land, þ.e. síðan er sáð í öskuna og þykir góð uppskera úr henni. Jarðarbúum
fjölgaði vegna staðbundinnar búsetu sem leiddi svo aftur af sér hærri
fæðingartíðni. Fólk tamdi hjarðdýr sem nýttust einkar vel.



https://is.wikipedia.org/wiki/Kjarnorkuvopn

Kjarnorkuvopn eru tegund vopna sem nota orku sem myndast við kjarnahvarf en ekki
efnaverkun eins og hefðbundnar sprengjur. Þau búa yfir gríðarlegum
eyðingarmætti, jafnvel minnstu kjarnorkuvopn eru margfalt kraftmeiri en
hefðbundnar sprengjur og þau stærstu geta þurrkað út heilar borgir.
Kjarnorkusprengjan var þróuð í Manhattan verkefninu á árum seinni
heimsstyrjaldar. Einungis tvisvar hefur kjarnorkusprengja verið notuð í
hernaðarlegum tilgangi (þ.e., utan við sprengingar í tilraunaskyni), en það voru
Bandaríkin í lok seinni heimstyrjaldar sem stóðu að því, og eyddu þeir japönsku
borgunum Hiroshima og Nagasaki.

Þau lönd sem fullvíst er að eiga kjarnorkuvopn eru Bandaríkin, Rússland,
Bretland, Frakkland, Alþýðulýðveldið Kína, Indland og Pakistan. Auk þess er
almennt talið að Ísrael eigi kjarnorkuvopn og að Norður-Kórea og Íran stefni að
því. Suður-Afríka var með kjarnorkuvopnaáætlun í gangi á 8. áratugnum en hefur
síðan hætt slíku.

Kjarnorkuvopn eru gjarnan flokkuð sem ýmist samruna- eða klofnunarvopn eftir því
hvaðan þau fá meirihluta orku sinnar, en þó er þessi flokkun ekki alveg nákvæm
sökum þess að næstum öll nútímakjarnavopn notast við báðar tegundir
kjarnaverkana. Lítil kjarnaklofnun er sett af stað til að auka hitastigið og
þrýstinginn nóg til þess að koma af stað kjarnasamruna. Á hinn bóginn eru
klofnunarvopn mun skilvirkari þegar samrunakjarni er fyrst notaður til þess að
auka orku vopnsins. Úr því bæði klofnunar- og samrunavopn fá orku sína úr
breytingum á innri gerð atómkjarna er réttnefni fyrir allar tegundirnar
kjarnorkuvopn, kjarnaorkuvopn eða kjarn(a)orkusprengjur

Kjarnaklofnunarvopn fá orku sína úr kjarnaklofnun. Á hún sér þannig stað að
nifteindir sem skella á þungum kjörnum úrans eða plútóns valda því að þeir
hreinlega tætast í sundur og mynda kjarna léttari frumefna úr brotunum. Þegar
klofnun á sér stað í fyrstu frumeindinni losna margar nifteindir sem svo hrökkva
í atómkjarna í nágrenninu og koma þannig af stað keðjuverkun.

Stundum heyrist orðið atómsprengjur notað sem samheiti yfir kjarnorkusprengjur
en það ætti í raun betur við um hefðbundnar sprengjur því í þeim losnar orka úr
efnatengjum milli atóma.

Kjarnasamrunavopn byggjast á kjarnasamruna þar sem léttir kjarnar á borð við
vetni og helín renna saman í þyngri frumefni og losa við það mjög mikla orku.
Vopn sem byggja á samruna eru oftast þekkt sem vetnissprengjur sökum þess að
vetni er helsta eldsneyti þeirra, eða varmakjarnavopn, þar eð
kjarnasamruna-keðjuverkun kemst aðeins af stað við mjög háan hita.

Nifteindasprengja er kjarnorkusprengja sem hönnuð er til að dreifa öflugri
nifteindageislun um takmarkað svæði. Væri slíkri sprengju beitt, færust allar
lífverur á því svæði en dauðir hlutir svo sem byggingar stæðu óhaggaðir.
Notagildi sprengja af þessu tagi er umdeilt.

Skítug sprengja er nýlegt hugtak fyrir geislavirknivopn; vopn sem hefur enga
kjarnaverkun en dreifir geislavirkum efnum sem pakkað var inn í sprengjuna yfir
stórt svæði. Þegar slík sprengja springur verður til heilsufarsvandamál sem er
svipað geislavirku úrfelli. Það hefur verið áhyggjuefni vestrænna stjórnvalda
síðan í árásunum á Bandaríkin þann 11. september 2001 að hryðjuverkamenn gætu
sprengt skítuga sprengju á þéttbýlissvæði. Skítugar sprengjur, líkt mörgum öðrum
úrfellisvopnum, eru svæðisútrýmingarvopn sem að geta gert svæði óbyggileg í mörg
ár eða áratugi eftir sprenginguna.

Kóbaltsprengja hefur kóbalt í skel sinni, og samrunanifteindirnar breyta
kóbaltinu í samsætuna kóbalt-60, sem er kraftmikill gamma-geislagjafi með
helmingunartímann 5 ár. Þessi gerð sprengju er svokölluð söltuð sprengja. Fara
áhrif geislavirka úrfellisins eftir því hvaða samsætur mynda söltin



https://is.wikipedia.org/wiki/K%C3%B3reustr%C3%AD%C3%B0i%C3%B0

Kóreustríðið var stríð sem braust út 25. júní 1950 og lauk með vopnahléi 27.
júlí 1953. Það hófst með innrás Alþýðulýðveldissins Kóreu (áhrifasvæði
Sovétríkjanna) inn í Suður Kóreu (áður hernámssvæði Bandaríkjanna) en Suður
Kóreumenn nutu aðstoðar Sameinuðu Þjóðanna (SÞ), einkum Bandaríkjanna.

Kínverjar sendu her til aðstoðar Norður Kóreu þegar herir Suður Kóreu og SÞ
nálguðust landamærin við Kína.

Í stríðinu dóu meira en 2,5 milljónir manna, allt að helmingur óbreyttir
kóreskir borgarar. Kóreustríðið er gjarnan talið fyrstu vopnuðu átök Kalda
stríðsins.

Í kjölfarið var stofnað Alþýðulýðveldið Kórea (AK) í norðurhlutanum og það var
sett undir stjórn Kim Il Sung sem hafði barist gegn Japönum í Kína og fengið
foringjatign og þjálfun í Sovéska hernum og hann kom upp einræðis
-kommúnistaríki. AK var fámennara en LK en hafði helstu iðnaðarsvæði Kóreu. Í
kjölfarið á stofnunum þessara ríkja drógu stórveldin heri sína í burtu en margir
vildu ekki sætta sig við þessa skiptingu landsins.

Þann 25. júní hófst innrásin af miklum krafti. Her LK var ekki vel útbúinn,
hafði ekkert þungt stórskotalið, skriðdreka né flugvélar og hafði átt í stöðugum
bardögum við skæruliða. Við innrásina greip um sig mikil upplausn í herjum LK og
virtist sem þeir yrðu gersigraðir fljótlega.

Á sauðausturenda Kóreuskagans er hafnarborgin Pusan. Þangað streymdu
herflutningar Bandaríkjamanna en flutningar þeirra treystu á þá höfn. Fyrstu
Bandarísku hermennirnir sem komu á vígstöðvarnar gátu lítð annað en tafið
framrás AK. Á endanum héldu þeir aðeins hring umhverfis Pusan en þar náðist að
koma upp stöðugri varnarlínu og sóknartilraunum AK gegn þessum hring var
naumlega hrint meðal annars með hjálp flughers Bandaríkjanna sem hafði algera
yfirburði og varð herjum kommúnista afra skæðut allt stríðið. Hringurinn um
Pusan var eina svæðið á Kóreuskaganum sem LK hélt enn svo að allt var komið
undir vörnum þar. Með liðstyrk landgönguliða úr flotanum og her sem var fluttur
frá Pusan gerðu hermenn Bandaríkjanna og LK óvænta innrás við Inchon, hafnarborg
rétt hjá höfuðborginni Seoul, 14. september 1950. Þar voru varnir AK litlar og
25. sept náði Landgönguherinn Seoul og skar á flutningaleiðir AK. Við þetta kom
upplausn í her AK sem sundraðist og flúði óskipulega um fjallendi norðureftir.
Við þetta hafði taflið snúsist við. Höfnin í Pusan var örugg, verulegur
bandarískur liðstyrkur og nokkuð af herjum fra öðrum aðildarríkjum SÞ voru
komnir á vettvang og ráðrúm gafst til að koma reglu á her LK á meðan herir AK
höfðu veikst verulega.

McArthur gaf út tilkynningu 24. nóvember 1950 þar sem hann lýsti því yfir að
hermennirnir kæmust heim fyrir jól en þá höfðu kínverskir hermenn þegar skotið
upp kollinum. En sóknin gekk inn í gildru Kínverja og fjaraði út tveimur dögum
síðar en við tók hratt undanhald til að forðast innilokun og um jólin var
víglínan kringum 38. breiddarbaug en undanhaldið hafði tekist án mikils
mannfalls en telst engu að síður ósigur.

Eftir sóknina urðu miklar deilur milli stjórnarinnar í Washington og McArthurs
sem var ósáttur við að hafa ekki fengið að ráðast á kínverskar birgðastöðvar í
Mansjúríu og lagði fram tillögur hvernig ná mætti lokasigri með aðgerðum sem
stjórn Bandaríkjanna óttaðist að gæfu af sér allsherjarstríð, jafnvel með
kjarnorkuvopnum. Það endaði með því að McArthur var settur af í apríl 1951 og
við tók Ridgeway sem hafði stjórnað landhernum í Kóreu.

Næsta vor reyndu herir kommúnista (AK og Kína) nokkrar sóknartilraunir, um nýár
1951 sóttu þeir fram og náðu Seoul en SÞ náðu henni aftur í mars. Eftir það
reyndu kommúnistar nokkrum sinnum aftur svipaðar sóknir en yfirleitt tókst
herjum SÞ og LK að stöðva hana tiltölulega fljótlega og Seoul var ekki hertekin
aftur. Sóknir og gagnsóknir kringum 38. breiddarbaug héldu áfram það sem eftir
var stríðsins. SÞ nutu aðstoðar úr lofti en kommúnistar reyndu að athafna sig á
nóttunni og náðu nokkrum árangri með því. Herjum SÞ og LK tókst að halda
stöðunni þrátt fyrir að vera mikið fámennari. Mannfall meðal kommúnista var
yfirleitt mun meira en Kínverjar höfðu mikinn mannafla til að fylla í skörðin.

5. mars 1953 dó Jósef Stalín og í kjölfarið ákvað forysta Sovétríkjanna að
stríðið skyldi enda. Mao Zedong, leiðtogi Kínverja var ekki á sömu skoðun en
Kínverjar voru háðir vopnum Sovétríkjanna og þurftu að láta undan. Loks komst á
vopnahlé 27. júlí 1953. Mörkin milli AK og LK voru enn nálægt 38. breiddargráðu
og hafa ekki færst síðan.

Það sem hefur hinsvegar ekki öðlast viðurkenninga á vesturlöndum fyrr en nýlega
er þau fjöldamorð sem stjórn Syngman Rhee stóð fyrir. Fyrir innrásina í Suður
Kóreu höfðu margit kommúnistar verið settir í fangelsi og til að koma í veg
fyrir að þeir yrðu frelsaðir af AK var fyrirskipað að taka þá af lífi þegar
innrásin hófst. Helst þessara fjöldamorða er þegar þúsundir fanga í Taejon voru
skotnir og settir í fjöldagrafir og talið er að jafnvel 100 þúsund borgarar hafi
verið teknar af lífi í svipuðum aðgerðum LK. Síðar skrifaði LK þessi morð á
kommúnista sem frömdu einnig fjöldamorð á sömu slóðum þegar þeir hörfuðu eftir
innrásina við Inchon, e.t.v. til að hefna fyrir fjöldamorð Suður-Kóreumanna.
Vegna hættu sem stafaði af skæruliðum kommúnista í Suður Kóreu kom fyrir að
herir LK og SÞ skutu á eða gerðu loftárásir á óbreytta borgara en eftirá er
ómögulegt að vita hve mikið var í raun skæruliðar. Mikið mannfall varð einnig
vegna hungurs og vosbúðar í kjölfar eyðileggingar stríðsins, m.a. vegna
loftárása SÞ á borgir í Norður Kóreu og auðvitað dó fólk einnig strax í
loftárásunum.

Undir merkjum Sameinuðu Þjóðanna naut Suður Kórea stuðnings Bandaríkjanna öðrum
fremur, en einnig Bretlands, Kanada, Ástralíu, Nýja Sjálands, Frakklands,
Belgíu, Hollands, Lúxemborgar, Grikklands, Tyrklands, Kólumbíu, Suður-Afríku,
Tælands, og Filippseyja.

Í Suður-Kóreu er stríðið gjarnan nefnt 6·25, sem vísar til dagsetningarinnar
þegar átökin brutust út, eða Han-guk Jeonjaeng (á kóresku: 한국전쟁, sem merkir
orðrétt „Kóreustríðið“). Í Norður-Kóreu er stríðið formlega nefnt
Föðurlandsfrelsunarstríðið (á kóresku: 조국해방전쟁). Í Bandaríkjunum er opinberlega
talað um löggæslu („police action“) — Kóreuátökin („Korean Conflict“) — fremur
en stríð, aðallega til að komast hjá því að þurfa að lýsa yfr stríði. Stundum er
stríðið kallað „gleymda stríðið“ utan Kóreu, vegna þess að um meiri háttar átök
var að ræða en er sjaldan rætt. Í Kína voru átökin kölluð Stríðið til að standa
gegn Bandaríkjunum og aðstoða Kóreu (抗美援朝), en er í dag oftast nefnt
„Kóreustríðið“ (朝鮮戰爭, Chaoxian Zhanzheng).



https://is.wikipedia.org/wiki/Jar%C3%B0skj%C3%A1lfti

Jarðskjálfti er í jarðskjálftafræði titringur eða hristingur í skorpu jarðar.
Upptök jarðskjálfta verða oftast á flekamótum eða flekaskilum. Við jarðskjálfta
losnar spenna sem myndast vegna núnings milli jarðskorpu fleka. Þessi spenna
getur hafa verið að safnast upp í hundruð ára en losnar á einu augnabliki með
fyrrgreindum afleiðingum.

Á jörðu verða jarðskjálftar á hverjum degi, þó svo að við tökum ekkert eftir
þeim. Þetta er mjög eðlilegt vegna jarðskorpuhreyfinga, einkum á mótum tveggja
jarðskorpufleka. Meirihluti allra jarðskjálfta eru litlir (undir 5 á
Richter-skala) og valda engu tjóni en aðrir eru stærri og í kjölfar þeirra geta
fylgt margir smærri skjálftar, svokallaðir eftirskjálftar. Jarðskjálftum fylgir
hinn kunnuglegi titringur auk þess sem sprungur geta komið í jörðina og
mannvirki geta skemmst eða jafnvel hrunið, flóðbylgjur geta farið af stað og
skriðuföll bæði í sjó og á landi geta farið af stað.

Flestum stórum skjálftum fylgja fyrirskjálftar og eftirskjálftar. Þetta er vegna
spennunar sem byggist upp í skorpuflekanum og sú spenna hefur einmitt
tilhneigingu til að hrinda af stað skjálftahrinu sem byggist upp af fyrir- og
eftirskjálftum. Þar sem allir flekar tengjast saman utan um jörðina geta
jarðskjálftar á einum stað hrundið af stað keðjuverkun sem hægt er að sjá um
allan hnöttinn.

Jarðskjálftar geta orðið af manna völdum vegna sprenginga eða niðurdælingar
vatns í jarðsprungur.



https://is.wikipedia.org/wiki/Ing%C3%B3lfstorg

Ingólfstorg (áður Hallærisplanið/Hótel Íslands-planið og Steindórsplanið) er
torg í miðbæ Reykjavíkur. Torgið er nefnt í höfuðið á Ingólfi Arnarsyni
landnámsmanni, en honum er eignaður heiðurinn af því að hafa fundið Ísland, og
talin hafa numið land þar rétt hjá. Torgið er því staðsett þar sem einna lengst
hefur verið byggð í Reykjavík. Við torgið er gatan Aðalstræti og er Aðalstræti
10 elsta hús bæjarins sem kennt er við Innréttingar Skúla Magnússonar.

Nú til dags er torgið oft notað til tónleikahalds, ræðuhalda og fjöldasamkomna
af ýmsu tagi. Það er oft notað á hátíðisdögum og stórviðburðum eins og 1. maí,
Menningarnótt og 17. júní. Torgið er einnig vinsælt meðal hjólabrettafólks.

Þann 7. desember 2006 var torginu breytt í skautasvell út desembermánuð í
tilefni af 50 ára afmæli Tryggingamiðstöðvarinnar

Svæðið þar sem torgið var var upphaflega tvö bílaplön sem Austurstræti gekk á
milli. Suðurhlutinn var í fyrstu nefndur Hótel Íslands-lóðin (eða Hótel
Íslandsplanið), en á horni Aðalstrætis og Austurstrætis stóð lengi vel hið
landsfræga Hótel Ísland frá 1882 þar til það brann 1944. Eftir brunann myndaðist
autt svæði við gatnamótin áðurnefndu og varð um síðir, á sjöunda og áttunda
áratug 20. aldar, að stað þar sem unglingar hittust. Torgið hafði verið uppnefnt
Hallærisplanið allt frá því um 1960, enda var litið á lóðina sem sár í
bæjarlandinu.

Hinum megin við Austurstræti var Bifreiðastöð Steindórs frá 1922 með bílastæði,
rútustopp og síðar stórt þjónustuhús. Þetta svæði var kallað Steindórsplanið.
Eftir bruna Hótel Íslands notaði bifreiðastöðin lóðina þar líka undir bílastæði.



https://is.wikipedia.org/wiki/Hr%C3%ADsey

Hrísey er dropalaga eyja í utanverðum Eyjafirði sem liggur austur af Dalvík og
norðaustur af Árskógssandi. Eyjan mælist 8,0 km2 að flatarmáli og er næststærsta
eyja við Íslandsstrendur á eftir Heimaey. Syðst á eynni er lítið þorp þar sem
flestir búa en. Þar voru fastir íbúar 166 árið 1. janúar 2014. Hrísey er
aðallega þekkt fyrir að vera vinsæll ferðamannastaður og fyrir einu
einangrunarstöð gældýra á Íslandi sem nefnist Hvatastaðir. Hrísey heyrir undir
Akureyrarkaupstað.

Hrísey er aflöng eyja frá norðri til suðurs, rúmlega 7 km löng en 2,5 km breið.
Hún er láglend, rís hæst 110 metra yfir sjávarmál, og er vel gróin. Berggrunnur
eyjarinnar er blágrýti, um 10 milljón ára gamall. Jarðhiti er í eynni og
hitaveita. Borholurnar eru við ströndina um 1 km norðan við þorpið. Í Hrísey eru
laugar í flæðarmálinu sem voru um 50°C áður en vinnsla hófst. Við Laugakamb á
norðurenda eyjarinnar er laug sem fer á kaf í flóði, hitinn þar er yfir 60°C.

Samfelld byggð hefur verið í Hrísey allt frá landnámstíð. Hríseyjar-Narfi
Þrándarson nam eyna. Hans er getið í Landnámabók og Víga-Glúms sögu. Hrísey
heyrði lengst af undir Árskógshrepp en var gerð að sérstökum hreppi,
Hríseyjarhreppi, árið 1930 og myndaði upp frá því eigin hreppsnefnd. Hinn 1.
ágúst 2004 sameinaðist Hríseyjarhreppur Akureyrarkaupstað að undangenginni
atkvæðagreiðslu í báðum sveitarfélögunum 26. júní s.á.



https://is.wikipedia.org/wiki/Hlj%C3%B3%C3%B0hra%C3%B0i

Hljóðhraði er hraði hljóðbylgja og er mjög háður því efni, sem hljóðið berst um
og ástandi efnisins, t.d. hita. Hljóðhraði er venjulega táknaður með c, en þó er
táknið v einnig notað og telst jafngilt. Hljóðhraði í gasi er mjög háður hita og
gasþéttleika.

Oft þegar talað er um hljóðhraða er verið að tala um hraða hljóðs í lofti, en
hann er um 344 m/s (1238 km/klst) við 21° hita. Þotur eða önnur farartæki sem
ferðast með hljóðhraða eða hraðar eru sagðar hljóðfráar.

Ljóshraði í tómi er mesti hugsanlegi hraðinn, en hann er tæplega milljón sinnum
meiri en hljóðhraði í lofti.

þar sem C er efnisstuðull og ρ {\displaystyle \rho } er eðlismassi. Almennt
gildir að

þar sem R er gasfasti, κ {\displaystyle {\kappa }} er hlutfall varamrýmda
gassins og T hiti.

Hægt er að reikna út með töluverðri nákvæmni hraða hljóðs í andrúmslofti við
21°C (T) með fáum þekktum stærðum. Andrúmsloftið er að mestu samsett úr
súrefnis- og köfnunarefnissameindum sem hafa fimm frelsisgráður (f) og hefur
mólmassan 0.029 (M). Þá getum við reiknað hljóðhraðan í andrúmslofti við 21°C
(eða 294 kelvín) svona þar sem R er gasfastinn:



https://is.wikipedia.org/wiki/Hj%C3%B3naband

Hjónaband er sáttmáli, oftast siðferðilegur, trúarlegur og lagalegur, milli
tveggja einstaklinga um samvistir og sameiginlega ábyrgð, þar sem
einstaklingarnir ákveða að eyða ævinni saman og ala upp börn sín í sameiningu.
Hjónaband fyrirfinnst í nánast öllum samfélögum manna, og jafnvel í elstu
heimildum virðist sem hjónaband hafi verið orðið að hefð. Þótt ýmsir
mannfræðingar hafi rannsakað hjónaband í mismunandi samfélögum er lítið vitað um
uppruna þess.

Oft er haldin sérstök athöfn þegar tveir aðilar ganga í hjónaband og nefnist hún
gifting, en eftir athöfnina er gjarnan haldin brúðkaupsveisla.

Í vestrænum löndum er yfirleitt um einkvæni að ræða, þar sem einn karlmaður og
ein kona ganga í hjúskap og kallast þá eiginmaður og eiginkona, en í öðrum
heimshlutum þekkist fjölkvæni, þar sem einn karlmaður gengur í hjúskap með
mörgum konum. Einnig fyrirfinnst fjölveri, þar sem ein kona er í hjúskap með
mörgum karlmönnum, en slíkt er þó mun óalgengara.

Alþingissamþykkt frá árinu 1720 kvað á um að aðeins „bjargálnamenn“ mætti vígja
í hjónaband og var öreigum títt meinað að giftast. Ísland heyrði enn undir
Danmörku á þeim tíma og var samþykktinni hnekkt árið 1768 með fyrirmælum frá
Danmörku um aðeins fólki með smitsjúkdóma skyldi meinað að ganga í hjónaband.
Fyrirmælunum var ekki framfylgt nema að litlu leyti og íslensku skipaninni komið
á á ný árið 1824, þegar kveðið var á um að þeir sem notið hefðu styrks úr
fátækrasjóði gætu ekki gifst nema greiða styrkinn til baka. Prestar voru
lögsóttir og sektaðir ef þeir brutu þetta ákvæði og gáfu saman fátækt fólk.
Þegar leið á öldina vildu íslenskir ráðamenn takmarka möguleikann til giftinga
enn frekar og sendi Alþingi bænaskrá til konungs um að lögfesta þá skipan að
„alþekkta óráðs- og óreglumenn og ónytjunga megi ekki gefa í hjónaband hér á
landi,“ nema með sérstöku leyfi viðeigandi sveitarstjórnar. Konungur samþykkti
ekki lögin en eftir þessu viðmiði var þó að miklu leyti farið. Í umræðum á
Alþingi árið 1885 orðaði ónefndur alþingismaður það svo að „Ósjálfbjarga menn
hafa engan siðferðislegan rétt til að æxlast.“ Árið 1921 var loks samþykkt að
fólk gæti gifst eins þó að það hefði þegið sveitarstyrk, og án þess að hafa
greitt hann til baka.

Á undanförnum árum hafa ýmis vestræn samfélög (þar á meðal Ísland), lögfest
heimild samkynhneigðra til staðfesta sambúð með einstaklingi af sama kyni, sem
er sambærilegt hjónabandi.



https://is.wikipedia.org/wiki/Helf%C3%B6rin

Helförin er hugtak sem er notað til þess að lýsa skipulögðum fjöldamorðum á
evrópskum gyðingum í seinni heimsstyrjöldinni. Fjöldamorðin voru liður í áætlun
þýskra nasista undir stjórn Adolfs Hitler til þess að útrýma gyðingum. Um 6
milljónir gyðinga fórust í styrjöldinni og stór hluti þeirra í sérstökum
útrýmingarbúðum.

Aðrir hópar fólks sættu einnig ofsóknum og voru myrtir af nasistum, þ.á m.
fatlaðir, samkynhneigðir, kommúnistar, vottar Jehóva, Pólverjar, Rússar,
Hvítrússar og Úkraínumenn. Stundum eru þessir hópar fólks ekki taldir með í
helförinni, sem er þá eingöngu talin vera fjöldamorð á gyðingum sem liður í
„lokalausninni við gyðingavandanum“ („Die Endlösung der Judenfrage“) eins og
nasistar nefndu áætlunina. Séu öll fórnarlömb ofsókna nasista tekin með í
reikninginn er talið að heildarfjöldi fórnarlamba nemi milli 11 og 17 milljóna.
Íslenska orðið 'helförin' er vitaskuld yfirsetning á enska orðinu Hauloaust sem
er álitið upprunið innan hins Gyðinglega samfélags sjálfs, þegar gyðingar horfa
á sína sögu stendur þetta upp úr sem einskonar 'bálkestið'. Hefði slíkt orð
verið upprunið utan hins gyðinglega samfélags hefði það líklega ekki þótt vera
jafn yfirgnæfandi eða fengið sérstakt orð frekar en til dæmis morð á Armenum í
fyrra stríði. Og fyrir sömu sakir gætir nokkurs ruglings sakir skilninglsleysis
á uppruna orðins um hvort einungis sé átt við gyðinga eða ennfremur
samkynhneigða fatlaða o.sv.fr.

Ofsóknir og fjöldamorð nasista jukust í nokkrum stigum. Sett voru lög sem
úthýstu gyðingum úr samfélaginu nokkrum árum áður en síðari heimsstyrjöldin
braust út. Þegar Þriðja ríkið náði yfirráðum yfir nýju landi í Austur-Evrópu og
Rússlandi voru stofnuð sérstök gyðingahverfi til þess að halda gyðingum
aðskildum. Sérstakar sveitir þýska hersins myrti mikinn fjölda gyðinga og
annarra stjórnmálaandstæðinga nasista innan gyðingahverfanna og annars staðar
þar sem þeirra varð vart. Gyðingar í Vestur-Evrópu voru oftast fluttir austur í
sérstakar þrælkunarbúðir sem voru reistar víða en flestar í Austur-Evrópu.
Skipulagðar útrýmingarbúðir voru teknar í notkun á síðari árum stríðsins.



https://is.wikipedia.org/wiki/Gullinsni%C3%B0

Gullinsnið er ákveðið hlutfall tveggja talna, þ.a. hlutfallið milli summu
stærðanna og stærri tölunnar er jafnt hlutfallinu milli stærðana. Þetta hlutfall
þykir einstaklega fallegt og er oftast táknað með gríska bókstafnum ϕ
{\displaystyle \phi } (Fí) sem er fyrsti stafurinn í nafni gríska myndhöggvarans
og stærðfræðingsins Feidíasar, sem byggði höggmyndir sínar á gullinsniði um 500
árum f.Kr. Í stærðfræði og listum er oft talað um gullinsnið.

ϕ = 1 + 5 2 ≈ 1.6180339887... {\displaystyle \phi ={\frac {1+{\sqrt
{5}}}{2}}\approx 1.6180339887...}

Myndrænt má lýsa gullinsniði þannig að ef línu (a+b) er skipt í tvo hluta (a og
b) og hlutfall lengri hlutans (a) á móti styttri hlutanum (b) er það sama og
hlutfall línunar allrar (a+b) á móti stærri hlutanum (a). Þá höfum við hlutfall
sem kallað er gullinsnið

Tvær jákvæðar stærðir a {\displaystyle a} og b {\displaystyle b} eru sagðar vera
í gullinsniði ef

Hægri hlið jöfnunnar sýnir að a = b ϕ {\displaystyle a=b\phi } ,sem með
innsetningu í vinstri hlið jöfnunnar gefur

b ϕ + b b ϕ = b ϕ b {\displaystyle {\frac {b\phi +b}{b\phi }}={\frac {b\phi
}{b}}}

Margföldum nú báðar hliðar með ϕ {\displaystyle \phi } og umröðum liðunum, og
fáum annars stigs jöfnuna:

ϕ = 1 + 5 2 ≈ 1.6180339887... {\displaystyle \phi ={\frac {1+{\sqrt
{5}}}{2}}\approx 1.6180339887...}

Hlutfall tveggja samliggjandi Fibonaccitalna nálgast gullinsnið, þ.e. Fn+1/Fn →
φ, þegar n vex.



https://is.wikipedia.org/wiki/Gufuv%C3%A9l

Gufuvél er vél sem notast við yfirþrýsting á gasi, yfirleitt vatnsgufu, til að
þenja út ákveðið rúmmál og er hreyfing á því rúmmáli síðan notað til að
framkvæma einhverja vinnu, t.d. að knýja túrbínu til framleiðslu á rafmagni.

Elstu minjar um gufuvél eru frá 1. öld í Egyptalandi þar sem Heron frá
Alexandríu bjó til eimsnældu sem snéri öxli lítils snúningshjóls. Eimsnælda hans
var hol málmkúla með tveimur stútum og var föst við snúningslegur.
Snúningslegurnar voru fastar við íholar pípur sem lágu ofan í vatnsketil sem var
lokaður. Undir honum var kveiktur eldur og þegar vatnið fór að sjóða þrýstist
gufan upp í eimsnælduna sem við það tók að snúast.

Ekki varð frekari þróun á gufuvélinni þangað til á 16. öld þegar Taqi al-Din,
arabískur heimspekingur, verkfræðingur og stjörnufræðingur í Egyptalandi bjó til
gufuvél sem snéri steikarteini.

James Watt betrumbætti gufuvélina, en er stundum ranglega sagður hafa fundið
hana upp. Upphaf iðnbyltingar er oft sögð markast af gufuvél Watts.



https://is.wikipedia.org/wiki/Gu%C3%B0fr%C3%A6%C3%B0i

Guðfræði er sú fræðigrein sem á vísindalegan hátt fæst við trúarbrögð, andleg
málefni og Guð. Í dag er orðið einkum notað í kristnu samhengi og vísar það þá
yfirleitt til þeirra fræða sem kristnir guðfræðingar iðka. Vissulega er orðið
notað innan annarra trúarhefða, sér í lagi eingyðistrúarbragða, en alls ekki
jafn oft og í kristni. Orðið sjálft, guðfræði, á uppruna sinn í hinum forna
gríska menningarheimi en merking þess breyttist hægt og bítandi er kristnir
höfundar fornaldar fóru að nota það í verkum sínum.

Kristinni guðfræði má skipta niður í ólík fræðasvið en skiptingin er ólík og
misnákvæm eftir háskólum. Meðal fræðasviða innan guðfræðinnar má nefna:

Örðugt er að líta framhjá tengslum guðfræðinnar við akademíuna og upphaf
háskólanna. Flestir háskólar sem stofnaðir eru fyrir Upplýsingu spruttu úr
jarðvegi klausturhreyfinga og kirkjuskóla hámiðalda (t.d. Parísarháskóli og
Oxford-háskóli). Þessir skólar voru stofnaðir til að þjálfa unga menn til að
þjóna kirkjunni með iðkun guðfræði og lögfræði. Guðfræðin var alltaf
meginviðfangsefni innan skólanna og var hún kölluð Drottning vísindanna því
allar aðrar fræðigreinar skyldu vera notaðar til stuðnings og þjónustu við hana.
Menn geta þó deilt um hversu viðeigandi sú nafngift er í dag. Staða guðfræðinnar
í háskólasamfélaginu breyttist í Upplýsingunni en þá var farið að kenna fleiri
fræðigreinar án þess að leggja sérstaka áherslu á tengsl þeirra við guðfræði.

Í gegnum tíðina hafa margar stefnur sprottið fram innan kristinnar guðfræði og
hefur 20. öldin verið afskaplega frjósöm í þeim efnum. Hér að neðan má sjá
helstu hreyfingar innan guðfræðinnar en athugið að listinn er ekki tæmandi.



https://is.wikipedia.org/wiki/Gottfried_Wilhelm_von_Leibniz

Gottfried Wilhelm von Leibniz (1. júlí 1646 í Leipzig – 14. nóvember 1716 í
Hannover) var þýskur stærðfræðingur, heimspekingur, vísindamaður,
bókasafnsfræðingur, stjórnmálamaður og lögfræðingur af sorbískum ættum. Hugtakið
fall er komið frá honum (1694), þar sem að hann notar það til þess að lýsa magni
með tilliti til ferils. Hann er einnig, ásamt Isaac Newton, kenndur við þróun
stærðfræðigreiningar, einkum heildun, en báðir voru mikilvægir boðberar
upplýsingarinnar.

Hann var fæddur í Leipzig og talinn ótrúlega gáfaður sem ungmenni; hann hóf
göngu sína í Leipzig-háskóla við fimmtán ára aldur. Þaðan útskrifaðist hann með
gráðu í heimspeki sautján ára og lauk doktorsprófi í lögfræði tvítugur að aldri.

Leibniz smíðaði fyrstu vélrænu reiknivélina sem gat framkvæmt margföldun og
deilingu. Hann þróaði enn fremur nútíma ritmáta tvenndarkerfisins (binary) og
notaðist við það í stafrænum reiknivélum. Ýmsir hafa velt fyrir sér þeim
möguleika hvað hefði gerst ef að hann hefði sameinað þróun sína á
tvíundarkerfinu við þróunina í vélrænum reikningum.

Leibniz og Isaac Newton eru taldir upphafsmenn örsmæðareiknings - þ.e.
deildunar- og heildunarreiknings um 1670. Eftir minnispunktum hans að dæma kom
stóra uppgötvun hans þann 11. nóvember 1675 þegar hann notaði heildun í fyrsta
sinn til þess að finna flatarmál undir fallinu y=x. Hann lagði fram ýmsa ritmáta
sem eru notaðir í stærðfræðigreiningu í dag, til dæmis merkið ∫, sem er teygt S
komið af latneska orðinu summa, og d sem notað er í deildun (enska:
differentiation, stundum nefnd diffrun á íslensku) frá latneska orðinu
differentia (mismunur).

Leibniz taldi að tákn væru mjög mikilvæg fyrir skilning manna á fyrirbærum. Hann
reyndi því að þróa stafróf mannlegra hugsana, þar sem að hann reyndi að lýsa
öllum grunnhugtökum heimsins með táknum, og sameinaði þessi tákn til þess að
einkenna flóknari hugsanir. Leibniz kláraði þetta aldrei, en að mörgu leyti
svipar þetta til annarra náttúrulegra tungumála sem nota táknmyndir, t.d.
kínverska og súmerska. Á sama tíma var annar breskur heimspekingur, John Wilkins
að nafni, að reyna að þróa algilt heimspekimál (Universal philosophical
language) þar sem að hann notaði Real character stafrófið.

Grundvöllur rökfræði Leibniz, og þar af leiðandi allri hans heimspeki, er í
tveimur þáttum:

Allar hugmyndir okkar eru samsettar úr mjög fáum einföldum hugmyndum sem skapa
stafróf mannlegrar hugsunar. Flóknar hugmyndir koma fram úr þessum einföldu
hugmyndum eftir algildri og samhverfri samsetningu sem er sambærileg við
stærðfræðilega margföldun.

Með tilliti til fyrri þáttarins, þá er fjöldi einfaldra hugmynda mun meiri en
Leibniz taldi, og með tilliti til seinni þáttarins, þá telur rökfræði til þrjár
aðgerðir — sem eru nú þekkt sem lógísk margföldun, lógísk samlagning og lógísk
neitun, en ekki bara ein aðgerð.

Tákn voru, að því er Lebiniz taldi, hvaða rituðu form sem er, en „raunveruleg“
tákn voru þau sem, líkt og í kínverskum myndtáknum, lýstu hugtökum beint en ekki
orðunum sem við notum til þess að setja skilning í hugtakið. Meðal raunverulegra
tákna voru sum hugmyndafræðileg, og sum voru til þess að bjóða upp á málamiðlun.
Egypsk og kínversk hýróglýfur, ásamt táknum stjarnfræðinga og efnafræðinga
teljast til fyrri hópsins, en Leibniz taldi þau ófullkomin, og vildi gefa út
seinni hópinn með það sem að hann kallaði alheimseinkennið. Það var ekki í formi
algebru sem að hann fann fyrst upp á þessu einkenni, líklega þar sem að hann var
þá mjög stutt kominn í stærðfræði, heldur í formi alheimstungumáls eða -ritmáls.
Það var árið 1676 sem að hann fyrst fór að láta sig dreyma um táknvísa hugsun,
og það var táknvísi rithátturinn sem að hann notaðist síðar við sem grunn fyrir
táknkerfið.

Leibniz taldi svo mikilvægt að almennileg tákn væru fundin upp að hann lagði
alla vinnu sína í stærðfræði á það að finna almennileg tákn. Örsmæðareikningur
hans er einmitt fullkomið dæmi um getu hans til þess að finna viðeigandi tákn.

Heimspekilega framlag hans til frumspekinnar er í formi mónöðufræðinnar, sem
leggur fram mónöður eða einunga (þý.: Monaden af gríska orðinu monas) sem
grunnform tilverunnar, sem eru nokkurs konar andlegar frumeindir eða atóm;
eilíf, ódeilanleg, einstök, fylgjandi sínum eigin lögmálum, og hafa ekki áhrif
hvert á annað, heldur er hvert og eitt ímynd alls alheimsins í forskapaðri
fullkomnun. Með þessari hugmyndafræði er hægt að brúa bilið milli huglægs og
hlutlægs heims, sem að René Descartes átti erfitt með að útskýra, sem og
einstaklingssetninguna sem að Baruch Spinoza komst ekki fram hjá með lýsingu
sinni á einsökum verum sem óvæntum afglöpum frá hinu eina og sanna efni.

Árið 1710 kom út ritið Guðrétta en það hefur verið nefnt eitt af höfuðritum 18.
aldar. Þar reynir Leibniz að réttlæta augljósa galla heimsins með því að leggja
til að heimurinn sé n.k. meðaltal allra mögulegra heima - að heimurinn okkar
hljóti að vera besti mögulegi og jafnasti heimurinn, þar sem að hann var
skapaður af fullkomnum Guði.

Staðhæfingin um að „við lifum í besta mögulega heiminum“ var álitin skopleg af
mörgum samtímamönnum Leibniz, þá sérstaklega François Marie Arouet de Voltaire,
sem fannst hún svo fáranleg að hann gerði lítið úr honum í bókinni Birtíngur,
þar sem að Leibniz kemur fram sem persónan prófessor Altúnga (Dr. Pangloss).
Þessi ádeila varð til þess að hugtakið „panglossi“ varð til, sem er haft um það
fólk sem telur sig búa í fullkomnasta mögulega heiminum.

Leibniz er talinn vera sá fyrsti til þess að leggja til að gagnvirkni væri
nytsamleg til þess að kanna margs kyns fyrirbæri í mörgum fræðigreinum.

Leibniz hafði áhuga á textafræði og málvísindum og nam mörg tungumál, hafði
ákafan áhuga á að auka orðaforða sinn og skilning sinn á málfræði. Hann hrakti
þá kenningu, sem var útbreidd meðal kristinna manna, að hebreska hefði verið
upprunalegt tungumál mannkyns. Hann hrakti einnig kenningu sænskra fræðimanna
síns tíma að gömul sænska væri uppruni allra annarra germanskra tungumála. Hann
braut heilann um uppruna slavnesku málanna, vissi af tilvist sanskrít og var
heillaður af klassískri kínversku.

Hann gaf út frumútgáfu (princeps editio) miðaldatextans Chronicon Holtzatiae,
sögu Holstein-sýslu á latínu.



https://is.wikipedia.org/wiki/Gervigreind

Gervigreind er vitræn hegðun véla og sú grein tölvunarfræði sem leitast við að
búa hana til og nefnist hún þá einnig gervigreindarfræði. Helstu kennslubækur um
gervigreind skilgreina fagið sem "„rannsókn á og hönnun vitrænna geranda“, þar
sem greindur gerandi er kerfi sem skynjar umhverfi sitt og framkvæmir aðgerðir
sem hámarka möguleika þess á árangri. John McCarthy sem setti hugtakið fyrstur
fram árið 1956 skilgreinir það sem „þau vísindi og verkfræði sem snúast um að
búa til greindar vélar.“

Fagið var stofnað á grundvelli þeirrar staðhæfingar að kjarnaeiginleika manna,
greindinni - merkingu orðsins sapiens í Homo sapiens = „hinn vitiborni maður“ -
megi lýsa svo nákvæmlega að láta megi vél líkja eftir henni. Það kallar fram
heimspekileg umhugsunarefni um eðli hugans og takmörk vísindalegs hroka sem
verið hafa efni goðsagna, skáldskapar og heimspeki síðan í fornöld. Gervigreind
hefur gefið mönnum tilefni til geypilegrar bjartsýni, orðið fyrir lygilegum
áföllum og er í dag ómissandi hluti tækniiðnaðarins þar sem hún leysir mörg
erfiðustu verkefnin í tölvunarfræðum.

Gervigreindarrannsóknir eru svo tæknilegar og sérhæfðar að sumir gagnrýnendur
harma „tvístrun“ fagsins. Undirgreinar gervigreindar hverfast um tiltekin
viðfangsefni, beitingu tiltekinna verkfæra og um gömul fræðileg ágreiningsefni.
Helstu viðfangsefni gervigreindar snerta eiginleika svo sem röksemdafærslu,
þekkingu, skipulagningu, nám, samskipti, skynjun og getuna til að hreyfast úr
stað og meðhöndla hluti. Almenn gervigreind (eða „sterk gervigreind“) er ennþá
langtímatakmark (sumra) rannsókna.

Um miðja 20. öld hófu nokkrir vísindamenn að nálgast smíði greindra véla með
nýjum hætti með því að nýta sér nýlegar uppgötvanir í taugafræði, nýja
stærðfræðikenningu um upplýsingar, nýjan skilning á stjórn og stöðugleika sem
nefndist stýrifræði og umfram allt uppgötvun er nefndist tölva, vél sem byggðist
á hlutbundnu inntaki stærðfræðilegrar röksemdafærslu.

Fag nútíma gervigreindarrannsókna var stofnað á ráðstefnu í Dartmouth-háskóla
sumarið 1956. Ráðstefnugestir urðu leiðtogar gervigreindarrannsókna um
áratugabil, einkum John McCarthy, Marvin Minsky, Allen Newell og Herbert Simon
sem stofnuðu gervigreindarsetur við MIT, Carnegie-Mellon og Stanford. Þeir ásamt
nemendum sínum skrifuðu forrit sem ollu flestum samtímamönnum þeirra undrun:
tölvur leystu orðaverkefni í algebru, sönnuðu rökfræðisetningar og töluðu ensku.
Um miðjan 7. áratuginn styrkti varnarmálaráðuneyti Bandaríkjanna rannsóknir
þeirra ríkulega og þeir voru bjartsýnir á framtíð þessa nýja fags:

Þessir spádómar og margir svipaðir rættust ekki. Vanmetið var hve erfið sum
viðfangsefnanna voru. Árið 1974 brugðust stjórnvöld í Bandaríkjunum og Bretlandi
við gagnrýni hins enska Sir James Lighthill og vaxandi þrýstingi á báðum þingum
um að beina fjármagni frekar í vænlegri verkefni með því að fella niður framlög
til allra tilraunakenndra grunnrannsókna á gervigreind. Þar með hófst hinn
svokallaði fyrri gervigreindarvetur.

Snemma á 9. áratugnum gengu gervigreindarrannsóknir í endurnýjun lífdaga með
góðum árangri sérfræðingakerfa á markaði (tegund gervigreindarhugbúnaðar sem
líkti eftir þekkingu og greinigetu eins eða fleiri mennskra sérfræðinga). Árið
1985 náði markaður fyrir gervigreindarafurðir einum milljarði dala og opinbert
fé tók að streyma til fagsins að nýju um allan heim. En í kjölfar þess að
markaður fyrir Lisp-vélina hrundi aðeins nokkrum árum síðar árið 1987 datt
gervigreind að nýju úr tízku og síðari gervigreindarveturinn hófst.

Á 10. áratugnum og fyrstu árum 21. aldar náði gervigreind mesta árangri sínum þó
það færi að mestu leyti ekki hátt. Gervigreind var tekin upp í öllum
tækniiðnaðinum þar sem hún leysti erfiðustu viðfangsefnin í flutningafræðum,
gagnagreftri, sjúkdómsgreiningu og á mörgum fleiri sviðum. Nokkrar ástæður voru
fyrir þessum árangri: lygilegt reikniafl nýjustu tölva (sjá lögmál Moores),
meiri áherzla á að leysa sérhæfð undirverkefni, ný tengsl sem uppgötvuðust milli
gervigreindar og skyldra sviða, og síðast en ekki sízt aukin áherzla rannsakenda
á vandaðar stærðfræðiaðferðir og nákvæm vísindaleg vinnubrögð.

Sá ásetningur gervigreindar að endurskapa getu mannshugans er heimspekinni bæði
áskorun og innblástur. Eru takmörk fyrir því hve greindar vélar geta orðið? Er
eðlismunur á mannlegri greind og gervigreind? Getur vél haft hug og vitund?
Nokkur þekktustu svara sem komið hafa fram við þessum spurningum birtast hér:

Gervigreind á ótvírætt heima innan tölvunarfræðinnar, en hún á skurðpunkta við
ótal greinar vísinda. Í dag er algengt að skilgreina gervigreind á fjóra
mismunandi vegu með mismunandi áherslum:

Gerður er greinarmunur á mannlegri hugsun og hegðun annars vegar og rökrænni eða
skynsamri hugsun eða hegðun hins vegar. Sá sem tapar í skák hefur gert sig sekan
um að beita ekki rökrænni hugsun og því tapað, hann hefur engu að síður beitt
mannlegri hugsun, mannleg hugsun og hegðun er ekki alltaf skynsamleg. Það er
rétt að leiða aðeins hugann að hugtakinu „hugsun“ og þá væntanlega fyrir þá sem
telja hugsun aðeins framkvæmanlega af lífræðilegum heilum. Hugsun er að
sjálfsögðu efnaflutningur á milli eininga þar sem hver eining er sjálfstæð en án
heildarinnar væri einingin gagnslaus líkt og maur án bús, það eru tækin sem
hugsun notar.

Hugsun skilgreinir Eric B. Baum í bók sinni What Is Thought? sem vinnslu sem
samanstendur af:

Hugfræði (cognitive science), sem er fremur grein innan sálfræðinnar en
tölvunarfræðinnar, fjallar um þessa hlið gervigreindar þar sem skoðun á mönnum
og dýrum með sálfræðilegum og atferlisfræðilegum tilraunum og sjálfsskoðun eru
grundvöllur kenninga um hugsun og samskipti véla og manna.

Aristóteles var fyrstur til þess að skilgreina „rétta hugsun“, þ.e. hugsun sem
er rökfræðilega rétt og er því upphafsmaður rökfræðinnar. Nútímarökfræði á
upphaf sitt að rekja til 19. aldar og liggur á mörkum heimspeki og stærðfræði.
Um miðbik 20. aldar voru komin fram forrit sem gátu leyst vandamál sem sett voru
fram með rökfræðilegum hætti. Meginvandamálið hér er að það er ekki auðvelt að
breyta óformlegum upplýsingum í rökfræðilegt form, sér í lagi ef upplýsingarnar
eru minna en 100% öruggar. Annað vandamál er að það er mikill munur á því að
geta leyst vandamál í raunveruleikanum og að setja upp formlegar aðferðir sem
útskýra hvernig þau megi leysa.

Alan Turing skilgreindi vitræna hegðun sem því að líkja eftir fólki þannig að
ekki yrði greint á milli vélar og manns, þessi skilgreining er lögð hér til
grundvallar. Svokallað Turingpróf skilgreinir hvað tölvan eða vélin þarf að geta
gert til þess að standast þessa skilgreiningu:

Ekki hefur verið lögð mikil áhersla innan gervigreindar á að standast
Turingprófið, einfaldlega vegna þess að krafan um að hegða sér eins og fólk
hefur aðeins þýðingu þegar gervigreindarforrit hafa samskipti við fólk og er sá
þáttur þá jafnan aðeins hýðið utanum kerfið sem sjaldnast er hannað með manninn
sem fyrirmynd.

Að hegða sér skynsamlega þýðir að hegða sér með þeim hætti að það leiði til þess
að settum markmiðum sé náð að gefnum forsendum. Þessi skilgreining gervigreindar
hefur með það að gera að hanna skynsama gjörendur (rational agents). Að hugsa
rökrænt getur verið þáttur í því er að hegða sér skynsamlega, skynsamir
gjörendur þurfa hins vegar líka að geta brugðist við umhverfinu af skynsemi í
tilfellum þar sem aðferðir rökrænnar hugsunar koma ekki að notum. Sem dæmi um
slíkt má nefna tilfelli þar sem rökræn hugsun gefur enga niðurstöðu eða gefur
ekki niðurstöðu innan tímamarka.

Gervitauganet eru vissulega byggð á þekkingu okkar á starfsemi heilans, hvernig
við lærum og hvernig við notfærum okkur það sem við lærum. Í mörgum tilfellum
eru þau notuð í dag við lausn vandamála sem vélar geta leyst en maðurinn ekki.
Við beitum gervitauganetum á þröng svið og nýtum okkur þá kosti sem tölva hefur
umfram manninn, sem er hraði í meðhöndlun gagna.

Á Íslandi eru rannsóknir á gervigreind að færast í aukana. Árið 2005 var fyrsta
rannsóknarsetur Íslands á sviði gervigreindar opnað: Gervigreindarsetur
Háskólans í Reykjavík. Sama ár var stofnað „Félag Íslands um gervigreind og
vitvísindi“. Til samans má búast við að þessar tvær stofnanir auki þekkingu og
áhuga á málefnum gervigreindar á Íslandi og myndi frjórri farveg fyrir
rannsóknir á því sviði en áður.

Árið 1998 tók til starfa fyrirtækið IT ráðgjöf og hugbúnaðarþjónusta ehf sem
sérhæfir sig í ráðgjöf á sviði gervigreindar og þá sérstaklega gervitauganetum
og mynsturrannsóknum. Gervitauganet sem fyrirtækið hefur smíðað hafa verið notuð
til greiningar á misferlum og mynsturrannsóknum misferla í milliríkjaviðskiptum
með plastkort í Evrópu ásamt innanlandsviðskiptum í Bretlandi, Ítalíu og
Tyrklandi.

Árin 2007 og 2008 sigruðu fulltrúar Íslands í keppni um besta
gervigreindarkerfið á ráðstefnu AAAI, alþjóðasamtaka um gervigreind, sem er
stærsta gervigreindarráðstefna heims. Íslenska sigurliðið skipuðu Yngvi
Björnsson, dósent við tölvunarfræðideild Háskólans í Reykjavík og Hilmar
Finnsson bæði árin auk Gylfa Þórs Guðmundssonar seinna árið.

Árið 2005 var stofnað á Íslandi fyrirtækið Vdeca sem hannar hugbúnað sem getur
sinnt m.a. markaðsrannsóknum með aðstoð gervigreindar. Á árinu 2008 var svo
stofnað fyrirtækið IceMedix sem ætlað er að nota gervigreind til að framlengja
eða líkja eftir þekkingu sérfræðilækna. Þorsteinn Geirsson er verkefnastjóri
beggja fyrirtækja.

Fyrirtækið CCP, sem stofnað er á Íslandi og hefur þar kjarnastarfsemi sína,
hefur á að skipa sérfræðingum í gervigreind tölvuleikja. CCP hefur styrkt keppni
Háskólans í Reykjavík um svokalla „bílskúrsgervigreind“.

Handhafi hvatningarverðlauna Vísinda- og tækniráðs 2008 var dr. Ari Kristinn
Jónsson tölvunarfræðingur. Meðal annars á Ari að verulegu leyti heiðurinn af
þeim gervigreindarhugbúnaði hjá NASA sem stjórnaði Deep Space One-geimfarinu
árið 1999 og könnunarjeppunum sem lentu á Mars árið 2004. Frá árinu 2008 er Ari
deildarforseti tölvunarfræðideildar Háskólans í Reykjavík.



https://is.wikipedia.org/wiki/Gar%C3%B0ahlynur

Garðahlynur (fræðiheiti: Acer pseudoplatanus) er stórvaxið lauftré af ættkvísl
Hlyna (Acer) . Hann getur náð 30 til 40 metra hæð og orðið 500 ára.

Garðahlynur kýs rakan, frjósaman og kalkríkan jarðveg en rótarkerfi hans er
djúpstætt og næringarfrekt. Hann kýs sólríka og skjólgóða staði en getur þó
komist á legg í hálfskugga. Hann er viðkvæmur gagnvart haustkali og vex best þar
sem haust eru löng og mild. Hann verður salt- og vindþolinn með aldrinum auk
þess sem hann þolir mengun allvel og því algengt götutré og prýði í stórborgum.

Laufblöðin eru stór, dökkgræn með rauðan blaðstilk. Þau eru fimmsepótt á
hjartalaga grunni og alls um 8 til 15 sentímetra á lengd og breidd. Haustlitur
trésins er gulur til appelsínugulur þó rauð blöð sjáist inn á milli.

Tréð blómstrar fyrir laufgun og eru blómin 8 til 10 sm langir klasar sem hanga
niður. Þau eru gulgræn á lit. Garðahlynur setur fræ um 6 mánuðum eftir frjóvgun.
Fræin eru tvö og tvö saman, umlukin hnot. Vængirnir mynda 60 til 90° horn og eru
1 til 3 sm á lengd.

Í heimkynnum sínum sáir garðahlynur sér sjálfur og getur sprottið á ótrúlegustu
stöðum, t.d. í þakrennum. Honum er fjölgað með fræjum en ræktunarafbrigði eru
einnig grædd á önnur tré. Tréð er nýtt sem timburtré t.d. á Nýja-Sjálandi og
Norður-Ameríku og er viðurinn nýttur til hljóðfæragerðar (sérstaklega í fiðlur),
sem parket og í húsgögn. Þá er það talið illgresi í sumum hlutum Ástralíu.

Garðahlynur hefur vaxið í görðum í Reykjavík síðan 1886-1888 (Laufásvegi 5) og
myndar víða krónumikil garðtré. Hann er löngu farinn að sá sér út í görðum.
Notkun í skógrækt er takmörkuð. Hann hefur verið valinn tré ársins af
Skógræktarfélagi Íslands á Bíldudal, Borgarfirði og Í Reykjavík.



https://is.wikipedia.org/wiki/G%C3%ADtar

Gítar er strengjahljóðfæri. Hann hefur oftast 6 strengi sem gerðir er úr næloni
á klassískum gíturum en stáli eða nikkel og stáli á kassagíturum og
rafmagnsgíturum. Strengirnir eru venjulega stilltir í E A D G B E '' en aðrar
stillingar eru alls ekki óalgengar. Gítar hefur þverbönd á gripbrettinu (nema
sérstakir bandalausir gítarar).

Rétthentir gítarleikarar slá á strengina með hægri hendi og velja nótur og
hljóma með vinstri hendi en öfugt er farið með örvhenta gítarleikara. Hljóð
myndast þegar slegið er á streng og hann titrar með þeim afleiðingum að kassi og
háls gítarsins óma og mynda hljóm.

Gítarar eru annað hvort kassagítarar, rafmagnsgítarar eða bæði
(hálfkassagítarar). Rafmagnsgítarar eru tengdir við gítarmagnara sem kemur í
stað kassans við að magna upp hljóminn.

Á gítarhausnum má finna stilliskrúfur, sem stilla strengi gítarsins að
tiltekninni tónhæð. Hálsinn er með gripabretti þar sem myndaðir eru hljómar með
fingrunum og á sjálfum búknum er að finna brú sem að festir strengina niður, og
ef um rafmagnsgítar um ræðir þá eru þar líka nemar ("pickup") sem nema
titringinn og ýmsir stillitakkar (t.d. fyrir hljóðstyrk og tón).

Gítarinn á rætur sínar að rekja allt að 5000 ár aftur í tímann, en svo lengi
hafa verið til hljóðfæri sem svipar til gítarsins. Gítarinn sem við þekkjum í
dag kemur frá Spáni er um þúsund ára gamall.

Gítarinn er eitt af grunnhljóðfærunum í blús og rokki en er einnig vel þekktur
t.d. í djasstónlist.



https://is.wikipedia.org/wiki/Frosinn

Frosinn (enska: Frozen) er bandarísk Disney-kvikmynd frá árinu 2013. Hún
flokkast sem söngvamynd, draumóramynd og gamanmynd. Myndin var framledd af Walt
Disney Animation Studios og gefin út af Walt Disney Pictures. Myndin byggir á
ævintýri Hans Christian Andersen, Snædrottningin, myndin segir frá óttalausri
prinessu sem fer í ferð ásamt ísflutningamanni og hreindýri hans til að finna
aðskilda systur sína, sem hefur óvart hefur lagt snjó yfir allt ríkidæmið.

Frosinn var endurskrifuð mörgum sinnum á nokkurra ára fresti þangað til hún var
samþykkt 2011 með handriti Jennifer Lee og með bæði Chris Buck og Lee sem
leikstjóra. Á ensku er myndin talsett af Kristen Bell, Idina Menzel, Jonathan
Groff, Josh Gad og Santino Fontana. Sinfoníustjórn var í höndum Christophe Beck,
sem hafði áður unnið að verðlaunamynd Disney Paperman og tónlistin var samin af
hjónunum Robert Lopez og Kristen Anderson-Lopez.

Frosinn var frumsýnd í El Capitan Theatre, Hollywood, Kaliforníu, 19. nóvember
2013, og var heimsfrumsýnd 27. nóvember. Myndin fékk jákvæða dóma frá
gagnrýnendum. Myndin halaði inn 1.3 milljörðum bandaríkjadala í tekjur frá
kvikmyndahúsum, þar af 247 milljónum frá Japan og 400 milljónum frá
Bandaríkjunum og Kanada. Hún er fimmta tekjuhæsta mynd allra tíma, tekjuhæsta
mynd ársins 2013 og þriðja tekjuhæsta myndin í Japan. Í janúar 2015 varð myndin
söluhæsti Blu-ray diskur Bandaríkjanna.

Frosinn vann tvö Óskarsverðlaun fyrir bestu teiknimynd og besta frumsamda lag
("Let It Go"). Myndin vann einnig Golden Globe verðlaun fyrir bestu
teiknimyndina, BAFTA verðlaun fyrir bestu teiknimyndina, fimm Annie verðlaun
(þar á meðal verðlaun fyrir bestu teiknimyndina), tvö Grammy-verðlaun fyrir
bestu tónlistina og besta lagið ("Let It Go"), og að lokum tvö Critics'
Choice-verðlaun fyrir bestu teiknimyndina og besta lagið ("Let It Go").

Stuttmyndin Frozen Fever var gefin út sem áframhald af myndinni og hún var
frumsýnd 13. mars 2015. 12. mars 2015 var framhaldsmynd tilkynnt með Buck og Lee
sem leikstjóra og Peter Del Vecho sem framleiðanda, en útgáfudagsetning hefur
ekki verið ákveðin.

Elsa, prinsessa Arindell, hefur ískrafta, sem hún getur notað til að búa til og
móta ís, frost og snjó að vild. Um eina nótt á meðan hún var að leika sér skaðar
hún óvart yngri systur sína, prinsessuna Önnu. Foreldrar þeirra, konungurinn og
drottningin óska eftir hjálp trölla konungsins sem læknar Önnu og fjarlægir
minningar hennar af galdri Elsu. Konunglegu hjónin aðskilja börnin í kastala
sínum þangað til Elsa nær stjórn yfir mætti sínum. Af ótta við að skaða systur
sína aftur, eyðir Elsa mestum tíma ein í herberginu sínu, neitar að tala við
Önnu og aðskilnaður myndast á milli þeirra í uppvexti þeirra. Þegar þær eru
báðar táningar farast báðir foreldrarnir á sjó í stormi.

Þegar Elsa verður eldri undirbýr konungsríkið krýningu hennar sem drottningu. Á
meðal gesta er hertogi Mararbæ sem vill hagnýta Arindell sér til hagnaðar.
Spennt fyrir því að vera leyft út fyrir kastalann, Anna skoðar bæinn og hittir
Hans prins frá suðureyjum; þau tvö mynda fljótt áhuga hvert á öðru. Þrátt fyrir
ótta Elsu, fer krýningin fram án vandræða. Í samkomunni biður Hans Önnu sem
samþykkir í flýti. Elsa hinsvegar neitar að gefa henni sína blessun og bannar
hjónaband þeirra. Systurnar rífast sem stigmagnast þangað til Elsa sýnir mátt
sinn í tilfinningalegri uppákomu.

Í ótta flýr Elsa kastalann og leggur óaðvitandi snjó yfir ríkidæmið. Hátt uppi í
nálægum fjöllum hættir hún að halda aftur af kröftum sínum, lofar að snúa aldrei
aftur og býr til einmannalegan kastala fyrir sjálfa sig. Anna fer að leita að
systur sinni, ákveðin í því að koma henni aftur til Arindell og laga samband
þeirra. Á meðan lætur hún Hans um stjórnina í Arindell. Þegar hún sækir byrgðir
hittir hún ís flutningsmanninn Kristófer og hreindýrið hans, Sveinn, og
sannfærir Kristófer um að leiðbeina sér upp norðfjall. Á ferð sinni hitta þau
Ólaf, snjómanninn úr æsku Önnu og Elsu, sem hin síðari endurbjó til og
óaðvitandi kom til lífs, sem leiðir þau að felustað Elsu.

Walt Disney byrjaði að skoða möguleikann á teiknimynd eða leikinni kvikmynd
eftir höfundinn H.C. Andersen seint árið 1937, áður en Mjallhvít og dvergarnir
sjö var frumsýnd.Snið:Rp Í mars 1940 stakk Walt Disney upp á samvinnu við Samuel
Goldwyn, þar sem Goldwyn-kvikmyndaverið myndi taka upp leikin atriði úr lífi
Andersens og Walt Disney myndi búa til teiknimyndir úr sögum hans.Snið:Rp
Teiknimyndirnar myndu vera byggðar á þekktustu verkum Andersens, eins og Litla
hafmeyjan, Litla stúlkan með eldspýturnar, The Steadfast Tin Soldier,
Snædrottningin, Thumbelina, Litli ljóti andarunginn, The Red Shoes og Nýju fötin
keisarans. Hinsvegar átti kvikmyndaverið í vandræðum með snædrottninguna, því
þeir fundu ekki leið til að aðlaga söguna að nútímanum. Jafnvel á fertugasta og
fimmtugusta áratug 19. aldar var ljóst að efnið hafði mikla möguleika á sviði,
en hlutverk snædrottningarinnar reyndist of erfitt. Eftir seinni heimstyrjöldina
var verkefnið sett á bið 1942.Snið:Rp Goldwyn framleiddi leiknu kvikmyndina
1952, undir titlinum Hans Christian Andersen. Á sama tíma var snædrottningin og
önnur ævintýri Andersens sett á bið.

Seint á 10. áratug 19. aldar byrjaði Walt Disney þróun á nýrri nálgun við gerð
snædrottningarinnar eftir mikinn árangur fyrri mynda þeirra, en hætt var við
verkefnið 2002 þegar Gle Keane hætti með verkefnið og hélt áfram með annað
verkefni sem varð að kvikmyndinni Tangled (2010). Fyrir þann tíma hafði Harvey
Fierstein kynnt sína útgáfu af sögunni til stjórnar Disney, en var neitað. Paul
Brizzi, Gaëtan Brizzi, Dick Zondag og Dave Goetz eru allir sagðir hafa reynt
verkefnið, en þeim öllum mistókst. Eftir árangurslausar tilraunir frá 2000 til
2002 setti Disney verkefnið aftur á bið.Snið:Rp Við eina af þessum tilraunum
lýsti Michael Eisner, þáverandi forstjóri Walt Disney, stuðningi við verkefnið
og stakk upp á því að gera það með Óskarsverðlaunaða leikstjóranum John Lasseter
hjá Pixar Animation Studios eftir þáverandi viðræður Pixar við Disney um
endurnýjun á samningi þeirra. En samningaumleitanir Pixar og Disney urðu að engu
2004 og samningurinn var aldrei endurnýjaður. Í staðinn samdi Bob Iger,
eftirmaður Eisner, um kaup Disney á Pixar í janúar 2006 fyrir 7.4 milljarða
bandaríkjadala og Lassiter var settur sem framkvæmdarstjóri bæði Pixar og Disney
Animation.



https://is.wikipedia.org/wiki/Freyr_(norr%C3%A6n_go%C3%B0afr%C3%A6%C3%B0i)

Freyr er frjósemisgoð, hið mikilvægasta í norrænni goðafræði. Hann er einn vana
en líkt og faðir hans Njörður og tvíburasystir hans Freyja býr hann í Ásgarði.
Bústaður hans er Álfheimur sem honum var gefinn í tannfé. Hann ræður fyrir regni
og skini sólar og þar með gróðri jarðar. Á hann er gott að heita til árs, friðar
og fésælu.

Freyr er sonur sjávarguðsins Njarðar og bróðir frjósemis- og ástargyðjunnar
Freyju. Hvert sem þau systkin fóru lyftu jurtir, blóm og tré krónum sínum og
döfnuðu, jarðargróði þroskaðist, búfé þreifst vel og margfaldaðist og ungt fólk
leiddi hugann að ástum. Kona Freys er jötunynjan Gerður.

Meðal þekktustu eigna Freys eru skipið Skíðblaðnir, sem hefur þann eiginleika að
hafa alltaf byr þegar segl kemur á loft, en má vefja saman sem dúk og hafa í
pungi, gölturinn Gullinbursti sem dregur vagn hans og galdrasverð, sem berst af
sjálfsdáðum. Sverð þetta var smíðað af ljósálfum með máttugum töfraþulum með
þann tilgang að það yrði að berjast fyrir æsi ef þeir ættu að hafa nokkra von um
að sigra í Ragnarökum.

Eitt sinn er Freyr var ungur og ólofaður stalst hann til að setjast í hásæti
Óðins, Hliðskjálf, en þaðan gat hann séð um heima alla. Á norðurhjara sá hann
konu eina, sem var svo fögur að það lýsti frá henni birtu um alla heimana. Kona
þessi var jötunmeyjan Gerður, dóttir Aurboðu tröllkonu og Gymis bergrisa. Freyr
varð svo ástfanginn af Gerði að hann lokaði sig inni, talaði ekki við nokkurn og
hvorki át, drakk né svaf. Þar sem hann var frjósemisgoð þá tók öll náttúran þátt
í sorg hans og hætti að bera ávöxt.

Eftir langa mæðu fékst Freyr loks til að segja þjón sínum Skírni ástæðuna fyrir
þunglyndi sínu. Hann segir honum að hann sé ástfanginn af Gerði og viti að þar
sem að hún sé af ættum jötna sem voru svarnir óvinir ása og vana þá séu allir
andvígir því að hann fái hana, en að hann vilji nú samt reyna að fá hennar og
biður Skírni um að ríða í Jötunheim og biðja hennar sér til handa. Freyr
útskýrir að jötnarnir hafi þegar samþykkt ráðahaginn með þeim skilmálum að þeir
fái í staðinn töfrasverðið hans sem hafði þá náttúru að það barðist sjálft.
Freyr var svo djúpt sokkinn í þunglyndi að honum var ekki hugað líf mikið lengur
og ef guð ástar og frjósemdar dæi þá myndi náttúran deyja líka. Skírnir sá því
að hann hafði ekki um neina kosti að velja og fór að ósk Freys. Freyr fékk
þannig Gerðar og áttu þau farsæla sambúð, en þess í stað tapaði hann sverðinu
sínu góða.



https://is.wikipedia.org/wiki/Evr%C3%B3pu%C3%BEingi%C3%B0

Evrópuþingið er þing Evrópusambandsins (ESB). Sumar aðrar alþjóðastofnanir hafa
yfir að ráða þingum en Evrópuþingið sker sig úr að því leytinu til að
þingmennirnir eru kosnir beint af borgurum Evrópusambandsins. Alls sitja 751
þingmaður á þinginu.

Líta má á Evrópuþingið sem neðri deild löggjafa Evrópusambandsins þar sem
Ráðherraráðið er efri deildin, saman fara þessar stofnanir með löggjafarvaldið
innan ESB. Þingið getur þannig samþykkt, gert breytingartillögur eða hafnað
flestum reglugerðum, tilskipunum, tilmælum og álitum. Innyrðis valdahlutföll
þingsins og Ráðherraráðsins eru þó misjöfn eftir því á hvaða sviði löggjöfin er
en þróunin hefur verið í þá átt að veita þinginu meiri völd. Þingið getur líka
samþykkt eða hafnað fjárlögum ESB.

Evrópuþinginu er einnig ætlað að veita framkvæmdastjórninni lýðræðislegt aðhald.
Þingið þarf að leggja blessun sína yfir skipun nýrrar framkvæmdastjórnar og það
getur með ⅔ hluta atkvæða lýst vantrausti á hana þannig að hún þurfi að segja af
sér.

Drög að Stjórnarskrá Evrópusambandsins gera ráð fyrir því að auka enn völd
þingsins þannig að það löggjafarvald í nánast öllum málaflokkum og veita því
algjöra stjórn yfir fjárlögum ESB.

Þó að þær stofnanir ESB sem fara með framkvæmdavaldið (framkvæmdastjórnin og
Evrópska ráðið) séu staðsettar í Brussel þá var það gert að skilyrði í
Amsterdamsamningnum að þingið hittist mánaðarlega í Strasbourg. Af praktískum
ástæðum fer þó öll undirbúningsvinna og nefndarstarf fram í Brussel í nálægð við
hinar stofnanir ESB. Ofan á þetta þá er aðalskrifstofa þingsins í Lúxemborg og
þar er megnið af starfsfólki þess. Þingið kemur aðeins saman 4 daga í mánuði í
Strasbourg þar sem það afgreiðir málin og greiðir atkvæði en aðrir fundir eru
haldnir í Brussel. Þingið hefur sjálft óskað eftir því nokkrum sinnum að það fái
sjálft að ráða því hvar það skuli vera staðsett enda er mikið óhagræði í þessu
kerfi, en það er undir aðildarlöndunum komið að gera þeir breytingar sem þarf
til að leyfa þinginu það og Frakkar vilja endilega halda því í Strasbourg.

Ríkisborgarar aðildarríkjanna kjósa til þingsins á fimm ára fresti. Þær fyrstu
fóru fram árið 1979 og verða þær næstu haldnar í júní 2009. Hvert ríki fyrir sig
ákveður hvernig kosningunum er háttað nákvæmlega en oft er kosið um sömu flokka
og í landskosningum. Stærri stjórnmálaflokkar hafa myndað evrópuflokka með
systurflokkum sínum í Evrópu. Þessir flokkar starfa svo einir eða fleiri sem
hópar á þinginu.



https://is.wikipedia.org/wiki/Eugene_Wesley_Roddenberry

Eugene Wesley Roddenberry (19. ágúst 1921 - 24. október 1991) er best þekktur
fyrir að hafa skapað Star Trek. Hann fæddist í borginni El Paso í Texas-fylki,
Bandaríkjunum. Hann fór í flugherinn árið 1941 og varð flugmaður. Eftir að hann
hætti herþjónustu vann hann áfram sem flugmaður hjá Pan Am flugfyrirtækinu en
síðan vann hann hjá lögreglunni í Los Angeles frá 1949 til 1956. Ákvað hann
síðan að gerast handritshöfundur og samdi handrit fyrir marga vinsæla þætti á 6.
áratugnum og reyndi m.a. að koma af stað vísindaskáldsöguþáttum en flestir
þeirra komust ekki langt. Hann gifti sig tvisvar yfir ævina og átti tvö börn með
fyrri eiginkonu sinni, Eileen Rexroat, og eitt barn með þeirri seinni, Majel
Barret, sem hefur mikið komið við sögu í Star Trek heiminum. Eftir lát hans, var
hluti af brenndum líkamsleyfum hans sendur út í geiminn og var þar í 6 ár. Mörg
fyrirbæri eru skýrð í höfuðið á honum og má m.a. nefna smástirnið 4659
Roddenberry, gígur á Mars, og hraðbraut í El Paso.



https://is.wikipedia.org/wiki/Esperanto

Esperanto er útbreiddasta tilbúna tungumálið. Nafnið er dregið af
rithöfundarheiti Ludovics Lazarusar Zamenhofs, „D-ro Esperanto“. Hann gaf út
sitt fyrsta verk um málið undir því nafni. Esperanto þýðir bókstaflega „Sá sem
vonar“. Aðaleinkenni tungumálsins er að það eru engar undantekningar á
málfræðinni og hefur það ýtt undir útbreiðslu þess um allan heim. Þar að auki
þarf lítinn orðaforða til að geta bjargað sér í málinu, þar sem einstök orð eru
mynduð af stofni orða með aðskeytum (for- og viðskeytum).

Þar sem tungumálið er tilbúið er saga þess stutt og vel þekkt. Zamenhof gaf út
fyrsta rit sitt á og um Esperanto í júlí 1887. Titill þess var: D-ro Esperanto:
Internacia Lingvo. Antaŭparolo kaj Plena Lernolibro [por Rusoj]. Útgáfa þeirrar
bókar markar upphaf esperantohreyfingarinnar.

Zamenhof var pólskur gyðingur og augnlæknir. Hitler mintist stuttlega á
esperanto í Mein Kampf.

Nokkru fyrir seinni heimsstyrjöldina fóru nasistar í Þýskalandi að ofsækja
esperantista og Stalín snerist öndverður gegn esperantistum i Rússlandi.
Hreyfingin var þá búin að festa alltraustar rætur víða í Evrópu og einnig í
Japan og fleiri Asíulöndum. Seinni heimsstyrjöldin 1939-1945 var svo afar þungt
áfall fyrir esperantohreyfinguna og var hún lengi að ná sér eftir það
reiðarslag.

Þar sem esperanto er tilbúið tungumál er það ekki beintengt neinum öðrum
tungumálum. Hljóðfræði og orðaforði þess eru hinsvegar undir áhrifum frá
indóevrópskum málum, sérstaklega rómönskum.

Það stafróf sem notað er í esperanto er breytt útgáfa af latneska stafrófinu og
hefur sex stöfum verið bætt við: „ĉ“, „ĝ“, „ĥ“, „ĵ“, „ŝ“ og „ŭ“ þar fyrir utan
hafa fjórir stafir verið teknir út eða „q“, „w“, „x“ og „y“. Þeir sex aukastafir
sem bætt hefur verið við eru í alþjóðaformi Morse kóða.

Stafróf esperanto samanstendur af stöfunum: a b c ĉ d e f g ĝ h ĥ i j ĵ k l m n
o p r s ŝ t u ŭ v z

Nafnorð eru alltaf mynduð með því að skeyta stafnum „o“ fyrir aftan stofninn.
Dæmi: hundo: hundur; kato: köttur. Lýsingarorð eru mynduð á sama hátt með því að
bæta stafurinn „a“ við stofninn. Dæmi: bela: fallegur; granda: stór. Sagnorð með
því að bæta „i“ við stofn. Dæmi: veni: koma; trovi: finna. Og atviksorð eru
mynduð með endingunni „e“ eða þau eru endingarlaus. Dæmi: bone: gott, vel;
ankaŭ: líka. Til að mynda fleirtölu er stafnum „j“ skeytt aftan við nafnorð og
lýsingarorð sem eiga að vera í fleirtölu. Dæmi: hundoj: hundar; bonaj: góðir
(góðar, góð); bonaj hundoj: góðir hundar. Enginn óákveðinn greinir er notaður í
esperantó en ákveðinn greinir er la. Nafnorð hafa tvö föll: nefnifall og
andlagsfall. Til að mynda andlagsfall er -n bætt við enda nefnifalls.

Esperanto hefur lengi verið gagnrýnt fyrir að vera alls ekki það alþjóðlega og
undantekningalausa mál sem það þykist vera. Hljóðkerfið er mjög mikið byggt á
því pólska, og er því með nokkuð magn erfiðra hljóða fyrir flesta. Orðaforðinn
er einnig mjög indó-evrópskur.

Uppbygging orðanna hefur einnig valdið gagnrýni, til dæmis þýðir forskeytið mal-
andstæða: þannig er bona góður, og malbona vondur. Þetta forskeyti, vilja
gagnrýnendur meina, er ofnotað og ólógískt. Að opna er malfermi, "ekki-loka".
Hægri er dekstra, vinstri er maldekstra, en norður og suður norda og suda.
Notkun mal- forskeytisins er því alls ekki alltaf augljós né án undantekninga.

Esperantofáninn er grænn feldur með hvítan efri stangarreit, sem inniheldur svo
græna fimmarma stjörnu. Stóra græna svæðið táknar von, hvítt táknar frið og
hlutleysi og stjarnan táknar heimsálfurnar fimm. Nafn fánans á esperanto er
„Verda Stelo“ eða „Græna stjarnan“.



https://is.wikipedia.org/wiki/Elly_Vilhj%C3%A1lms

Henný Eldey Vilhjálmsdóttir, þekktust undir listamannsheitinu Elly Vilhjálms,
(f. í Merkinesi í Höfnum 28. desember 1935, d. 16. nóvember 1995) var íslensk
söngkona, þekktust fyrir flutning dægurlaga.

Eldey (eins og hún var alltaf kölluð) ólst upp í Merkinesi í Höfnum á
Reykjanesskaga, næst elst meðal fjögurra bræðra, þeirra Sigurjóns, Þórodds,
Marons Guðmanns og Vilhjálms Hólmars. Foreldrar þeirra voru hjónin Vilhjálmur
Hinrik Ívarsson og Hólmfríður Oddsdóttir. Þegar Eldey hafði slitið barnsskónum
fór hún í Héraðsskólann á Laugarvatni þar sem hún átti góða daga og þar fékk hún
gælunafnið „Elly“. Að námi loknu lá leiðin til Reykjavíkur þar sem hún fékk
vinnu sem vélritunarstúlka. Jafnframt vinnunni sótti hún leiklistarnámskeið hjá
Ævari Kvaran. Þegar hún sá auglýsingu í blaði „söngkona óskast“, skellti hún sér
í prufu og áður en hún vissi af var hún orðin dægurlagasöngkona. Draumurinn
rættist og hún sló í gegn sem söngkona með Hljómsveit Bjarna Böðvarssonar.
Bjarni (faðir Ragnars söngvara) var með vikulega útvarpsþætti í Ríkisútvarpinu
þar sem hann kynnti þessa einstæðu rödd. Raddbeitingin og túlkunin var á þann
veg að þjóðin heillaðist.

Ferill hennar var glæstur hjá hljómsveitum á borð við KK-sextettinn og
Hljómsveit Svavars Gests. Svavar, sem varð þriðji og síðasti eiginmaður hennar,
var líka hljómplötuútgefandi og hjá SG hljómplötum söng hún mörg lög inn á
plötur. Fyrsta plata Ellyjar var smáskífa með laginu „Ég vil fara upp í sveit“
sem kom út 1960. Mörg laganna söng hún á móti karlsöngvurum eins og Vilhjálmi,
bróður sínum, Ragnari Bjarnasyni og Einari Júlíussyni.

Elly söng inn á tvær sólóplötur á ferlinum. Sú fyrri var LP-platan Lög úr
söngleikjum og kvikmyndum sem kom út hjá SG-hljómplötum 1966. Hin LP-platan var
jólaplatan Jólafrí sem Skífan gaf út 1988. Segja má að plötuferill Ellyjar hafi
verið frekar stuttur, miðað við frægð hennar og vinsældir, allt fram að
andlátinu 1995. Sérstæðasta verkið á ferlinum er ef til vill lagið „Sveitin
milli sanda“ eftir Magnús Blöndal Jóhannsson, þar sem hún syngur „Aaaaa...“ þar
sem enginn texti var ortur við lagið.



https://is.wikipedia.org/wiki/Egils_saga

Egils saga, eða Egla er ein elsta Íslendingasagan. Aðalpersóna hennar er Egill
Skallagrímsson, 10. aldar höfðingi, vígamaður, sjóræningi og ljóðskáld.

Egla kom fyrst út í prentaðri útgáfu árið 1782. Sagan er ekki síst þekkt fyrir
þann mikla forna skáldskap sem hún hefur að geyma. Mörg afrit af handriti Eglu
hafa verið rituð eftir 13. öldina en einungis tvö þeirra, frá 19. öld, eru
varðveitt í Landsbókasafninu. Eldri afrit en frá árinu 1700 eru geymd í erlendum
bókaskemmum.

Egils saga er ólík öðrum Íslendingasögum að því leyti að hún gerist að mestu
annars staðar en á Íslandi. Sagan hefst í Noregi þar sem segir frá Kveldúlfi afa
Egils, Skallagrími föður hans og Þórólfi föðurbróður hans. Eftir víg Þórólfs
fóru þeir feðgar til Íslands. Kveldúlfur andaðist í hafi en Skallagrímur varð
einn fyrsti landnámsmaðurinn. Egill fæddist og ólst upp á Borg á Mýrum, þar sem
hann varð strax í æsku mikið skáld og bardagamaður. Egill ferðaðist víða um
Norðurlöndin, Eystrasaltslöndin og England. Hann átti í deilum við jafnt merka
sem ómerka menn. Hann var einn fárra víkinga sem náði háum aldri og í sögulok
deyr hann á Mosfelli hjá stjúpdóttur sinni Þórdísi. Þá var komið undir lok 10.
aldar.

Með hinstu orðum sínum minntist Egill á laug þegar hann mælti: „Vil eg fara til
laugar“.



https://is.wikipedia.org/wiki/Chicago

Chicago, stundum ritað Síkagó, er stórborg í miðvesturríkjum Bandaríkjanna. Hún
er þriðja fjölmennasta borg landsins, með 2,7 milljónir íbúa árið 2011. Hún
stendur á suðvesturströnd Michiganvatns og er stærsta borgin í fylkinu Illinois.
Stór-Chicago svæðið, almennt þekkt sem Chicagoland hefur um 9,7 milljón íbúa
(2007) skipt niður á fylkin Illinois, Wisconsin og Indiana og þar með er það
þriðja stærsta borgarsvæði Bandaríkjanna.

Chicago er í Cook sýslu sem hefur 5.376.741 íbúa (árið 2000) og er þar með
næstfjölmennasta sýsla Bandaríkjanna. Borgin liggur meðfram suðvesturströnd
Michiganvatns og er mikilvæg miðstöð samgangna, iðnaðar, stjórnmála, menningar,
fjármála, lyfjaiðnaðar og menntunar.

Borgin var stofnuð árið 1833 á hafnarstæðinu milli mikluvatna og Mississippi
árinnar. Brátt varð hún samgöngumiðstöð Norður Ameríku. Árið 1893 var borgin
valin ein af tíu áhrifamestu borgum heims.

Um miðja 18. öld var svæðið fyrst og fremst byggt af Potawatomi ættbálknum.
Fyrsti landneminn í Chicago var Haitibúinn Jean Baptiste Pointe du Sable en hann
settist að um 1770 og giftist Potawatomi konu. Hann stofnaði þar fyrstu
vöruskiptastöðina á svæðinu. Árið 1803 byggði Bandaríkjaher virkið Fort
Dearborn, sem var lagt í rúst árið 1812 í Fort Dearborn fjöldamorðunum. Ottawa
ættbálkurinn, Ojibwa ættbálkurinn og Potawatomi ættbálkurinn gáfu landið eftir
til Bandaríkjanna með St. Louis samningnum árið 1816. Þann 12. ágúst 1833 var
bærinn Chicago skipulagður með 350 íbúum og sjö árum síðar voru íbúar orðnir
4000 talsins. Chicago fékk borgarréttindi þann 4. mars 1837.

Frá árinu 1848 hefur borgin verið mikilvægur tengihlekkur milli austur- og
vesturhluta Bandaríkjanna, þá fyrst með opnun Galena & Chicago Union Railroad,
fyrstu járnbraut Chicagoborgar, sem og Illinois og Michigan skipaskurðsins sem
leyfði gufuskipum og seglskipum að fara af mikluvötnum að Mississippi í gegnum
Chicago. Sístækkandi efnahagur laðaði að borginni marga nýja íbúa frá
sveitahéröðum og írsk-amerískir, pólsk-amerískir, sænsk-amerískir og
þýsk-amerískir innflytjendur fluttust til borgarinnar í hrönnum. Árið 1880
bjuggu um 299 þúsund manns í borginni en um aldamótin 1900 voru þeir orðnir 1,7
milljónir.

Eftir mikinn eldsvoða árið 1871 sem eyðilagði þriðjung borgarinnar, þar með
talið viðskiptahverfið eins og það lagði sig, upphófst mikil uppsveifla tengd
endurbyggingunni. Það var á þessum endurreisnarárum sem fyrsti skýjakljúfurinn
var byggður með stálgrind (1885). Árið 1893 var haldin í borginni Word's
Columbian Exposition hátíðina í mýrinni þar sem nú er Jackson Park. Hátíðin dró
að sér 27,5 milljón gesti. Einu ári fyrr hafði Chicago Háskóli verið stofnaður á
þessum stað.

Borgin var upphafsstaður verkalýðsdeilna á þessum árum, sem fól meðal annars í
sér Haymarket óeirðirnar 4. maí 1886. Áhyggjur af félagslegum vandamálum meðal
fátækari stétta borgarinnar leiddu til stofnunnar Hull House árið 1889.

Árið 1855 byrjaði Chicago að byggja fyrsta heildstæða skolpkerfi Bandaríkjanna,
en til þess þurfti að hækka margar götur miðborgarinnar um allt að þremur
metrum. Með þessu fór skolp og iðnaðarúrgangur beint út í Chicago á og þaðan í
Michiganvatn og mengaði þar með vatnsbólið sem borgarbúar fengu drykkjarvatn
sitt úr. Borgaryfirvöld brugðust við með því að leggja göng um þrjá kílómetra út
í vatnið en rigningar á vorin báru skolpið út að inntaksrörunum. Loks var
brugðið á það ráð að leysa vandann með því að snúa straumstefnu Illinois-ár við.

Á þriðja áratug 20. aldar varð borgin víðfræg fyrir skipulagða glæpastarfsemi.
Glæpónar á borð við Al Capone börðust hver við annan á meðan að bjórbannið átti
sér stað. En á sama tíma var mikil uppbygging í iðnaði ásamt því sem að þúsundir
blökkumanna fluttust til Chicago og annarra norðlægra borga á þessum tíma.

Þann 2. desember 1942 var fyrsta stýrða kjarnahvarfið framkvæmt í háskólanum í
Chicago, sem var einn af upphafspunktum Manhattan verkefnisins.

Á sjötta áratugnum fluttust margir efri- og millistéttaríbúar úr miðborginni í
úthverfin og skildu eftir sig fjölmörg fátæk hverfi. Árið 1968 hýsti borgin
Landsþing Bandaríska Demókrataflokksins og byrjaði byggingu á Sears turni (sem
árið 1974 varð hæsta bygging heims) og O'Hare flugvellinum.

Árið 1983 varð Harold Washington fyrsti blökkumaðurinn til þess að gegna embætti
borgarstjóra eftir einn krappasta kosningaslaginn í sögu borgarinnar.
Frambjóðandi repúblikannaflokksins, Bernard Epton, auglýsti framboð sitt með
slagorðinu „áður en það er um seinan“, sem talið var skýrskotun til
kynþáttafordóma.

Nafnið Chicago er frönsk mynd orðsins shikaakwa (villilaukur) úr Miami
tungumálinu.

Uppruni gæluheitisins Vindasama borgin er umdeild (sjá listann yfir gælunöfn).
Algengasta skýringin er sú að dagblöð í New York hafi búið til nafnið til þess
að lýsa mæðuleysi íbúa borgarinnar í umræðunni um hvort Chicago skyldi fá að
hýsa heimssýninguna 1893. Hins vegar eru þekkt tilvik gæluheitisins eins langt
aftur og 1876 í dagblöðum frá Cincinnati.

Árið 2006 var áætlað að 2.873.790 íbúar bjuggu í Chicago. Manntal Bandaríkjanna
áætlar 2.842.518 sama ár. Árið 2000 var heildarmanntal, þá voru 2.896.016 manns
í borginni, 1.061.928 heimili og 632.909 fjölskyldur í borginni. Það samsvarar
einum fimmta íbúa Illinois-fylkis og 1% af íbúum Bandaríkjanna. Íbúaþéttleiki
var 4.923 íbúar á ferkílómetra.



https://is.wikipedia.org/wiki/Blak

Blak er ólympíu- og boltaíþrótt þar sem tvö sex-manna lið spila hvort gegn öðru
en hátt net skilur vallarhelminga þeirra að. Liðin fá stig ef þau koma boltanum
í gólf andstæðingsins, andstæðingurinn fær á sig villu eða slær boltann út af
vellinum.

Blakið var fundið upp 1895 af kennara við KFUM-búðir í Massachusetts í
Bandaríkjunum, en hann óskaði eftir leik sem hægt væri að stunda innanhúss og að
margir gætu leikið í einu. Hann samdi því reglur fyrir Mintonette, en hann var
mun fágaðari en körfuknattleikurinn sem fundinn var upp á sama tíma.

Alþjóða blaksambandið (Fédération Internationale de Volleyball (FIVB)) var
stofnað árið 1947 og það hélt fyrsta heimsmeistaramótið fyrir karla árið 1949 og
fyrir konur árið 1952. Blakið varð ólympíugrein árið 1966. Strandblak var tekið
inn í FIVB árið 1986 og það varð ólympíugrein árið 1996.

Fyrsta landið, utan Bandaríkjanna, til að taka upp blakiðkun var Kanada upp úr
1900. Í kjölfarið fylgdi Evrópa (en íþróttin er sérlega vinsæl á Ítalíu, í
Serbíu og í Hollandi), Rússlandi og í Asíuríkjum á borð við Kína.

Blakvöllurinn er 18 metra langur og 9 metra breiður með 1 metra háu neti sem
skilur vallarhelmingana að. Efra borð netsins á að vera í 2.43 metra hæð frá
gólfi í karlakeppnum en 2.24 metra hæð í kvennakeppnum. 3 metra frá netinu inn á
hvorn vallarhelming er sóknarlínan en hún skiptir vallarhelmingunum í fram- og
afturvarnir.

Kastað er upp á hvort liðið fær uppgjafarréttinn. Liðin stilla sér upp, þrír í
fremri röð og þrír í þeirri aftari. Þegar gefið er upp þarf boltinn að komast
yfir netið, og má snerta það. Lið andstæðingsins reynir að koma boltanum aftur
yfir netið með því að slá boltann, þó ekki oftar en þrisvar sinnum. Oftast er
fyrsta snerting tekin innan á framhandleggjum þegar þeir eru lagði í V-stöðu og
boltinn gefinn fram að netinu þar sem önnur snerting er með fingurslagi til
þriðja leikmannsins sem stekkur upp og smassar boltann niður og yfir netið. Til
að sporna gegn smössum stillir hitt liðið sér upp í hávörn og stekkur á móti
boltanum, þétt upp við netið. Þeir mega þó ekki snerta það, annars er dæmt
"net". Ef boltinn kemst framhjá hávörninni verða aftari menn að verjast boltanum
með lágvörn(tiger).

Strandblak er nýlegri útgáfa blaks, en það hefur þróast frá tómstundagamni sem
stundað hefur verið á ströndum um allan heim. Helsti munurinn er sá að í
strandblaki eru tveir í liði í stað 6 í venjulegu blaki.

Innanhúss strandblak hefur rutt sér til rúms, en þetta er gert til að hægt sé að
spila strandblak í hvaða veðri sem er. Margir skólar t.d. í Bandaríkjunum breyta
nú frá hefðbundnum innanhússvelli í strandblaksvöll vegna þess hve miklu munar á
meiðslum og slysum. Sandurinn sem notaður er dempar öll föll.

Hreyfihamlaðir gátu fyrst árið 1956 snúið sér að blakiðkun. Völlurinn er 10 x 6
metrar og netið er 0.8 metra hátt og efri brún þess er í 1,55 metra hæð hjá
körlum en 1,15 metra hæð hjá konum. Keppendur sitja á gólfinu og þegar boltanum
er blakað verður önnur rasskinnin eða upphandleggur að nema við gólfið. Karlar
kepptu í sitjandi blaki á Ólympíuleikum fatlaðra 1980 en konurnar ekki fyrr en
árið 2004.

Níu-manna blak þróaðist í Asíu á árunum 1920 til 1930 þegar bandarískir trúboðar
kynntu leikinn í Kína.

Veggjablak er samruni veggjatenniss og blaks. Veggjatennisvellinum er skipt í
tvo helminga og boltinn má skoppa eftir hliðarveggnum til að komast yfir á
helming andstæðingsins. Ef boltinn snertir loftið eða veggina fyrir aftan
leikmennina er hann úr leik. Leikurinn er hraður og maður þarf að vera fljótur
að hugsa næsta leik.

Knattblak er samblanda knattspynu og blaks, en einungis eru leyfilegar þær
snertingar sem notaðar eru í knattspyrnu, það er með fótum, höfði, bringu og
öxlum. Íþróttin er ættuð frá Brasilíu og reynir á leikni leikmannsins.



https://is.wikipedia.org/wiki/Barokk

Barokk er nafn yfir listastefnu og tímabilið sem stefnan einkenndi. Stefnan
einkenndist af miklu skrauti, flúri og þungri tilfinningu. Barokk með léttri
tilfinningu er yfirleitt kallað rokkokó. Stefnuna má rekja til Rómar í kringum
1600 en þaðan breiddist hún út um Evrópu.

Í tónlist er barokk samheiti yfir bæði barokk og rokkokó. Barokktónlist
einkennist af miklu flúri, trillum og flóknum tónavafningi. Ein aðalástæða þess
að ekki er greint milli barokks og rokkokó í tónlist er að flytjendur
barokktónlistar hafa mikið frelsi, nóturnar sýna aðeins byggingu lagsins en svo
eiga flytjendur að spinna í skraut og flúr í tónlistina sem gerir hana misþunga
eftir flytjendum [heimild vantar]. Keðjulaglínur og kontrapunktar voru algengar
á þessu tímabili (þó misvinsælar eftir tónskáldum) og á bestu bæjum var samin
keðjulaglína með þremur eða fjórum upphafsstöðum. Barokktónsmíðar eru gjarnan á
formi sónata, konserta, kantata og óratoría. Óperur urðu til á barokktímanum.



https://is.wikipedia.org/wiki/B%C3%BArk%C3%ADna_Fas%C3%B3

Búrkína Fasó er landlukt land í Vestur-Afríku með landamæri að Malí í norðri,
Níger í austri, Benín í suðaustri, Tógó og Gana í suðri og Fílabeinsströndinni í
vestri. Landið hét Efri-Volta til ársins 1984 þegar því var breytt í Búrkína
Fasó, sem merkir „land hinna uppréttu“ á tungumálunum moré og dioula sem eru tvö
stærstu mál innfæddra.

Landið fékk sjálfstæði frá Frökkum árið 1960. Því var lengst stjórnað af Blaise
Compaoré sem komst til valda eftir hallarbyltingu árið 1987. Hann neyddist til
að segja af sér vegna útbreiddra mótmæla ungs fólks 31. október 2014. Til
stendur að halda forsetakosningar í október 2015.

Landið var byggt veiðimönnum og söfnurum frá 12000 til 5000 f.Kr. Minjar um þá,
tæki gerð úr tinnu, fundust í norðvesturhluta landsins árið 1973. Fastir
bústaðir komu fram á sjónarsviðið milli 3600 og 2600 f.Kr. Járn, brenndur leir
og slípaðir steinar sem fundist hafa eru frá 1500 til 1000 f.Kr.

Minjar um bústaði Dogona er að finna í norður- og norðvesturhluta landsins en
þeir yfirgáfu þetta svæði milli 15. og 16. aldar og settust að í klettunum í
Bandiagara. Leifar af háum veggjum hafa fundist í suðvesturhlutanum, líkt og á
Fílabeinsströndinni, en ekki er vitað hverjir reistu þá.

Á 15. og 16. öld var Búrkína Fasó efnahagslega mikilvægt svæði fyrir
Songhæveldið sem ríkti yfir svæðinu umhverfis Nígerfljót. Á þeim tíma kom
Mossaveldið fram, riddarar frá þorpunum á vatnasviði Volta, sem náði að leggja
undir sig stór svæði. Höfuðborg Mossaveldisins var Ouagadougou. Þetta ríki var
sigrað af Frökkum eftir langvinnar styrjaldir árið 1896.

Yfirráð nýlenduherranna voru meira að nafninu til en í reynd og framan af ríkti
óvissa um hvaða landsvæði tilheyrði hverjum. Á ráðstefnu 14. júní 1898 skiptu
Bretar og Frakkar landinu á milli sín. Andspyrna gegn Frökkum hélt áfram í um
fimm ár en þegar Efri-Volta var innlimuð í nýlenduna Efra Senegal og Níger 1904
var henni að mestu lokið.

Menn frá Búrkína Fasó voru kvaddir í senegalska fótgönguliðið í Fyrri
heimsstyrjöld og 1915-1916 hófst Volta-Bani-stríðið þar sem íbúar vesturhluta
Búrkína Fasó og austurhluta Malí börðust gegn nýlendustjórninni í blóðugustu
uppreisn sem nýlendustjórn Frakka hafði lent í. Skömmu síðar bundu Túaregar og
bandamenn þeirra í norðurhlutanum endi á vopnahléð sem þeir höfðu gert við
nýlendustjórnina. Vegna ótta við uppreisnir ákvað nýlendustjórnin að skilja
landið frá Efra Senegal. Nýja nýlendan var nefnd Efri-Volta og François Charles
Alexis Édouard Hesling varð fyrsti landstjóri hennar.

Hesling hóf mikla vegagerð og reyndi að auka baðmullarframleiðsluna, en aðferðir
hans, sem byggðu á valdboði, virkuðu ekki og efnahagur landsins staðnaði.
Nýlendan var leyst upp 5. september 1932 og landinu skipt milli
Fílabeinsstrandarinnar, Frönsku Súdan og Níger. Bróðurparturinn fór til
Fílabeinsstrandarinnar.

Skiptingin var tekin aftur í kjölfar mikillar andúðar á nýlendustjórninni í
kjölfar Síðari heimsstyrjaldar og 4. september 1947 var Efri-Volta aftur búin
til með landamærin frá 1932. 11. desember 1958 fékk landið heimastjórn sem
Lýðveldið Efri-Volta. Fullt sjálfstæði frá Frakklandi varð að veruleika 1960 og
fyrsti forseti landsins var Maurice Yaméogo.

Fljótlega bannaði Yaméogo alla aðra stjórnmálaflokka en sinn eigin. 1966 var
gerð herforingjabylting eftir langvinn mótmæli og verkföll námsmanna og
verkafólks. Forseti herforingjastjórnarinnar var Sangoulé Lamizana sem leiddi
nokkrar herforingjastjórnir og blandaðar stjórnir allan 8. áratuginn. 1977 var
ný stjórnarskrá samþykkt og ári síðar var Lamizana lýðræðislega kjörinn forseti
með miklum mun.

1980 var aftur gerð herforingjabylting leidd af Saye Zerbo sem setti upp
stjórnarráð herforingja og ógilti þar með stjórnarskrána. Tveimur árum síðar var
honum steypt af stóli af Jean-Baptiste Ouédraogo og ári síðar gerði Thomas
Sankara hið sama. Sankara var, ásamt Blaise Compaoré, fulltrúi róttækari afla
innan stjórnarráðsins. 1984 stóð Sankara fyrir því að nafni landsins var breytt
úr Efri-Volta í Búrkína Fasó. Sankara bjó til „þjóðarráð byltingarinnar“, sem
þónaði hlutverki þings, og „nefndir til verndar byltingunni“ sem þjónuðu
hlutverki pólitísks lögregluliðs.

Á jóladag 1985 kom til átaka milli Búrkína Fasó og Malí yfir Agacher-ræmunni á
landamærum ríkjanna þar sem eru miklar auðlindir í jörðu. Stríðinu lauk eftir
fimm daga og 100 manns féllu.

Spennan milli verkalýðsfélaganna og nefndanna, sem sums staðar voru lítið annað
en vopnaðir glæpahópar, jókst og 5. október 1987 var Sankara myrtur og Blaise
Compaoré tók við völdum. Compaoré tók margar af ákvörðunum Sankaras aftur og
leyfði m.a. hægrisinnaða flokka á þinginu.

Stjórnarskrá Búrkína Fasó er frá 2. júní 1991. Þar er kveðið á um forsetaræði
þar sem forsetinn, sem kosinn er til sjö ára, getur leyst þingið upp. Árið 2000
var kjörtímabil forseta minnkað í fimm ár sem tók gildi eftir kosningarnar 2005.
Stjórnlagadómstóll komst þá að því að þessi takmörkun ætti ekki við sitjandi
forseta á þáverandi kjörtímabili, Blaise Compaoré, þar sem hann hefði þegar
verið forseti árið 2000. Hann var endurkjörinn með miklum mun í kosningunum.

Stærstur hluti Búrkína Fasó er rofslétta þar sem landslagið bylgjast lítillega,
með nokkrum stökum hæðum, leifum af fjallgarði frá forkambríumtíma. Í suðvestri
eru hins vegar sandsteinsfjöll þar sem hæsti tindur landsins, Ténakourou, rís
749 metra yfir sjávarmál. Meðalhæð yfir sjávarmáli í Búrkína Fasó er 400 metrar.
Landið er hlutfallslega flatt.

Þrjár þverár Voltafljóts renna í gegnum landið sem áður dró nafn sitt af þeim:
Mouhoun (áður Svarta Volta), Nakambé (áður Hvíta Volta) og Nazinon (áður Rauða
Volta). Aðeins er rennsli í tveimur fljótum árið um kring: í Mouhoun og Komoé
sem rennur í suðvestur. Hlutar landsins eru á vatnasviði Nígerfljóts.
Vatnsskortur er oft vandamál, sérstaklega í norðurhlutanum.

Loftslag er aðallega hitabeltisloftslag með tvær skýrt aðgreindar árstíðir:
regntímabil sem varir í fjóra mánuði frá maí til september og þurrkatímabil sem
varir í átta. Á þurrkatímabilinu blæs harmattan, þurr staðvindur frá Sahara,
yfir landið. Landið er heitast og þurrast á eyðimerkurjaðrinum (Sahel) í norðri,
en kaldara og votara í suðri og suðvestri.

Verg landsframleiðsla á mann í Búrkína Fasó er með því lægsta sem gerist og
landið er 28. fátækasta ríki heims. 32% landsframleiðslunnar er í landbúnaði þar
sem 80% íbúanna vinna. Landbúnaður er aðallega kvikfjárrækt, en í suður- og
suðvesturhlutanum er stunduð jarðrækt, einkum á dúrru, perluhirsi, maís,
jarðhnetum, hrísgrjónum og bómull.

Vegna mikils atvinnuleysis er útflutningur fólks mikill. Sem dæmi má nefna að
þrjár milljónir manna frá Búrkína Fasó búa á Fílabeinsströndinni. Samkvæmt
Seðlabanka Vesturafríkuríkja senda hinir brottfluttu tugi milljarða evra til
heimalandsins á hverju ári. Þetta ástand hefur líka leitt til spennu í
nágrannaríkjunum.

Stærsta einstaka þjóðarbrotið sem býr í Búrkína Fasó eru Mossi sem mynda 40% af
íbúafjölda landsins en 60% íbúanna tilheyra svo yfir 60 þjóðarbrotum, þau
stærstu eru Gurunsi, Senufo, Lobi, Bobo, and Fula. Tungumál þessara þjóða
tilheyra tveimur greinum Níger-Kongómálaættarinnar: Gurmálum og Mandémálum. Um
helmingur íbúa landsins eru múslimar, 30% kristnir og aðrir aðhyllast hefðbundin
afrísk trúarbrögð.

Í Ouagadougou er haldin árlega önnur stærsta menningarhátíð Afríku: Festival
panafricain du cinéma et de la télévision de Ouagadougou (FESPACO).



https://is.wikipedia.org/wiki/B%C3%ADtlarnir

Bítlarnir voru áhrifamikil popphljómsveit sem var stofnuð 1960. Hljómsveitin er
í hópi þeirra vinsælustu sem uppi hafa verið. Meðlimir sveitarinnar koma frá
Liverpool í Englandi og á rætur sínar að rekja til hljómsveitarinnar The Quarry
Men, sem var stofnuð af John Lennon árið 1956. Árið 1957 gekk Paul McCartney til
liðs við hana, og árið 1958 George Harrison seinna ganga Stuart Sutcliffe og
Pete Best til liðs við hana. Hljómsveitin gekk undir ýmsum nöfnum næstu árin,
t.d. Johnny and the Moondogs, The Silver Beetles og vorið 1960 voru
hljómsveitarmeðlimir farnir að kalla sig Bítlana (The Beatles).

Í upphafi voru The Quarry Men aðeins enn ein skiffle hljómsveitin í Liverpool en
þroskaðist og þegar þeir slógu í gegn snemma á sjöunda áratugnum spiluðu þeir
nýstárlega kraftmikla popptónlist. Fyrsta breiðskífa þeirra Please Please Me kom
út árið 1963 og tónlist þeirra hélt áfram að þróast allt þar til yfir lauk árið
1970, þegar síðasta plata þeirra kom út, Let it be, en samstarfi þeirra var þá
þegar lokið og upptökurnar á plötunni voru gamlar.

Allt frá því að fyrsta platan kom út árið 1963 og þar til sú síðasta kom út árið
1970 samanstóð hljómsveitin af fjórum meðlimum, John Lennon, sem spilaði á gítar
og söng, Paul McCartney, sem spilaði á bassa og söng, George Harrison, sem
spilaði á gítar og söng stöku sinnum, og svo trommaranum Ringo Starr (Richard
Starkey), sem einnig söng örfá lög. Langflest lögin voru samin af frægasta
lagahöfunda tvíeyki sögunnar Lennon/McCartney. Síðastliðin ár hafa átt sér stað
miklar deilur á milli Paul McCartney og Yoko Ono (síðari eiginkona John Lennon)
vegna þess að Paul hefur viljað breyta skráningu laga sem hann samdi í
McCartney/Lennon.

Bítlaæðið hófst í kjölfar útgáfu fyrstu plötu þeirra í Bretlandi árið 1963, en
snemma árs árið 1964 komu Bítlarnir fram í The Ed Sullivan Show í Bandaríkjunum.
Bítlaæðið fór í kjölfarið eins og eldur í sinu um heiminn.

Bítlarnir gerðu tilraunir með hugvíkkandi lyf á sjöunda áratugnum og gáfu út
plötur sem unnar voru undir áhrifum lyfjanna. Ber þar helst að nefna „Magical
Mystery Tour“ og „Sgt. Peppers Lonely Hearts Club Band“.

Hljómsveitin framleiddi einnig nokkrar kvikmyndir, sú fyrsta nefndist Bítlarnir,
eða A Hard Day's Night á móðurmálinu, og í kjölfarið fylgdu Help!, Magical
Mystery Tour, Heimildarmyndin Let It Be og teiknimyndin Yellow Submarine, sem
Bítlarnir komu nánast ekkert nálægt.



https://is.wikipedia.org/wiki/Arnarstapi

Arnarstapi eða Stapi er lítið þorp eða þéttbýli á sunnanverðu Snæfellsnesi. Það
er undir Stapafelli, á milli Hellna og Breiðuvíkur.

Frá árinu 1565 sátu umboðsmenn konungs, sem höfðu á leigu jarðir þær sem
Helgafellsklaustur hafði átt, á Arnarstapa og kallaðist umboðið Stapaumboð. Þeir
voru oft jafnframt sýslumenn eða lögmenn og á 19. öld sátu amtmenn Vesturamtsins
einnig á Stapa. Þar hafa ýmsir þekktir menn verið um lengri eða skemmri tíma.
Fatlaða skáldið Guðmundur Bergþórsson átti þar heima á 17. og 18. öld. Bjarni
Thorsteinsson amtmaður var þar 1821-1849 og þar ólst sonur hans, þjóðskáldið
Steingrímur Thorsteinsson, upp.

Gamla Amtmannshúsið á Arnarstapa (Stapahúsið) var reist þar á árunum 1774-1787
og er því eitt af elstu húsum á Íslandi. Árið 1849 var það tekið niður og flutt
að Vogi á Mýrum, þar sem það var til 1983. Það var reist aftur á Arnarstapa
1985-1986 og friðað árið 1990.

Lendingin á Arnarstapa var talin ein sú besta undir Jökli og var þar fyrrum
kaupstaður, á tíma einokunarverslunarinnar og allt til ársins 1821, og mikið
útræði frá því snemma á öldum. Þar er smábátahöfn sem var endurbætt 2002. Hún er
nú eina höfnin á sunnanverðu Snæfellsnesi og þaðan eru gerðir út allmargir
dagróðrabátar á sumrin. Á Arnarstapa er einnig nokkur sumarhúsabyggð og mikið er
þar um ferðamenn, einkum á sumrin. Þar er veitingahús og ýmiss konar
ferðaþjónusta.

Mikil náttúrufegurð er í grennd við Arnarstapa. Ströndin milli Stapa og Hellna
var gerð að friðlandi 1979, en hún þykir sérkennileg og fögur á að líta. Vestur
með henni er Gatklettur og þrjár gjár, Hundagjá, Miðgjá og Músagjá, sem
sjávarföll hafa holað inn í bergið. Op eru í þaki þeirra nokkuð frá bjargbrún,
hvar sjór gýs upp og brimsúlur þeytast hátt í loft upp og talið ólendandi í
Arnarstapa þegar Músagjá gýs sjó. Vinsæl gönguleið á milli Arnarstapa og Hellna
er að hluta gömul reiðgata á milli þessara staða.

Á Arnarstapa er steinkarl mikill, sem Ragnar Kjartansson myndhöggvari hlóð, og
heitir hann Bárður Snæfellsás. Margir hafa einmitt trú á því að Bárður vaki yfir
svæðinu undir Jökli.



https://is.wikipedia.org/wiki/Andr%C3%A9s_%C3%96nd

Andrés Önd (enska Donald (Fauntleroy) Duck) er teiknimynda- og
teiknimyndasögupersóna úr smiðju Walt Disney samsteypunnar. Hann er persónugerð
önd í svörtum og bláum matrósafötum, með sjóliðahatt. Hann er skapstór og
uppstökkur.

Andrés birtist fyrst í stuttteiknimyndinni the wise little hen árið 1934, en sú
mynd var hluti af the Silly Symphonies sem Disney samsteypan gaf út. Það var
Dick Lundy sem teiknaði Andrés sem birtist í þættinum sem aukapersóna, en þá var
hann slánalegri á að líta en þó auðþekkjanlegur. 1936 var hann endurhannaður og
fékk þá nánast á sig núverandi útlit. Í janúar 1937 var hann svo aðalsöguhetja í
þætti í fyrsta skipti.

Í myndinni the three Caballeros sem kom út 1945 er sagt að Andrés eigi afmæli á
föstudeginum þrettánda. Þá kemur helst til greina 13. október, en það er sá
dagur næst á undan útkomu myndarinnar sem féll á föstudag þrettánda. Í myndinni
Donald's Happy Birthday frá 1949 kemur fram að afmælisdagurinn hans hafi verið
13. mars. Núna er dagurinn 9. júní yfirleitt talinn vera afmælisdagur Andrésar,
en það er dagurinn þegar fyrsta myndin um hann kom út.

Samkvæmt Don Rosa, einum þekktasta teiknara Disney, er Andrés fæddur árið 1920.
(Myndasögurnar (viðfangsefni Don Rosa) eiga að gerast einhvern tíma um
1947-1951.)

Andrés Önd er eflaust þekktastur fyrir teiknimyndasögurnar sem byrjuðu snemma en
upphaflega voru þær bara fjögurra ramma dagblaðabrandarar eftir Bob Carp og Al
Taliaferro sem voru höfundarnir að Andrésínu, kærustunni hans, og Ripp, Rapp og
Rupp, litlu frændunum, en frægustu teiknimyndasögurnar um hann eru eftir Carl
Barks sem hannaði Andabæ og marga af íbúum hans. Vinsælasti nútímateiknarinn er
án efa Don Rosa en hann er þekktur fyrir nákvæm smáatriði í teikningum og mikla
þekkingu á viðfangsefninu.

Hann á systur sem heitir Della Önd sem er móðir Ripps, Rapps og Rupps. Mamma
hans og pabbi heita Rasmus Önd og Hortensía Aðalönd. Andrés Önd er mjög óheppin
og er það aðaleinkenni persónunnar.



https://is.wikipedia.org/wiki/Alheimurinn

Alheimurinn er hugtak sem getur haft mismunandi merkingar, en yfirleitt er átt
við umhverfi mannsins í víðum skilningi, sem felur í sér allt efni og rúm. Í
trúarlegum skilningi er alheimurinn einnig bústaður guða og annara vera.
Stjörnufræðingar nota orðið oft um þann hluta geimsins, sem að mögulegt að
rannsaka en í íslensku hefur einnig tíðkast að kalla jörðina og allt sem henni
tilheyrir alheim. Alheimurinn er viðfangsefni heimsfræðinnar, sem reynir með
vísindalegum aðferðum að geta sér til um uppruna hans, uppbyggingu, eðli og
endalok.

Samkvæmt heimsfræðinni er hægt að rekja upphaf alheimsins til sérstæðu sem
kölluð er „miklihvellur“ sem jafnframt er heitið á ríkjandi kenningu um upphaf
alheimsins, en talið er að þá hafi tími og rúm orðið til og því hægt að tala um
upphaf. Þetta þykir sennilegasta kenningin þar sem hún felur að kenningum
Einsteins um afstæði og lögmáli Hubbles, en samkvæmt því er rauðvik fjarlægra
vetrarbrauta staðfesting á að alheimurinn sé að þenjast út. Alheimurinn er
oftast sagður vera um 13,7 milljarða ára gamall með skekkju upp á 1%. Þá er
hinsvegar ekki ljóst hvort gögnin eða líkanið, sem var notað séu nógu nákvæm eða
rétt. Gróflega má áætla að þessi tala sé um 10-20 milljarða ára gamall. Um þróun
og endalok alheimsins eru svo ýmsar kenningar til, þar má nefna tilgátuna um
heljarhrun.



https://is.wikipedia.org/wiki/A%C3%B0aldalur

Aðaldalur er dalur í Suður-Þingeyjarsýslu. Hann liggur upp frá botni
Skjálfandaflóa, milli Skjálfandafljóts að vestan og Laxár og Hvammsheiðar að
austan og nær allt suður að Vestmannsvatni. Suðurhluti dalsins er klofinn sundur
af Garðsnúpi, sem gengur til norðurs úr Fljótsheiði. Reykjadalur gengur til
suðurs frá Aðaldal og eru engin glögg landfræðileg skil milli dalanna.
Laxárdalur gengur svo til suðausturs frá Aðaldal upp til Mývatnssveitar.
Aðaldalur var áður sérstakt sveitarfélag, Aðaldælahreppur, en er nú hluti af
Þingeyjarsveit.

Út við Skjálfandaflóa eru breiðir sandar en síðan tekur Aðaldalshraun við og
þekur mestan hluta sléttlendisins, enda er það um 100 ferkílómetrar.
Aðalhraunbreiðurnar eru tvær; eldra hraunið rann úr Ketildyngju fyrir um 3500
árum og fyrir um 2000 árum rann annað hraun yfir það úr Þrengslaborgum í
Mývatnssveit. Hraunið er víða vel gróið, vaxið birki, eini, hrís og lyngi.
Norðausturhluti þess var þó áður gróðursnauður en um miðja síðustu öld var sett
þar upp sandgræðslugirðing og hefur gróðurfarið breyst mjög til batnaðar síðan.
Sunnan til í dalnum er víða nokkuð votlent. Að dalnum liggja víðast vel grónar
heiðar.

Allmargir bæir eru í Aðaldal en byggðin er dreifð. Norðan til eru bæirnir
yfirleitt í jaðri Aðaldalshrauns. Þéttust er byggðin í kringum Laxárvirkjun og
svo við Hafralækjarskóla, en þar er jarðhiti og sundlaug. Þar skammt frá er
félagsheimilið Ýdalir. Kirkjur eru á Grenjaðarstað og í Nesi í Aðaldal.
Flugvöllur er í Aðaldalshrauni en þangað er ekki áætlunarflug lengur.



https://is.wikipedia.org/wiki/%C3%9Eorramatur

Þorramatur er hefðbundinn íslenskur matur sem hefð er fyrir að bera fram á
þorra, sérstaklega á svokölluðum þorrablótum, sem eru miðsvetrarhátíð í fornum
stíl. Mörg veitingahús í Reykjavík og annars staðar bjóða þá þorramat, sem
oftast eru kjöt- eða fiskafurðir, verkaðar með hefðbundnum aðferðum og bornar
fram niðursneiddar í trogum.

Upphaf þorramatar má rekja til miðsvetrarmóta hinna ýmsu átthagafélaga á fyrri
hluta 20. aldar (svo sem Breiðfirðingamót og Árnesingamót). Á þessum mótum upp
úr 1950 voru oft auglýst „hlaðborð“, „íslenzkur matur“ eða „íslenzkur matur að
fornum sið“ og voru þar bornir fram nokkrir réttir vel þekktir í íslenskum
sveitum en voru orðnir sjaldséðir á borðum íbúa þéttbýlisstaða á 6. áratugnum.
Orðið „þorramatur“ kom hins vegar hvergi fyrir fyrr en árið 1958 þegar
veitingastaðurinn Naustið við Vesturgötu í Reykjavík fór að bjóða upp á
sérstakan „þorramatseðil“ sem var hefðbundinn sveitamatur borinn fram í trogum
sem smíðuð voru eftir fyrirmyndum á Þjóðminjasafninu. Yfirlýstur tilgangur með
þorramatnum var, að sögn veitingamannsins á Naustinu, að bjóða fólki upp á að
smakka íslenskan mat án þess að þurfa að vera félagi í átthagafélagi.

Þorramaturinn var upphaflega hópmatseðill eða hlaðborð en árið eftir lét Naustið
smíða minni trog sem hentuðu undir mat fyrir tvo. Fljótlega varð vinsælt að bera
slíkan mat fram á öðrum veitingastöðum í bænum enda margir kunnugir þessum mat
frá fyrri tíð og sum átthagafélögin tóku upp orðin „þorramatur“ og „þorrablót“
þegar þau auglýstu mótin sín. Þorrann ber líka upp á tíma sem var venjulega
fremur dauður í veitingahúsageiranum. Upp úr 1970 var farið að nota orðið
„þorrabakki“ þegar rætt var um þorramatinn sem stakan rétt.

Á síðari árum hefur færst í vöxt að á þorrabakkanum séu líka matvæli sem eiga
sér langa sögu en eru ekki óalgeng, svo sem harðfiskur, hangikjöt og saltkjöt.
Margir veitingastaðir bjóða upp á val milli hefðbundinna súrsaðra og ósúrra
þorrabakka. Þorramaturinn hefur þannig þróast með árunum til að taka mið af
breytingum á matarsmekk.



https://is.wikipedia.org/wiki/%C3%9Ej%C3%B3%C3%B0veldi%C3%B0

Þjóðveldið, þjóðveldisöld eða goðaveldið er tímabil í Íslandssögunni frá stofnun
Alþingis árið 930 til undirritunar gamla sáttmála árið 1262/64 er Íslendingar
gengu Noregskonungi á hönd.

Síðustu ár þjóðveldisins eru nefnd Sturlungaöld þegar helstu höfðingjar landsins
bárust á banaspjótum um yfirráð yfir tilteknum landshlutum eða landinu öllu.

Flestar Íslendingasögurnar segja frá atvikum sem eiga að hafa gerst á tímabilinu
frá því á síðari hluta landnámsaldar og fram til 1030 eða þar um bil. Þetta var
mikill umbrotatími, landið var fullnumið og farið að þrengjast um sumstaðar en
stjórnskipulag og réttarkerfi ekki fullmótað og mönnum gekk misjafnlega að
beygja sig undir það. Íslendingar voru líka mikið í ferðum til útlanda, sigldu
til Noregs á konungsfund eða til að versla og fóru í víkingaferðir til
Bretlandseyja og tóku þar þátt í bardögum og ránsferðum. Margar Íslendingasagna
gerast að hluta til erlendis.

Sögurnar eru flestar skráðar 200-300 árum eða meira eftir að atburðir sem þær
segja frá gerðust og geta því ekki talist örugg heimild um þá en þær geyma
arfsagnir sem gengið hafa á milli kynslóða þar til þær voru skrifaðar niður og
margir þeirra atburða sem þær segja frá hafa vafalaust gerst með einhverjum
hætti. Sumt er líka stutt af öðrum heimildum, svo sem fornleifarannsóknum.
Sögurnar gefa líka mikilvægar upplýsingar um hugmyndir 13. aldar Íslendinga um
mannlíf og landshætti á fyrstu öldum Íslandssögunnar.

Á landnámsöld urðu til stjórnareiningar sem nefndust goðorð og áttu sér ekki
eiginleg landfræðileg mörk. Um var að ræða eins konar bandalag bænda við goðana,
en hverjum bónda var skylt að fylgja einhverjum goða sem þeim var frjálst að
velja sjálfir. Fylgismenn goðans voru kallaðir þingmenn hans.

Goðarnir voru helstu höfðingjar landsins og höfðu í heiðni líklega haft það
hlutverk að stýra blótum en urðu síðar eingöngu veraldlegir höfðingjar. Goðinn
var fulltrúi bændanna á héraðsþinginu og gætti hagsmuna þeira. Goðorðin voru
persónuleg eign hvers goða, þau gengu í arf og voru stundum gefin eða seld. Þeim
mátti líka skipta og sumir áttu aðeins hlut úr goðorði. Goðorðin voru 36 við
stofnun Alþingis en var síðar fjölgað um þrjú og voru goðar eftir það 39.

Landnámsmenn gerðu sér fljótt grein fyrir því að einhvers skipulags væri þörf,
ekki síst til að leysa úr deilumálum sem upp komu þegar landsmönnm fjölgaði og
þrengdist um svigrúm. Þeir voru líka vanir þinghaldi úr heimalöndum sínum. Því
komu staðbundin þing fljótlega til sögunnar og eru Kjalarnesþing í landnámi
Ingólfs og Þórsnesþing á Snæfellsnesi talin elst, enda byggðust svæðin í kringum
þau mjög snemma.

Brátt sáu menn þó að heppilegast væri að hafa eitt þing fyrir allt landið og
árið 930 var Alþingi stofnað sem löggjafarsamkunda og æðsti dómstóll Íslendinga.
Er það talið elsta starfandi þing í heiminum í dag, þótt hlé hafi orðið á
þinghaldi á 19. öld.

Alþingi var valinn staður á Þingvöllum við Öxará. Þingvellir lágu vel við
samgöngum úr öllum landshlutum ein einnig kann það að hafa ráðið nokkru um
staðarvalið að Þingvellir voru í landnámi Ingólfs; sumir telja að Alþingi sé
stofnað út frá Kjalarnesþingi. Sá sem fór með goðorð Ingólfs kallaðist
allsherjargoði og hafði það hlutverk að helga þingið eða setja það og slíta því.

Æðsta stofnun þingsins var lögrétta, sem setti ný lög, fjallaði um mál og nefndi
menn í fimmtardóm, sem var eins konar yfirréttur, eftir að honum var komið á um
1005, en einnig störfuðu á þinginu fjórir fjórðungsdómar, einn fyrir hvern
landsfjórðung. Í henni sátu 48 goðar (eða goðorðsmenn) á miðpalli og hafði hver
þeirra tvo ráðgjafa, annar sat fyrir framan hann og hinn fyrir aftan, þannig að
í raun sátu 146 menn í lögréttu.

Lögsögumaður var æðsti og eini launaði embættismaður þingsins og var hann kosinn
af lögréttu þriðja hvert ár. Hann stýrði fundum í lögréttu og sagði upp lög,
átti að fara með þriðjung þeirra í heyranda hljóði fyrir þingheim á ári hverju
þannig að þeir sem höfðu minni og námsgáfur til áttu að geta lært lögin á þremur
árum. Lögin voru ekki til skrifuð, enda var ritöld ekki hafin, en fyrir stofnun
alþingis höfðu Íslendingar sent mann sem Úlfljótur hét til Noregs til að kynna
sér lög þar og sagði hann manna fyrstur upp lög á Þingvöllum. Þau voru sniðin
eftir Gulaþingslögum í Noregi, enda munu flestir landnámsmenn hafa komið af því
svæði. Þekkt eru nöfn allra lögsögumanna frá upphafi og þar til embættið var
lagt niður 1271.

Alþingi var framan af sett í 9. viku hvers sumars en eftir kristnitöku í 10.
viku. Þangað komu jafnan mun fleiri en goðar og ráðgjafar þeirra og þeir sem
þurftu að leggja mál í dóm, það var allsherjarsamkoma þar sem saman kom fólk úr
öllum landshlutum í ýmsum erindum.

Héraðsþingin héldu þó áfram sem undirdómstig og árið 965 var ákveðið að skipta
landinu í fjórðunga. Þrjú héraðsþing eða vorþing voru í hverjum fjórðungi nema
Norðlendingafjórðungi, þar sem þau voru fjögur, að sögn Ara fróða vegna þess að
Norðlendingar gátu ekki komið sér saman um annað en raunar var
Norðlendingafjórðungur fjölmennasti fjórðungurinn. Vorþingin voru haldin í maí
ár hvert. Þegar goðar komu heim frá alþingi héldu þeir svo leiðarþing en þar
voru eingöngu gefnar skýrslur um það sem gerst hafði á þinginu.

Flestir landsnámsmanna voru ásatrúar en nokkrir kristnir og höfðu þeir flestir
kynnst kristinni trú og látið skírast á Bretlandseyjum. Fæstir virðast þó hafa
viðhaldið trú sinni lengi hér og enginn landnámsmanna reisti kirkju en
ásatrúarmenn reistu víða hof og blótuðu þar. Samkvæmt heimildum var það
Þorvarður Spak-Böðvarsson sem byggði fyrstu kirkjuna í Neðri-Ási í Hjaltadal um
984. Um svipað leyti sendi Haraldur blátönn saxneskan biskup, Friðrek að nafni,
til Íslands til kristniboðs og var Skagfirðingurinn Þorvaldur víðförli með honum
í för.

Fleiri kristniboðar komu hingað á næstu árum og varð þeim nokkuð ágengt.
Þekktastur þeirra var Þangbrandur. Honum tókst að kristna austfirska höfðingjann
Síðu-Hall og aðra í kjölfarið, þar á meðal Gissur hvíta og Hjalta Skeggjason.
Ólafur Tryggvason Noregskonungur var mjög áhugasamur um að kristna Ísland — með
góðu eða illu.

Á Alþingi sumarið 1000 (þó líklega fremur árið 999 samkvæmt rannsóknum dr.
Ólafíu Einarsdóttur) voru flokkar bæði kristinna manna undir forystu þeirra
Gissurar og Hjalta og heiðinna fjölmennir og stefndi í vopnaviðskipti. Þó tókst
að afstýra blóðsúthellingum og ákváðu Íslendingar að taka kristni að ráðum
Þorgeirs ljósvetningagoða. Þessu voru þó að sögn settar þær undantekningar að
Íslendingar máttu enn þá blóta leynilega, bera út börn og eta hrossakjöt, en
hafi slíkar undantekningar verið gerðar í raun hurfu þær fljótt úr sögunni.

Næstu árin voru hér ýmsir förubiskupar en árið 1056 var Ísleifur Gissurarson
vígður biskup Íslands og Skálholtsstóll stofnaður. Árið 1096 eða 1097 fékk sonur
hans, Gissur Ísleifsson, sem tók við af föður sínum, komið því fram að tíund var
tekin upp en það var skattur á eignir Íslendinga sem skiptist í fernt. Fjórðung
fengu prestar, fjórðung fengu kirkjur til viðhalds, fjórðungur rann til biskups
og síðasti fjórðungurinn fór til þurftarmanna. Þar sem kirkjur voru yfirleitt á
höfuðbólunum sem höfðingjar áttu og þeir voru margir vígðir menn og voru sjálfir
prestar þýddi þetta að þeir fengu í raun helminginn af tíundinni. Stuðlaði það
að auðsöfnun þeirra en átti eftir að valda miklum deilum síðar (Sjá Staðamálin).

Norðurland var fjölmennasti landsfjórðungurinn og þótti Norðlendingum þeir
afskiptir með biskup og vildu líka halda eftir innan fjórðungsins tekjum sem
runnu til Skálholts. Árið 1106 var orðið við óskum þeirra og annar biskupsstóll
stofnaður á Hólum í Hjaltadal. Fyrsti Hólabiskup var Jón Ögmundsson. Hann
stofnaði þegar skóla á Hólum og efldi menntun en skóli var einnig í Skálholti,
svo og í klaustrum og víðar, svo sem í Haukadal og Odda á Rangárvöllum.

Fyrsta klaustrið var stofnað á Þingeyrum í Húnaþingi 1133 og var það
munkaklaustur af Benediktsreglu eins og Munkaþverárklaustur (1155) og
Hítardalsklaustur (1155), en það síðastnefnda var skammlíft. Þykkvabæjarklaustur
(1168), Flateyjarklaustur (1172, flutt til Helgafells 1184), Viðeyjarklaustur
(1226), Möðruvallaklaustur í Hörgárdal (1296) og Skriðuklaustur (1493) voru öll
Ágústínusarklaustur. Nunnuklaustrin á Kirkjubæ (1186) og Reynistað (1295) voru
bæði Benediktsklaustur.

Með aukinni menntun hófst ritöld á Íslandi. Samkvæmt því sem Ari fróði segir
rituðu Hafliði Másson og aðrir lögbókina Hafliðaskrá (sem innihélt m.a.
Vígslóða) á heimili Hafliða á Breiðabólstað í Vesturhópi veturinn 1117-1118 og
er það fyrsta fyrsta þekkta ritið á íslensku. Stuttu seinna var Íslendingabók
Ara fróða rituð.

Lagasafn þjóðveldisaldar kallaðist seinna Grágás en þar er ekki um eiginlega
lögbók að ræða. Refsingar skiptust í þrjá flokka. Þessar refsingar kölluðust
útlegð (fjársektir, misháar), fjörbaugsgarður (skylda til að fara til útlanda og
vera þar í þrjú ár en vera réttdræpir ella, og var það séríslensk refsing) og
skóggangur. Þeir sem dæmdir voru sekir skógarmenn voru í raun útskúfaðir úr
þjóðfélaginu og réttdræpir hvar sem til þeirra náðist. Kirkjan hafði einnig yfir
refsingum að ráða og gátu biskupar meðal annars bannfært menn.

Því hefur verið haldið fram að þjóðveldið hafi verið trúarríki í þeirri merkingu
að goðarnir, sem voru tenging almennings við löggjafann og dómskerfið, voru
trúarleiðtogar í heiðni. Síðan við kristnitöku árið 1000 hafi þeir orðið
prestar, eða kirkjujarðareigendur með presta á launum hjá sér. Þannig hafi frá
upphafi á Íslandi verið samband ríkis og kirkju/ríkistrúar.

Þjóðveldið hefur verið sumum Íslendingum fyrirmynd um gullaldarárin þegar þjóðin
var sjálfstæð og var oft vísað til þess í sjálfsstæðisbaráttunni sem réttlæting
fyrir endurreisn sjálfsstæðis og þjóðveldis íslensku þjóðarnnar. Einnig hefur
það verið mörgum Anarkó-kapítalistum og frjálshyggjumönnum dæmi um það frjálsa
samfélag sem kenningar þeirra geti leitt af sér þar sem þjóðveldið var (að
minnsta kosti að nafninu til) laust við framkvæmdavald eða ríkisvald.



https://is.wikipedia.org/wiki/%C3%9Ej%C3%B3%C3%B0vegur_35

Þjóðvegur 35 er stofnvegur í Suðurkjördæmi Íslands. Vegurinn skiptist í tvo
meginhluta: Biskupstungnabraut í byggð frá Suðurlandsvegi undir Ingólfsfjalli
vestan Selfoss að Gullfossi, sem má teljast heldri hluti vegarins, og Kjalvegur
yfir Kjöl tekur síðan við fyrir norðan Gullfoss og ber hann númerið 35 alla leið
niður í byggð í Blöndudal. Þjóðvegur 35 er í heildina 237 km langur.

Biskupstungnabraut er meginstofnvegurinn í Uppsveitum Árnessýslu vestan Hvítár
og jafnframt aðalleiðin að Geysi og Gullfossi. Liggja allar helstu leiðir á
svæðinu út frá henni, s.s. Þingvallavegur (36) í Þrastarskógi, Laugarvatnsvegur
(37) við Svínavatn og aftur á Biskupstungnabraut við Múla, Skálholtsvegur (31)
við Brúarárbrú hjá Spóastöðum og Hrunamannavegur (30) við Kjóastaði.

Í grennd við veginn er fjöldi áhugaverðra staða. Má þar nefna Kerið, fossinn
Faxa í Tungufljóti og svo að sjálfsögðu Geysi og Gullfoss. Leiðin liggur einnig
framhjá tveimur byggðarkjörnum við félagsheimilin Minni-Borg og Aratungu
(Reykholt í Biskupstungum).

Sogsbrúin við Alviðru er á veginum. Upphaflega brúin var byggð 1905 og þótti hún
mikil samgöngubót á sinni tíð. Núverandi brú er byggð 1983.

Kjalvegur taldist til fjallvega til skamms tíma og bar þá númerið F35 (og áður
F37). Frá Gullfossi liggur hann upp með Hvítá að Hvítárvatni, fer þar yfir hana
og liggur síðan að kjördæmamörkum á Fjórðungsöldu á Kili en kemur vegurinn þá
yfir í Norðvesturkjördæmi. Þaðan liggur hann um Hveravelli, Auðkúluheiði og
Blöndulón áður en hann kemur niður í Blöndudal við stöðvarhús Blönduvirkjunar.

Vegurinn endar við Svínvetningabraut (731) hjá Löngumýri utarlega í Blöndudal,
en vegur 732 sem var kaflinn út Blöndudal frá Blönduvirkjun var bætt við
Kjalveginn nýlega. Svínvetningabraut tengir síðan Kjalveg við Norðurlandsveg í
Langadal.



https://is.wikipedia.org/wiki/%C3%96xnadalshei%C3%B0i

Öxnadalsheiði er heiði eða dalur á milli Norðurárdals í Skagafirði og Öxnadals í
Eyjafirði. Þjóðvegur 1 milli Skagafjarðar og Akureyrar liggur um heiðina. Heiðin
er nokkuð snjóþung og var erfið yfirferðar áður fyrr.

Vegurinn um Öxnadalsheiði liggur hæst í 540 metrum yfir sjó og er það annar
hæsti punkturinn á Þjóðvegi 1, næst á eftir Möðrudalsöræfum. Heiðin er þröng
vestantil, í Giljareit og Skógahlíð. Þar rennur Heiðará í djúpu og hrikalegu
gili meðfram veginum. en víkkar heldur til austurs og þar eru sýslumörk
Skagafjarðarsýslu og Eyjafjarðarsýslu við Grjótá. Upp af Grjótá er
Grjótárhnjúkur (1237 m) og upp af gildragi vestan hans er Tryppaskál, þar sem
nær þrjátíu hross voru rekin fyrir björg árið 1870. Má enn sjá bein þeirra í
skálinni. Fundist hafa tóftir af tveimur bæjum á heiðinni. Þessir bæir fóru í
eyði einhvern tímann á 13. öld. Um skeið var sæluhús á heiðinni sem nefndist
Sesseljubúð.



https://is.wikipedia.org/wiki/%C3%96rlygssta%C3%B0abardagi

Örlygsstaðabardagi er fjölmennasta orrusta sem háð hefur verið á Íslandi. Hún
fór fram við eyðibýlið Örlygsstaði í landi Víðivalla í Blönduhlíð í Skagafirði
þann 21. ágúst 1238. Frá Örlygsstaðabardaga segir í Sturlungu, og er frásögnin í
þeim hluta hennar sem Sturla Þórðarson lögmaður og sagnaritari skrifar, en hann
var viðstaddur bardagann og barðist í liði frændmenna sinna, Sturlunga.

Í Örlygsstaðabardaga áttust við Sturlungar annars vegar, undir forystu feðganna
Sighvatar á Grund og Sturlu sonar hans, en andstæðingarnir voru þeir Gissur
Þorvaldsson og Kolbeinn ungi Arnórsson. Sturlungar höfðu ætlað að gera aðför að
Kolbeini unga á Flugumýri, þar sem hann bjó, en gripu í tómt. Þeir héldu kyrru
fyrir í Blönduhlíð og við Vallalaug nokkra daga en á meðan safnaði Kolbeinn liði
um Skagafjörð og Húnaþing en Gissur Þorvaldsson kom með mikið lið að sunnan.
Liðsmunur var allmikill, því þeir Gissur og Kolbeinn, sem Sturlunga kallar
oftast „sunnanmenn“, höfðu allt að 1700 manns, en þeir feðgar trúlega nálægt
1300. Erfitt er þó að fullyrða um þessar tölur.

Sunnanmenn komu austur yfir Héraðsvötn og tókst að koma Sturlungum að óvörum,
svo að þeir hörfuðu undan í ofboði og bjuggu um sig í gerðinu á Örlygsstöðum,
sem var ekki gott vígi, enda mun orrustan ekki hafa staðið lengi og fljótt brast
flótti í lið Sturlunga. Alls féllu 49 úr þeirra liði en aðeins sjö af mönnum
Kolbeins og Gissurar.

Á meðal þeirra sem féllu voru feðgarnir Sighvatur og Sturla, svo og Markús
Sighvatsson. Kolbeinn og Þórður krókur Sighvatssynir komust í kirkju á Miklabæ
en voru teknir þaðan og höggnir en Tumi Sighvatsson yngri komst einn bræðranna
undan ásamt hópi manna upp í Miðsitjuskarð og þaðan yfir fjöllin til
Eyjafjarðar. Sturla Þórðarson komst einnig í kirkjuna en fékk grið og einnig
aðrir sem þar voru, að Sturlusonum, tveimur sonum Hrafns Sveinbjarnarsonar og
tveimur mönnum öðrum undanskildum.



https://is.wikipedia.org/wiki/%C3%96ld

Öld er hundrað ára tímabil. Venjan er að kalla tímabilið frá og með árinu
100*n+1 til og með ársins 100*n+100. (n+1)-ta öldin. Þannig var 20. öldin árin
1901 til 2000 og fyrsta öldin árin 1 til 100.

Tímatal á vesturlöndum notast yfirleitt við hið svokallaða Anno Domini kerfi,
þar sem fæðingarár Krists er kallað 1. árið eftir Krist og eru þá árin talin
eins og dagar mánaðarins. Árið þar á undan kallast árið 1 fyrir Krist. Þetta er
skýringin á venjunni að ofan. En þetta þykir óheppilegt kerfi þar sem það vantar
í það núllið og því hentar það illa til útreikninga. Því notast vísindin oft við
svokallað stjörnufræðitímatal þar sem árið 0 kemur í stað ársins 1 f.Kr. og
áfram er haldið með neikvæðum tölum aftur í fortíðina. Það er því ekki alls
kostar rétt sem oft er haldið fram að aldrei hafi verið til árið núll, því
vissulega var ár á undan árinu 1 e.Kr. hvort sem það er kallað árið 1 f.Kr. eða
árið 0, en þó ber að hafa í huga að þeir sem benda á að árið núll hafi ekki
verið til eiga alls ekki við að ekkert ár hafi verið á undan árinu 1 e.Kr.,
heldur að ekki hafi verið til árið núll innan Anno Domini kerfisins.



https://is.wikipedia.org/wiki/%C3%8Dslenska_Wikipedia

Íslenska Wikipedia var stofnuð 5. desember 2003 og er íslensk útgáfa af
Wikipediu. Íslenska Wikipedian er með yfir 40 þúsund greinar og innan við 20
virka notendur alla jafnan.

Í tilefni af tíu ára afmæli íslensku Wikipediu 5. desember 2013 var haldið
málþing í Landsbókasafni Íslands. Af sama tilefni voru 30 ljósmyndir teknar
vegna óeirðunum á Austurvelli 1949 sem höfðu ekki áður komið fyrir sjónir
almennings fengnar skannaðar frá Þjóðskjalasafni Íslands og settar á Wikimedia
Commons. Þá var einnig ákveðið, í sambandi við stofnun félagsins Wikimedia
Íslands að halda vikuleg Wikipedia-kvöld í tölvuverinu á 3. hæð í Landsbókasafni
Íslands.

Frá stofnun, í desember 2003 og fram að nóvember 2005 var vöxtur íslensku
Wikipediu tiltölulega hægur. Í nóvember 2005 voru vélrænt settar inn greinar um
íslensk mannanöfn, yfir 3.500 greinar. Í maí 2006 var heildarfjöldi greina
orðinn tíu þúsund (sjá Wikipedia:Merkisáfangar). Eftir það er sæmilega mikill
vöxtur og 20 þúsund greinum er náð í febrúar 2008. Þrjátíu þúsund greinum var
náð í nóvember 2010 og fjörtíuþúsund haustið 2015. En ljóst er að það hægir á
vexti íslensku Wikipediu.

Þegar gögn um virkni á íslensku Wikipediu eru skoðuð kemur í ljós að notendur
sem eru mjög virkir á hverjum mánuði (með yfir 100 breytingar) er hægt að telja
á fingrum annarrar handa en notendur sem eru virkir (með fleiri en fimm
breytingar) eru í kringum 30.



https://is.wikipedia.org/wiki/%C3%8Dslenska_%C3%BEj%C3%B3%C3%B0kirkjan

Íslenska þjóðkirkjan eða Þjóðkirkjan er kristin kirkja sem tilheyrir
evangelísk-lúthersku kirkjudeildinni. Hún er opinbert trúfélag á Íslandi og um
70% landsmanna tilheyra henni. Biskup Íslands er æðsti maður Þjóðkirkjunnar.

Saga kristni á Íslandi er jafn gömul byggð í landinu. Íslendingar tóku kristni
(rómversk-kaþólska trú) á Alþingi árið 999 eða 1000. Biskupsstóll var stofnaður
í Skálholti árið 1056 og á Hólum í Hjaltadal árið 1106. Árið 1096 var tekin upp
tíundargreiðsla, sem er fyrsta form opinberrar skattheimtu á Íslandi. Næstu
aldir óx vegur kaþólsku kirkjunnar jafnt og þétt, klaustur voru stofnuð víða um
land og klaustrin, biskupsstólarnir og kirkjustaðirnir söfnuðu miklum eignum.

Sumum guðfræðingum og öðrum þótti nóg um spillingu, íburð og veraldleg umsvif
kaþólsku kirkjunnar. Árið 1517 negldi þýski guðfræðingurinn Marteinn Lúther
gagnrýni á aflátssölu kirkjunnar, í 95 greinum, á kirkjudyrnar í Wittenberg. Sá
atburður markaði upphaf siðaskiptanna: Margir evrópskir, einkum þýskir og
norrænir, konungar brutu kaþólsku kirkjuna á bak aftur í ríkjum sínum, stofnuðu
„þjóðkirkjur“ og eignuðu ríkinu það sem kirkjan átti áður.

Siðaskiptin urðu um miðja 16. öld á Íslandi. Nýja testamentið kom út á íslensku
árið 1540 í þýðingu Odds Gottskálkssonar. Síðastur kaþólskra biskupa í Skálholti
var Ögmundur Pálsson, sem lét af embætti árið 1541, en á Hólum í Hjaltadal sat
Jón Arason sem biskup þangað til hann var tekinn höndum og hálshöggvinn árið
1550. Lúthersk kirkjuskipun tók við á Íslandi. Guðbrandur biskup Þorláksson gaf
alla Biblíuna út á íslensku árið 1589.

Árið 1874 setti Kristján konungur IX Íslendingum stjórnarskrá. Meðal nýmæla sem
þar komu fram var trúfrelsi. Það þýddi að leyfilegt varð að stofna önnur
trúfélög. Reyndi á þetta fyrst, þegar Fríkirkjan í Reyðarfirði varð til úr
kirkjuklofningi eystra og starfaði 1883 - 1930. Fyrsti prestur hennar var Lárus
Halldórsson , sem seinna þjónaði fríkirkjunni í Reykjavík. Fleiri trúfélög og
fríkirkjur fylgdu í kjölfarið, svo sem rómversk-kaþólska kirkjan, mormónar og
aðrir. Ríkisvaldið og kirkjan þurftu á þeim árum að taka á rétti manna að velja
sér sóknarprest, segja sig úr þjóðkirkjunni, til að stofna til trúfélaga og til
að gjalda sóknargjöld til síns trúfélags frekar en til þjóðkirkjunnar.
Meirihluti landsmanna er skráður í Þjóðkirkjuna en meðlimum hefur farið fækkandi
frá aldamótum.

Fram yfir aldamótin 1900 aðhylltust íslenskir guðfræðingar bókstafstrúaða
guðfræðistefnu. Í byrjun tuttugustu aldar fóru íslenskir menntamenn, sem komu
heim frá námi erlendis, að bera með sér hugmyndir sem einkenndust af
frjálslyndi, vísindahyggju og efasemdum um æðri máttarvöld. Bókstafstrúin
reyndist illa undir það búin að bregðast við þessum gagnrýnu röddum, þar til
frjálslynda guðfræðin kom kirkjunni til bjargar. Þar ber helst að minnast Jóns
Helgasonar (1866-1942), Haraldar Níelssonar (1868-1926), Friðriks Friðrikssonar
(1868-1961) og Sigurðar Sívertsen (1868-1938) sem forgöngumanna hennar. Saga
kirkjunnar á tuttugustu öld einkennist meðal annars af þeim áherslumuni sem er
milli frjálslyndra og íhaldssamra guðfræðinga. . Fáeinir kvenkyns guðfræðingar
innan sk. kvennakirkju kenna og boða kvennaguðfræði, sem nýtur lítillar hylli
innan þjóðkirkjunnar enn sem komið er.

Í 6. hluta stjórnarskrárinnar kemur fram að kirkjan sé opinbert trúfélag í
landinu og hluti af ríkisvaldinu: „62. gr. Hin evangelíska lúterska kirkja skal
vera þjóðkirkja á Íslandi, og skal ríkisvaldið að því leyti styðja hana og
vernda.

Frá árinu 1995 hefur 63. grein stjórnarskrárinnar verið á þá leið að „Allir eiga
rétt á að stofna trúfélög og iðka trú sína í samræmi við sannfæringu hvers og
eins. Þó má ekki kenna eða fremja neitt sem er gagnstætt góðu siðferði eða
allsherjarreglu.“

Þjóðkirkjan fær sóknargjöld fyrir hvern skráðan safnaðarmeðlim skv. lögum nr.
91/1987 og vísað er til í lögum um skráð trúfélög nr. 108/1999. Lögin um
sóknargjöld ofl., nr. 91/1987, voru afrakstur samningaviðæðna nefndar Jóns
Helgasonar dómsmálaráðherra og gerðist því ríkissjóður innheimtumaður
sóknargjalda fyrir skráð trúfélög samkvæmt þeim samningum sem náðust þar um
innan nefndarinnar. Jón Helgason kallaði eftir því við þjóðkirkjuna og önnur
skráð trúfélög að þetta yrði gert á þennan veg og tókust um það samningar sem
fyrr segir. Fjársýslu ríkisins var falið að reikna á hverju ári samkvæmt
verðlagsþróun frá fyrra ári hvert sóknargjaldið skyldi vera hverju sinni .
Fyrsta sóknargjaldið samkvæmt lögunum var því framreiknað sóknargjald það sem
þjóðkirkjan hafði sjálf innheimt meðal safnaðarmeðlima sinna í hverri sókn fyrir
sig árið á undan. Þau nema nú um 8500 krónum árlega fyrir hvern einstakling sem
orðinn er 16 ára og miðast við skráningu þann 1. desember. Auk þess fær kirkjan
framlag úr Jöfnunarsjóði sókna og Kirkjumálasjóði, svo að tekjur hennar af
hverjum einstaklingi nema um 11.300 krónum árlega. Fyrir utan þessi framlög
greiðir ríkissjóður prestum, biskupi og starfsfólki biskupsstofu laun, samkvæmt
samningi frá 1997 um formleg kaup ríkisins á jarðnæði í eigu þjóðkirkjunnar.
Kirkjur eru undanþegnar fasteignagjöldum.

Eignir þjóðkirkjunnar eru miklar, og ber þar helst að geta fjölda kirkna um allt
land, ásamt tilheyrandi kirkjumunum, safnaðarheimilum og stundum prestssetrum.
Eignir kirkjunnar voru þó mun meiri áður fyrr. Við siðaskiptin yfirtók krúnan
miklar eignir sem kaþólska kirkjan hafði átt, en lútherska kirkjan tók samt líka
mikið í arf. Árið 1907 tók ríkissjóður mest af þáverandi eignum kirkjunnar á
leigu samkvæmt samningi, ríflega 16% af öllu jarðnæði á Íslandi. Sá
leigusamningur tók breytingum með ígildi kaupsamnings í það skiptið með lögum
árið 1997. Ríkissjóður yfirtók þannig eignir kirkjunnar að miklu leyti, en
undirgekkst það á móti, að greiða laun presta sem kaupsamningsgreiðslur. Prestur
hefur öll lögmæt og eðlileg afnot prestsseturs, meðan hann gegnir prestsembætti.
Prestur hefur umsjón með og nýtur arðs af prestssetri samkvæmt samkomulagi við
Prestssetrasjóð

Árið 1997 var lögum um stöðu kirkjunnar breytt, og varð hún mun sjálfstæðari í
sínum eigin málum en áður var. Fer hún síðan sjálf með vald um sín innri
málefni, meira og minna.

Kirkjuþing er æðsta vald í innri stjórn kirkjunnar. Það er haldið árlega og
sitja það 29 kjörnir fulltrúar. Af þeim eru 12 prestar og 17 leikmenn, sem
oftast eru guðfræðingar. Biskup, vígslubiskupar og fulltrúi guðfræðideildar
Háskóla Íslands eiga auk þess sæti á þinginu.

Starfsemi kirkjunnar á landinu er skipt eftir sóknum, sem eru tæplega 250
talsins. Í hverri sókn er ein kirkja, og vanalega einn prestur. Sumum sóknum,
einkum þeim stærri, þjóna fleiri prestar, og fámennari sóknum er stundum þjónað
tveim eða fleiri saman af sama prestinum. Sóknum landsins er skipt eftir 15
prófastsdæmum og í hverju situr einn prófastur. Í Skálholti og á Hólum í
Hjaltadal sitja vígslubiskupar og æðstur trónir biskup Íslands.

Æðsti embættismaður þjóðkirkjunnar er biskup Íslands. Agnes M. Sigurðardóttir
hefur gegnt því embætti frá 2012. Biskup er embættismaður ríkisins eins og
prestar þjóðkirkjunnar. Hann hefur embættisbústað í eigu þjóðkirkjunnar og .
Biskupsstofa skrifstofa biskups Íslands og kirkjuráðs. Hún er til húsa í
Kirkjuhúsinu, Laugavegi 31, 150 Reykjavík.

Frá því trúfrelsi komst á, hefur mikill meirihluti Íslendinga verið skráður í
Þjóðkirkjuna. Á undanförnum árum hefur þeim samt fækkað nokkuð. Árið 1991 voru
92,2% landsmanna í Þjóðkirkjunni, en í byrjun árs 2016 var hlutfallið komið
niður í rúm 71%. Að nokkru leyti skrifast þessi hlutfallslega fækkun á fjölgun
innflytjenda frá öðrum heimshlutum en Norður-Evrópu, en einnig hafa beinar
úrskráningar úr Þjóðkirkjunni færst í vöxt. Þegar hneykslismál hafa komið upp,
tengd Þjóðkirkjunni, þá hefur úrskráningum að jafnaði fjölgað.

Nýfædd börn voru, samkvæmt íslenskum lögum, sjálfkrafa skráð í trúfélag móður
sinnar. Þar sem flestir Íslendingar eru skráðir í Þjóðkirkjuna hefur skráningu
meirihlutans þannig verið haldið við með lögum.

•Ef foreldrar tilheyra sama trúfélagi, lífskoðunarfélagi eða eru bæði utan
trúfélaga verður barn þeirra skráð sama hátt og foreldrar þess.

•Ef foreldrar tilheyra ekki sama trúfélagi, lífskoðunarfélagi eða eru bæði utan
trúfélaga verður barn þeirra ekki skráð í trúfélag, lífskoðunarfélag eða utan
trúfélaga heldur verður staða þess skráð ótilgreind.

Þar sem Þjóðkirkjan er kristið trúfélag, þá byggir hún boðskap sinn, eðli
málsins samkvæmt, á kristnum grunni. Ber þar helst að nefna Biblíuna, einkum
Nýja testamentið, fimm játningar og ýmis rit kristinnar hefðar.

Biblían er safn 66 rita og skiptist í Gamla testamentið og Nýja testamentið. Hún
er grundvallarrit kristinna manna og er ein útbreiddasta bók veraldar. Nýja
testamentið er heimild um Jesú, sem kristnir menn trúa að sé sonur guðs og
frelsari mannanna, og það sem hann á að hafa sagt og gert. Píslardauði Jesú á
krossi og upprisa hans í kjölfarið eru meginstef kristinnar kenningar, þar sem
álitið er að með dauða sínum hafi Jesús frelsað þá sem trúa á hann undan syndum
sínum.

Hið íslenska biblíufélag (stofnað 1815) er sjálfstætt félag en starfar í nánum
tengslum við Þjóðkirkjuna og er m.a. með skrifstofu í Hallgrímskirkju. Það sér
um að gefa Biblíuna út á íslensku. Hún kom út í nýrri þýðingu í október 2007.
Þrátt fyrir margra ára starf þýðingarnefndar við að breyta bókinni í samræmi við
ný viðhorf, vakti þýðingin miklar deilur í fjölmiðlum og á netinu, og meðal
annars sögðust nokkrir af prestum Þjóðkirkjunnar ekki mundu styðjast við hana í
starfi sínu, heldur gömlu þýðinguna.

Dr. Marteinn Lúther var þýskur guðfræðingur sem leiddi lúthersku
siðaskiptahreyfinguna á 16. öld, eftir að hann gagnrýndi kaþólsku kirkjuna með
greinunum 95 sem hann negldi á kirkjuhurðina í Wittenberg árið 1518. Í
lútherskri hefð á kirkjan að vera þjóðkirkja, sem þýðir að þjóðhöfðinginn er
höfuð kirkjunnar. Lúther hafnaði kaþólskri dýrkun á dýrlingum og að menn gætu
orðið sáluhólpnir fyrir rétta breytni. Að hans dómi gat trúin ein veitt mönnum
lausn frá syndum sínum og vist í himnaríki, en rétt breytni væri afleiðing
réttrar trúar. Eftir hann liggja mörg og viðamikil rit, sem þykja eiga
misjafnlega við nútímann.

Kennilega séð byggir Þjóðkirkjan á fimm játningum: Postullegu trúarjátningunni,
Níkeujátningunni, Aþanasíusarjátningunni, Ágsborgarjátningu lúthersku kirkjunnar
og Fræðum Lúthers minni. Játningarnar eru umgjörð og útfærsla kristindóms og
gegna þannig því hlutverki að skýra hvað felst í því að vera kristinn, í
skilningi kirkjunnar, og eru þannig fræðilegar forsendur trúarinnar; þær tvær
síðastnefndu aðgreina lútherstrú frá öðrum kvíslum kristninnar.

Postullega trúarjátningin („symbolum apostolicum“ á latínu) er byggð á
skírnarjátningu kirkjunnar frá árdögum hennar í Róm. Sögu hennar má rekja allt
aftur til annarrar aldar. Nafn sitt dregur hún af því þegar postularnir stofnuðu
kristna kirkju á hvítasunnu eftir krossfestingu Jesú, svo sem um er getið í Nýja
testamentinu. Pétur postuli á að hafa byrjað á henni og postularnir síðan hver
og einn bætt við setningu þangað til hún var tilbúin í heild sinni.

Sá sem fer með játninguna játar trú á að guð sé til, að hann sé almáttugur og
skapari himins og jarðar, að Jesús sé kristur („smurður“, þ.e. frelsari),
einkasonur guðs og sjálfur guð, að heilagur andi hafi getið hann, María mey fætt
hann, hann hafi verið „píndur á dögum Pontíusar Pílatusar, krossfestur, dáinn og
grafinn“ og síðan farið til heljar, risið upp og stigið til himna. Þar sitji
hann í öndvegi með föður sínum og muni á efsta degi koma þaðan „að dæma lifendur
og dauða.“ Þá er játuð trú á „heilagan anda, heilaga almenna kirkju, samfélag
heilagra, fyrirgefningu syndanna, upprisu mannsins og eilíft líf.“

Níkeujátningin („symbolum nicaenum“ á latínu) dregur nafn sitt af Kirkjuþinginu
í Níkeu árið 325. Tilefnið var einkum að útkljá deilur um samband Jesú og guðs
föðurins, þar sem prest að nafni Aríus, og fylgismenn hans, greindi á við aðra
kristna menn. Kenningar hans þóttu stangast á við Nýja testamentið og almenna
kenningu kirkjunnar, og niðurstaða Níkeuþingsins var Níkeujátningin, sem gengur
í aðalatriðum út á að eðli Jesú og guðs föðurins væri hið sama. Játningin, í því
formi sem hún er nú, var endanlega frágengin í Konstantínópel árið 381.

Aþanasíusarjátningin („symbolum athanasii“ á latínu) var, rétt eins og
Níkeujátningin, samin gegn Aríusarsinnum. Hún er kennd við Aþanasíus biskup í
Alexandríu (295-373), þótt hún geti ekki verið eldri en frá fimmtu eða sjöttu
öld.

Í Aþanasíusarjátningunni er játað að menn verði hólpnir fyrir „almenna trú“ og
að sá sem ekki varðveiti hana „hreina og ómengaða“ muni „glatast að eilífu.“
Síðan er útlistað hvað felst í „almennri trú“: Heilög þrenning, sem er
„ósköpuð“, „ómælanleg“, „eilíf“ og „almáttug“ og faðir, sonur og heilagur andi
eru þrír en samt einn. Þá er „og nauðsynlegt til eilífs hjálpræðis að trúa í
einlægni holdgun“ Jesú.

Ágsborgarjátningin er frá árinu 1530 og er höfuðjátning lútherstrúarmanna. Hún
er margfalt viðameiri en Postullega trúarjátningin, Níkeujátningin eða
Aþanasíusarjátningin, og er kaflaskipt. Fyrri hluti hennar er um
„Höfuðtrúargreinarnar“: Um guð, upprunasyndina, guðs son, réttlætinguna, embætti
kirkjunnar, hina nýju hlýðni, kirkjuna, hvað kirkjan sé, skírnina, máltíð
drottins, skriftirnar, yfirbótina, neyslu sakramentanna, hina kirkjulegu stétt,
kirkjusiði, borgaraleg málefni, endurkomu Krists til dóms, frjálsræðið, orsök
syndarinnar, trúna og góðu verkin og um dýrlingadýrkun. Síðari hluti er um
„Greinar sem telja upp ósiði sem hefur verið breytt“: Um báðar tegundir,
hjónaband presta, messuna, skriftirnar, greinarmun fæðu, klausturheit og
kirkjuvaldið.

Fræði Lúthers minni skiptast í níu hluta. Það eru: Boðorðin tíu, trúin, faðir
vor, sakramenti heilagrar skírnar, hvernig kenna ber fáfróðu fólki að skrifta,
altarissakramentið, morgun- og kvöldbæn, bænir á undan og eftir máltíð og
hússpjaldið.

Prestar Þjóðkirkjunnar annast ýmsar helgiathafnir. Venja er að messa á
sunnudögum. Nýir safnaðarmeðlimir, yfirleitt kornabörn, eru skírðir. Börn eru
fermd, vanalega á 14. aldursári. Flest fólk gengur í hjónaband með kirkjulegri
hjónavígslu, og loks fara jarðarfarir einatt fram í kirkjum. Stundum eru prestar
fengnir til að blessa byggingar. Greiða þarf sérstaklega fyrir sumar þessara
athafna, þótt fólk sé skráð í kirkjuna.

Tengsl Þjóðkirkjunnar við ríkið koma fram með ýmsum hætti. Þegar Alþingi er
sett, þá hefst athöfnin á guðsþjónustu biskups Íslands í Dómkirkjunni, áður en
gengið er til Alþingishússins. Dóms- og kirkjumálaráðuneytið fer með málefni
kirkjunnar af hálfu ríkisvaldsins.

Kirkjan fer yfirleitt varlega þegar pólitísk deilumál eru annars vegar.
Undanfarin ár hefur hún tekið afstöðu gegn slysum og náttúruhamförum, og gegn
siðleysi og trúleysi. Einstakir prestar hafa tjáð skoðanir sínar á ýmsum málum
opinberlega, en þær jafngilda ekki afstöðu kirkjunnar sem slíkrar. Biskup hefur
tjáð andúð sína á dauðarefsingum og stríðsrekstri. Stöðu sinnar vegna hefur
kirkjan síður en svo farið varhluta af deilumálum.

Í innbyrðis málum kirkjunnar hefur borið á tveim óformlegum fylkingum sem margir
prestar skipast í eftir skoðunum. Önnur þeirra er frjálslynd, m.a. þegar kemur
að málefnum samkynhneigðra. Meðal presta sem taldir eru til hennar eru Bjarni
Karlsson, sóknarprestur í Laugarneskirkju og Toshiki Toma, prestur innflytjenda.
Hin fylkingin er íhaldssöm og er í daglegu tali kölluð „svartstakkar“ og til
hennar teljast m.a. Geir Waage, sóknarprestur í Reykholti.

Eftir því sem samkynhneigð hefur orðið viðurkenndari í samfélaginu, hefur
þrýstingurinn vaxið á Þjóðkirkjuna, að hún taki undir almenna viðurkenningu á
samkynhneigðum, meðal annars með því að gefa samkynhneigða saman í fullgilt
kristilegt hjónaband eins og annað fólk. Í aldanna rás hefur kirkjan, eins og
flestar aðrar stofnanir samfélagsins, haft ímugust á samkynhneigð, og er meðal
annars farið hörðum orðum um hana í Biblíunni. Þjóðkirkjan hefur reynt að verða
við gagnrýninni sem hún hefur orðið fyrir af þessum sökum, en vera samt trú
ritningunni. Í nýárspredikun í ársbyrjun 2006 komst Karl Sigurbjörnsson biskup
svo að orði að í þessu máli yrði að „að fara hér með gát, og leyfa hjónabandinu
að njóta vafans.“

Á haustdögum 2006 var fjallað mikið um málið á kirkjuþingi, ekki síst um það
hvers eðlis spurningin væri. Var rökrætt hvort málefnið væri guðfræðilegs eða
siðfræðilegs eðlis — ef það væri guðfræðilegs eðlis, þá væri vafasamt fyrir
kirkjuna að breyta um stefnu, en ef það væri siðferðislegs eðlis, þá gæti hún
það. Þann 27. júní árið 2010 voru gildandi hjúskaparlög samræmd lögum um
staðfesta samvist sem gilt höfðu frá árinu 1996 og náðu til samkynhneigðra para,
og sett voru ein hjúskaparlög sem heimila hjónabönd samkynja para.

Þjóðkirkjan er vön að sýna umburðarlyndi gagnvart öðrum trúarbrögðum og hjátrú
ýmiss konar svo sem andatrú og álfatrú. Hún forðast jafnan trúarbragðadeilur
enda ríkir trúfrelsi í landinu. Sumir talsmenn hennar, meðal annars biskupar,
hafa þó látið hafa eftir sér andúð á trúleysi. Þjóðkirkjan vill halda áfram að
njóta sérstöðu meðal trúfélaga meðal annars vegna sögulegra forsendna og
lúthersk-kristinnar menningararfleifðar þjóðarinnar.

Slagorð þjóðkirkjunnar er „biðjandi, boðandi, þjónandi“. Boðun hefur verið snar
þáttur í starfi hennar áratugum saman, bæði innanlands og utan, en eiginlegt
kristniboð hefur einkum verið erlendis. Samband íslenskra kristniboðsfélaga
(SÍK) var stofnað árið 1929, og hefur boðað kristni í Kína, í Eþíópíu frá 1953,
í Kenýa frá 1978 og Japan frá 2010. Sambandið starfar sem frjáls félagasamtök,
en þó innan vébanda kirkjunnar. Auk boðunarstarfs sinnir SÍK þróunaraðstoð.
Hjálparstarf kirkjunnar starfar m.a. í Mósambík, Úganda og á Indlandi.

Innlent kristniboð Þjóðkirkjunnar hefur verið takmarkað, í eiginlegum skilningi
orðsins, en mikið í víðri merkingu þess. Messur eru fluttar í útvarpi,
kirkjustarf hefur tengst starfi skóla og leikskóla, og kirkjan hefur hjálpað
bágstöddu fólki og fólki í hjónabandserfiðleikum, tekið þátt í áfallahjálp og
fleiri líknandi störfum, í þeim anda að sýna beri trú sína með verkum sínum. Þá
ber að nefna fermingarfræðslu, sem flest íslensk börn hljóta áður en þau
fermast, sem yfirleitt gerist á fjórtánda ári.

Þjóðkirkjan stendur í margvíslegri starfsemi annarri en eiginlegu helgihaldi.
Safnaðarheimilin hýsa til dæmis oft sk. „mömmumorgna“, þar sem mæður geta komið,
hist og rætt saman um barnauppeldi eða annað sem þær langar. Einnig fá
AA-samtökin inni í mörgum safnaðarheimilum til þess að halda fundi.

Þjóðkirkjan hefur frá upphafi staðið fyrir umfangsmikilli útgáfustarfsemi. Strax
á sextándu öld kom Biblían út í íslenskri þýðingu, en auk hennar hefur kirkjan
gefið út sálmabækur, saltara, postillur, ýmsar textabækur, nótnabækur,
guðfræðirit og margt annað sem kemur starfi hennar við. Skálholtsútgáfan er
helsti vettvangur þessa útgáfustarfs, en hún er útgáfufélag Þjóðkirkjunnar. Hið
íslenskra biblíufélag annast útgáfu Biblíunnar.

Við helgihald Þjóðkirkjunnar er tónlist áberandi. Í flestum kirkjum eru orgel,
og stundum önnur hljóðfæri, sem leikið er á við guðsþjónustur. Kirkjukórar
starfa með mjög mörgum kirkjum og syngja í messum. Hægt er að lesa sálmana og
heyra lag þeirra á Kirkjunetinu [1] Fyrir utan helgihald, þá eru oft haldnir
tónleikar ýmiss konar í kirkjum, bæði kristilegir og ótengdir kristni, enda
henta kirkjubyggingar yfirleitt vel undir tónlistarflutning. Þá má geta þess að
hluti af lútherskri messu er tónaður, en tónið er söngles sem er mitt á milli
talaðs máls og söngs. Það á uppruna að rekja til þess tíma að mannsröddin þurfti
að berast án mögnunar.

Hneykslismál og deilur hafa stundum tengst Þjóðkirkjunni, og hafa færst í vöxt
hin síðari ár. Á tíunda áratugnum komu fram ásakanir á hendur Ólafi biskupi
Skúlasyni (f. 29. desember 1929), þess efnis að hann hefði áreitt konur
kynferðislega í tíð sinni sem prestur í Bústaðarkirkju.

Haustið 2006 hófust deilur um verkefnið Vinaleið, sálgæsluverkefni sem
Þjóðkirkjan hefur staðið fyrir í skólum í Mosfellsbæ, Garðabæ og á Álftanesi.



https://is.wikipedia.org/wiki/Vilhj%C3%A1lmur_Vilhj%C3%A1lmsson_(s%C3%B6ngvari)

Vilhjálmur Hólmar Vilhjálmsson (f. 11. apríl 1945, d. 28. mars 1978) í Merkinesi
í Höfnum á Suðurnesjunum var íslenskur tónlistarmaður. Hann var bróðir Ellyar
Vilhjálms, söngkonu.

Vilhjálmur Vilhjálmsson fæddist þann 11. apríl 1945 í Merkinesi í Höfnum á
Suðurnesjunum og ólst þar upp, yngstur í hópi fimm systkina. Á uppvaxtarárum
sínum var Vilhjálmur allajafna kallaður Hólmar. Faðir hans var Vilhjálmur Hinrik
Ívarsson, var þekktur harmonikuleikari og söngmaður.

Vilhjálmur hafði munstrað sig í Lagadeild Háskóla Íslands en skipti þó fljótlega
yfir í læknisfræði. Hann hafði eignast son 1963 með konu sinni og vegna þess og
ekki síður vegna námsins varð hann að afla tekna. Um mitt ár 1970 fluttist
Vilhjámur til Lúxemborgar eftir að hafa lokið flugnámi.

Árið 1973 söng hann lagið Sæl, þú nú sefur en það er lagið Silence is golden með
íslenskum texta Ómars Ragnarssonar, í sjónvarpsþættinum Kvöldstund. Þetta mun
vera eina upptakan sem til er af laginu.

Vilhjálmur lést í umferðarslysi í Lúxemborg þann 28. mars 1978, þar sem hann var
við störf á vegum Arnarflugs. Þá einungis á 33 aldurs ári.



https://is.wikipedia.org/wiki/Vilborg_Dagbjartsd%C3%B3ttir

Vilborg rithöfundur fæddist á Hjalla á Vestdalseyri þann 18. júlí árið 1930.
Foreldrar hennar voru Dagbjartur Guðmundsson og Erlendína Jónsdóttir. Vilborg
lauk kennaraprófi frá Kennaraskóla Íslands árið 1952 og stundaði nám í
bókasafnsfræðum við Háskóla Íslands 1982. Hún stundaði leiklistarnám hjá Lárusi
Pálssyni og var í námshring Gunnars R. Hansens í leiklist á árunum 1951 – 1953.
Hún starfaði sem rithöfundur og barnakennari í Austurbæjarskóla í 43 ár. Vilborg
er þekktust fyrir ljóð sín en eftir hana liggur einnig fjöldi rita fyrir börn,
bæði frumsamdar sögur og þýðingar og auk þess námsefni. Hún ritstýrði
Óskastundinni, barnablaði Þjóðviljans, 1956 – 1962 og Kompunni, barnasíðu
sunnudagsblaðs sama blaðs, frá 1975 – 1979.

Eiginmaður Vilborgar var Þorgeir Þorgeirson rithöfundur og kvikmyndagerðarmaður.

Vilborg var einn frumkvöðla að stofnun Rauðsokkahreyfingarinnar og átti sæti
fyrir miðju hreyfingarinnar 1970. Hún sat lengi í stjórn Menningar- og
friðarsamtaka íslenskra kvenna og meðlimur í Samtökum herstöðvaandstæðinga. Hún
hefur átt sæti í stjórn Stéttarfélags íslenskra barnakennara, Rithöfundafélags
Íslands og Rithöfundasambands Íslands. Vilborg var í stjórn Kvikmyndaklúbbsins
og Litla bíós frá 1968-1970.

Fyrsta ljóðabók Vilborgar var Laufið á trjánum sem kom út árið 1960 og var hún
þá ein af fáum konum sem skrifuðu atómljóð. Hún birti einnig ljóð í tímaritinu
Birtingi og á fjölda ljóða og greina í tímaritum og safnritum. Ljóð Vilborgar
hafa birst í erlendum safnritum og tímaritum á fjölda tungumála.



https://is.wikipedia.org/wiki/Tr%C3%BAf%C3%A9l%C3%B6g_m%C3%BAslima

Innan íslam eru fjölmörg trúfélög sem hafa mismunandi áherslur og túlkanir á
atriðum trúarinnar þó þau hafi sömu grundvallarsýn. Fjölmennustu trúfélögin eru
súnní og sjía. Í báðum trúfélögunum eru fylgjendur súfisma sem er eins konar
dulhyggjustefna innan íslam.

Súnní er stæsti trúarhópurinn (80% - 85% allra múslima eru sunní). Á arabísku
þýðir as-Sunnah bókstaflega lögmál eða stígur; það er einnig notað sem hugtak
yfir ummæli og gerðir Múhameðs spámanns.

Fylgjendur súnní álíta Múhameð spámann og nánast fullkominn mann og þess vegna
sé skylda að fylgja orðum hans og gerðum eins náið og hægt er. Kóraninn segir að
spámaðurinn Múhameð sé góð fyrirmynd. Vegna þessa er sagnahefðin sem nefnd er
Hadith, þar sem þessi orð og gerðir eru geymd, höfuðstoð í trú súnní-múslima.

Sjía-múslimar, næststærsta trúfélagið, leggja mikla áherslu á hverning túlka
skuli trúarstöðu fyrstu þriggja kalífanna. Arabíska orðið Shi'a er stytting á
"shi'at 'Ali" sem þýðir „fylgismenn Alís“. Sjítar halda upp á aðra sagnahefð
(hadith) en súnnítar og hafa eigin lagahefð. Í sjía hafa ímamar mikil völd til
að túlka trúna og lögin. Flestir sjía-múslimar búa í Íran, Írak, Bahrain og
Líbanon. Minnihlutahópar (um það bil 15 milljónir) sjía-múslima eru nefndir
Ísmailítar. Stærsti hluti þeirra lítur á Aga Khan sem leiðtoga sinn.

Vahabítar er fámennari og nýrri trúflokkur innan súnní. Þeir kalla sjálfa sig
Salafi. Vahabítar eru mjög strangtrúaðir og túlka Kóraninn og hefðirnar
bókstaflega. Þeir álíta sjía-múslima (og sumir einning aðra sunníta)
trúvillinga. Vahabítismi er opinber trú í Sádi-Arabíu og hefur haft mikil áhrif
á múslima um allan heim, ekki síst vegna þess að þeir stjórna hinum heilögu
stöðum múslima, Mekka og Medína.

Súfismi er dulhyggjustefna sem hefur fylgjendur bæði meðal súnníta og shíta.
Súfistar álíta að það að fylgja íslömskum lögum og reglum (eða fiqh) sé einungis
fyrsta skrefið á leiðinni að fullkominni undirgefni. Súfistar leitast við að
öðlast yfirnáttúrlega, dulræna reynslu með íhugun og dansi.



https://is.wikipedia.org/wiki/T%C3%BAnis

Túnis (الجمهرية التونسية) er land í Norður-Afríku með landamæri að Alsír í
vestri og Líbýu í austri og strandlengju að Miðjarðarhafi í norðri og austri.
Það er nyrsta landið í Afríku og austasta landið á Atlasfjallgarðinum.
Föníkumenn stofnuðu þar borgina Karþagó í fornöld og landið varð síðar rómverska
skattlandið Afríka. Nafnið Túnis er talið koma úr máli Berba og merkja
tjaldbúðir en landið dregur nafn sitt af höfuðborginni.

Túnis nær yfir 163.610 ferkílómetra. Nyrsti oddi landsins og jafnframt álfunnar
er Ras ben Sakka. Sikileyjarsund skilur milli Túnis og Sikileyjar, en það er um
145 km á breidd. Aðeins 60 km undan strönd Túnis er ítalska eyjan Pantelleria.
Túnis er frjósamt land með miklar strendur sem laða að ferðamenn. Efnahagslíf
landsins er fjölbreytt og byggist á landbúnaði, olíuvinnslu, námavinnslu,
iðnframleiðslu og ferðaþjónustu.

Íbúar Túnis eru rúmlega tíu milljónir. Arabíska er opinbert mál og 98% íbúa eru
múslimar. Frönskukunnátta er algeng, en landið var frönsk nýlenda frá 1881 til
1956.



https://is.wikipedia.org/wiki/Sveitarf%C3%A9l%C3%B6g_%C3%8Dslands

Sveitarfélög á Íslandi eru svæðisbundnar stjórnsýslueiningar sem sjá um ýmsa
þjónustu við íbúa sína á borð við sorphirðu, almenningssamgöngur, rekstur
grunnskóla og leikskóla, félagslega aðstoð, þjónustu við fatlað fólk og aldraða
o.s.frv. Stjórnir sveitarfélaganna eru kosnar í almennum kosningum meðal íbúanna
á fjögurra ára fresti.

Fjöldi sveitarfélaga hefur verið nokkuð breytilegur í gegnum tíðina. Lengst
framan af tíðkaðist að laga stærð hreppanna að fólksfjöldabreytingum með því að
skipta upp fjölmennum hreppum og sameina þá fámennu. Þeim fjölgaði allnokkuð á
seinni hluta 19. aldar og fyrri hluta hinnar 20. í samræmi við fólksfjöldaþróun
í landinu. Einnig var algengt að hreppum væri skipt upp vegna ólíkra hagsmuna
þéttbýlisstaða og sveita. Flest urðu sveitarfélögin 229 um miðja 20. öld. Frá og
með 9. áratugnum var farið að leggja áherslu á sameiningu sveitarfélaga til að
auka hagkvæmni í rekstri þeirra og bæta þjónustu.

Árið 2013 eru sveitarfélög á Íslandi 74 auk Reykjavíkur, sjá lista yfir þau öll
í röð eftir mannfjölda eða flatarmáli.



https://is.wikipedia.org/wiki/Svalur_og_Valur

Svalur og Valur (franska: Spirou et Fantasio) er heiti á vinsælum belgískum
teiknimyndasögum sem segja frá ævintýrum vinanna og blaðamannanna Svals og Vals.
Ýmsir höfundar hafa spreytt sig á sagnaflokknum, en André Franquin er almennt
talinn hafa haft mest áhrif á þróun hans. Á árunum 1977 til 1992 komu fjölmargar
Svals og Vals-bækur út á íslensku á vegum Bókaútgáfunnar Iðunnar. Íslensk útgáfa
Svals og Vals hófst á ný árið 2013 á vegum Frosks útgáfu.

Upphafið má rekja til ársins 1938, þegar Dupuis-forlagið hóf útgáfu
teiknimyndablaðsins Svals (Spirou). Í því birtust sögur ýmissa höfunda, en
titlpersónan var Svalur sem var hugarsmíð franska teiknarans Robert Velter eða
Rob-Vel, eins og hann kallaði sig. Svalur var táningspiltur sem starfaði sem
lyftuvörður á hóteli og komst oft í hann krappann ásamt gæluíkornanum sínum,
Pésa.

Árið 1943 keypti Dupuis-forlagið höfundaréttinn að persónunni af Rob-Vel, sem þá
hafði raunar ekki getað sinnt sögunum um hríð vegna þátttöku sinnar í seinni
heimsstyrjöldinni. Belginn Joseph Gillain eða Jijé tók við pennanum. Hann kynnti
til sögunnar spjátrunginn Val. Saman lentu þeir félagarnir í ýmsum ævintýrum.
Sögurnar voru þó stuttar og gengu fyrst og fremst út á ærslakenndan húmor.

Árið 1946 var ungum Belga, André Franquin, falin umsjón með ævintýrum Svals og
Vals. Í hans meðförum urðu miklar breytingar á sögunum. Söguþráðurinn varð
flóknari, ævintýrin lengdust til muna og var farið að gefa þau út á bókarformi
eftir að þau höfðu birst sem framhaldssögur í Svals-blaðinu. Árið 1948 kom
fyrsta slíka bókin á markað og hafði hún að geyma fjórar sögur. Önnur fylgdi í
kjölfarið árið 1950, Quatre aventures de Spirou et Fantasio og er hefð fyrir að
telja hana fyrstu Svals og Vals-bókina. Síðar hafa komið út söfn með eldri sögum
eftir Rob-Vel, Jijé og Franquin, teljast þau ekki hluti af hinum eiginlega
bókaflokki frekar en bókin frá 1948.

Franquin kynnti einnig til sögunnar ýmsar aukapersónur sem áttu eftir að hafa
mikil áhrif. Má þar nefna Sveppagreifann og kynjaskepnuna gormdýrið. Þá hóf
Viggó viðutan göngu sína sem aukapersóna í Sval og Val áður en hann öðlaðist
sjálfstæða tilveru í eigin sögum. Meðan sagnaflokkurinn var í umsjón Franquins,
naut hann aðstoðar ýmissa manna sem ýmist komu að því að semja sögurnar, teikna
bakgrunnsmyndir eða lita þær. Má þar nefna listamenn á borð við Greg, Peyo og
Jean Roba.

Frakkinn Jean-Claude Fournier tók við Sval og Val árið 1969. Franquin vildi þó
ekki sleppa hendinni af gormdýrinu og heimilaði ekki notkun þess í fleiri Svals
og Vals-bókum. Fournier sveigði söguþráðinn meira í átt að hefðbundnum
spennusögum, þar sem félagarnir áttu oft í höggi við alþjóðlegu glæpasamtökin
Þríhyrninginn, sem svipar mjög til SPECTRE-samtakanna úr kvikmyndunum um James
Bond. Af minnisstæðum aukapersónum Fourniers má nefna japanska töframanninn Ító
Kata.

Árið 1979 hætti Fournier skyndilega störfum hjá Dupuis. Í kjölfarið voru tvö
teymi teiknara og höfunda fengin til að spreyta sig á sögunum og birtust þær á
víxl í Svals-blaðinu. Annars vegar voru það teiknarinn Nic og höfundurinn
Cauvin, sem er kunnastur fyrir sögur sínar um harðjaxlana Samma og Kobba og hins
vegar þeir Tome og Janry. Hinir fyrrnefndu þóttu ekki ná sér vel á strik og eru
bækurnar þeirra þrjár ekki í hávegum hafðar hjá hörðum aðdáendum.

Tome og Janry nutu hins vegar mikilla vinsælda frá upphafi og sendu frá sér
fjórtán bækur í allt, ein þeirra, Furðulegar uppljóstranir, segir frá æskuárum
Svals og markaði hún í raun upphafið að sjálfstæðum bókaflokki þeirra félaga um
strákpjakkinn Sval. Síðasta bók þeirra, Machine qui rêve frá 1998, markaði
tímamót í bókaflokknum. Útliti persónanna var gjörbreytt og þær gerðar
raunsæislegri. Stokkið var fram og aftur í tíma í frásögninni og minnir sagan
fremur á hefðbundnar nútímateiknimyndasögur en hinar gömlu Svals og Vals-bækur.

Þessi tilraun til nútímavæðingar bókaflokksins hélt áram hjá næstu höfundum,
Morvan og Munuera. Þeir sendu frá sér fjórar bækur sem sóttu mjög í smiðju
japanskrar Manga-hefðar í teiknimyndasagnagerð. Annað einkenni á verkum þeirra
er hversu mikið er um vísanir í fyrri bækur ritraðarinnar og gamlar aukapersónur
óspart kynntar til sögunnar.

Þessar sögulegu vísanir eru ekki síður fyrirferðarmiklar í bókinni Alerte aux
Zorkons eftir þá Yoann og Wehlmann, sem tóku við keflinu árið 2010. Sú bók
taldist sú 51. í ritröðinni en síðan hafa þeira félagarnir skrifað tvær sögur
til viðbótar og von er á þeirri fjórðu á árinu 2014. Sögur þessar eru hver um
sig sjálfstætt ævintýri en gerast þó í ákveðinni tímaröð, þar sem ýjað er að
atburðum næstu bókar í lok hverrar sögu. Þessi skýra samfella er óvenjuleg í
Svals og Vals-sagnaflokkinum, þótt Fournier hafi átt það til að tengja sögur með
þessum hætti.

Áður höfðu Yoann og Wehlmann átt sögur í nýjum bókaflokki Dupuis: Sérstakt
ævintýri um Sval..., þar sem einstakir listamenn eru fengnir til að gera Sval og
Val skil á sinn hátt. Í þeim sögum hafa höfundarnir mun frjálsari hendur, enda
teljast sögurnar ekki til hins formlega sagnaflokks og atburðir þar hafa því
ekki áhrif á heildarmyndina. Þá geta höfundar stokkið fram og aftur í tíma, til
dæmis með því að láta ævintýri sín gerast á árum seinni heimstyrjaldarinnar. Sjö
bækur hafa komið út í þessari ritröð nú þegar og nokkrar til viðbótar eru
boðaðar.

Svalur (franska: Spirou) var kynntur til sögunnar á forsíðu fyrsta heftis
teiknimyndablaðsins Svals árið 1938. Hann var hugarsmíð teiknarans Rob-Vel, sem
kaus að gera persónuna að lyftudreng á hóteli. Sjálfur hafði Rob-Vel haft þann
starfa með höndum á táningsaldri. Þótt lyftuvarðarferill Svals yrði ekki langur
og hann gerðist fljótlega blaðamaður, hélt hann tryggð við rauða
lyftuvarðargallann og kaskeytið. Í seinni tíð hafa teiknarar bókaflokksins reynt
að færa Sval í annars konar klæðnað eða gera hann minna áberandi, t.d. með því
að sleppa kaskeytinu eða láta búninginn minna á rauðan íþróttagalla.

Í samskiptum þeirra Svals og Vals er Svalur yfirleitt rödd skynseminnar. Meðan
Valur er mikið upp á kvenhöndina, hefur Svalur lítið haft sig í frammi í
samskiptum við hitt kynið. Á því hefur þó orðið nokkur breyting í seinni tíð eða
allt frá bókunum Luna fatale og Machine qui rêve, tveimur síðustu bókunum eftir
Tome og Janry. Í bókinni Aux sources du Z gengur Svalur meira að segja í
hjónaband og snýr baki við æsilegum ævintýrum.

Bókaflokkurinn Litli-Svalur eftir Tome og Janry segir frá ævintýrum Svals og
vina hans á barnsaldri, með talsverðri áherslu á hvolpavitið.

Valur (franska: Fantasio) er besti vinur Svals og félagi frá því að teiknarinn
Jijé kynnti hann til sögunnar árið 1944. Í fyrstu var Valur nálega tvöfalt hærri
en Svalur en sá hæðarmunur minnkaði jafnt og þétt með tímanum. Valur var
upphaflega hvatvís draumóramaður sem hugsaði fyrst og fremst um að skemmta sér
eða lét sig dreyma um að auðgast hratt. Þá hefur hann alla tíð haft tæknidellu.

Þótt persóna Vals hafi með tímanum orðið skynsamari og yfirvegaðri, er hann
ennþá hrifnæmari þeirra félaga og fljótur að skipta skapi. Í teiknimyndunum um
Viggó viðutan kemur Valur fyrir sem aukapersóna, en þar er hann fyrst og fremst
ábyrgur skrifstofumaður sem verður ítrekað fyrir barðinu á uppátækjum Viggós.

Frá sögunni Hrakfallaferð til Feluborgar hafa Svalur og Valur yfirleitt búið
saman í húsi. Hafa höfundar sagnaflokksins ekki gefið neina skýringu á því
lífstílsvali.

Pési (franska: Spip) er gæluíkorni Svals, með mannlega hugsun og eiginleika.
Hann birtist fyrst í sögu sem Rob-Vel og Jijé unnu í sameiningu. Pési fylgir
félögunum eftir, en mismunandi er eftir höfundum hversu beinan þátt hann tekur í
framvindu atburðarásarinnar, þannig dró nokkuð úr vægi hans með tilkomu
gormdýrsins hjá Franquin. Í mörgum bókanna, einkum í tíð Fourniers og í fyrri
bókum Tome og Janry, tjáir Pési sig óspart með hugsanablöðrum og þá yfirleitt á
kaldhæðinn hátt, auk þess að ávarpa stundum lesandann beint. Í nýrri sögunum
hefur þáttur Pésa heldur farið minnkandi á nýjan leik.

Sveppagreifinn (franska: Le Comte de Champignac) er sérvitur aðalsmaður og
vísindamaður sem Svalur og Valur komast í kynni við strax í annarri bókinni, Il
y a un sorcier à Champignac. Greifinn býr á setri sínu fyrir utan Sveppaborg og
valda ýmsar af tilraunum hans uppnámi í borginni. Þótt greifinn sé alhliða
vísindamaður er sérgrein hans þó sveppir og notkun þeirra. Þáttur Sveppagreifans
fór minnkandi eftir að Franquin sagði skilið við ritun Svals og Vals-bókanna.

Gormdýrið (franska: Marsupilami) eða Gormur er skringileg frumskógarskepna með
ofurkrafta sem Valur finnur og tekur að sér í Baráttunni um arfinn, fjórðu Svals
og Vals-bók Franquins. Í næstu bókum komu í sífellu fram nýir hæfileikar
dýrsins, s.s. hæfileiki þess til að synda á miklu dýpi og endurtaka setningar á
mannamáli. Franquin hafði miklar mætur á Gormdýrinu og heimilaði eftirmönnum
sínum ekki að nota það í fleiri Svals og Vals-ævintýrum, ef frá er talin fyrsta
Fournier-bókin, Gullgerðarmaðurinn, þar sem Franquin sá sjálfur um að teikna
Gorm. Síðar hóf Franquin ritun sjálfstæðra bóka um gormdýrsfjölskyldu í
frumskógum Rómönsku Ameríku. Svals og Vals-bókin Gormahreiðrið fjallaði nær
einvörðungu um atferli þessarar skepnu.

Zorglúbb (franska: Zorglub) kemur fyrir í fjölda Svals og Vals-bóka og er
einhver flóknasta persóna bókaflokksins. Í bókunum Z fyrir Zorglúbb og Með
kveðju frá Z er Zorglúbb kynntur til sögunnar sem hrokafullur vísindamaður með
mikilmennskubrjálæði. Hann er gamall skólafélagi Sveppagreifans og virðast áform
hans um heimsyfirráð öðrum þræði tengjast minnimáttarkennd hans í garð síns
gamla félaga.

Í seinni ævintýrum er Zorglúbb fremur í hlutverki aðstoðarmanns Sveppagreifans,
þótt stórmennskudraumarnir láti alltaf öðru hvoru á sér kræla. Í Aux sources du
Z er upplýst að Sveppagreifinn og Zorglúbb hafi á háskólaárum sínum barist um
ástir sömu konunnar, sem kunni að skýra margt í samskiptum þeirra.

Sammi (franska: Zantafio) er siðblindur frændi Vals, sem komið hefur við sögu í
átta Svals og Vals-bókum, einatt í hlutverki illmennis. Hann er kynntur til
sögunnar í Baráttunni um arfinn og beitir þar ýmsum bellibrögðum í keppni við
Val. Síðar gerist hann m.a. einræðisherra í Mið-Ameríkulandi, leiðtogi
alþjóðaglæpasamtakanna Þríhyrningsins og reynir að ræna völdum í Rússlandi.

Don Vito Cortizone, einnig kallaður Lucky, er fádæma óheppinn og hjátrúarfullur
leiðtogi ítölsku mafíunnar í New York. Hann er kynntur til sögunnar í bókinni
Svalur í New York, þar sem hann þvingar Sval og Val til að aðstoða sig í baráttu
við kínversku mafíuna í borginni. Hann kemur við sögu í þremur öðrum bóka Tome
og Janry: Seinheppnum syndasel, Le rayon noir og Luna fatale.

Borgarstjórinn í Sveppaborg var kynntur til sögunnar í Il y a un sorcier à
Champignac og er því einhver lífseigasta persóna bókaflokksins. Hann er
dramblátur stjórnmálamaður með harðkúluhatt, sem kennir Sveppagreifanum um flest
sem aflaga fer í bæ sínum og það ekki alltaf að ósekju. Borgarstjórinn notar
hvert tækifæri til að flytja ávörp, sem oftar en ekki eru löng og ruglingsleg. Í
allnokkrum bókanna afhjúpar hann styttu af sjálfum sér, sem endar þó einatt á að
styttan eyðileggst með einhverjum hætti.

Í Vélmenni í veiðihug á frummálinu, er upplýst að rétt nafn borgarstjórans sé
Gustave Labarbe, en það heiti kemur þó ekki fyrir í íslenskri þýðingu
bókarinnar.

Bitla (franska: Seccotine) er ein af örfáum kvenpersónum í hinni karllægu veröld
Svals og Vals. Hún er tápmikill blaðamaður sem kemur þeim félögum oft til
hjálpar í ævintýrum sínum. Þau Valur starfa á sama blaði og bítast því um
fréttir og vinsældir ritstjórans. Val er því meinilla við Bitlu, en Svalur kann
betur að meta hana. Milli þeirra hefur meira að segja myndast nokkur
kynferðisleg spenna í seinni tíð, s.s. í Machine qui rêve og Aux sources du Z.

Bitla er sögumaður í Gormahreiðrinu og upplýsir þar um lifnaðarhætti gormdýrsins
í sínu náttúrulega umhverfi.

Í Machine qui rêve er upplýst að Bitla sé gælunafn eða uppnefni persónunnar, sem
heiti í raun Sophie.

Órórea (franska: Ororéa) er blaðakona frá Pólýnesíu og vinkona Svals og Vals.
Fournier kærði sig ekki um að nota persónuna Bitlu í bókum sínum og skóp í
staðinn hina gullfallegu Óróreu sem flestir karlar eru bálskotnir í, þar á meðal
Valur. Órórea kemur fyrir í fjórum af bókum Fourniers, en ekki hjá öðrum
höfundum.

Ító Kata (franska: Itoh Kata) er japanskur vinur þeirra Svals og Vals. Hann er
snjall sjónhverfinga- og töframaður og koma þeir hæfileikar oft að góðum notum í
baráttu við glæpamenn. Fournier skapaði persónu Ító Kata og notaði í fjórum bóka
sinna: Sprengisveppnum, Dularfulla klaustrinu, Tora Torapa og Móra. Morvan og
Munuera endurvöktu töframanninn eftir langt hlé í bók sinni Spirou et Fantasio à
Tokyo.

Fyrir jólin 2013 hófst útgáfa Svals og Vals-bókanna á íslensku á nýjan leik á
vegum Frosks útgáfu, sem er með öllu ótengd fyrri útgefendum. Út hafa komið fimm
bindi, þrjú þeirra hafa að geyma sögur frá fyrstu árum Franquins en tvö eru ný
af nálinni. Á kili bókanna er þær fyrri merktar sem númer tvö, þrjú og fjögur,
sem gefur til kynna að útgefandinn hyggist síðar gefa út bók með enn eldri
sögum.

Árið 2006 hóf göngu sína nýr bókaflokkur Sérstakt ævintýri um Sval... (franska:
Série Le Spirou de…) þar sem einstakir listamenn fengu að semja sjálfstæð
ævintýri um Sval og Val, sem teldust þó ekki til aðalbókaflokksins. Flestir
höfundanna hafa tekið þann pól í hæðina að fjalla um æskuár Svals og grafa upp
gamlar sögupersónur. Auk þess eru vísanir til raunverulegra sögulegra persóna og
atburða mun algengari en í aðalflokknum.



https://is.wikipedia.org/wiki/Su%C3%B0urskautslandi%C3%B0

Suðurskautslandið (einnig kallað Suðurheimskautslandið, Suðurskautið eða
Antarktíka) er syðsta heimsálfa jarðarinnar og er Suðurpóllinn á henni. Það er
staðsett á suðurhveli jarðar, að miklu leiti fyrir sunnan suðurheimskautsbaug og
er umlukið Suður-Íshafinu. Suðurskautslandið er um það bil 14 milljón
ferkílómetrar og er því fimmta stærsta heimsálfan að flatarmáli á eftir Asíu,
Afríku, Norður Ameríku og Suður Ameríku. 98% ef flatarmáli Suðurskautslandsins
er þakið jökulís, sem er að meðaltali 1,6 kílómetra þykkur.

Að meðaltali er Suðurskautslandið kaldasta, þurrasta og vindasamasta heimsálfan
og hefur hæstu hæð að meðaltali yfir sjávarmáli af öllum heimsálfum. Fyrst að
það er lítil úrkoma nema við strendurnar, þá eru innviði álfunnar tæknilega séð
stærsta eyðimörk í heimi. Á Suðurskautslandinu eiga engir menn varanleg heimili
og þar eru engin ummerki um núverandi eða forsögulegar byggðir innfæddra manna.
Aðeins plöntur og dýr sem þola kulda vel lifa þar, til dæmis mörgæsir, nokkrar
tegundir hreifadýra, mosar, fléttur og margar tegundir af þörungum.

Þrátt fyrir að goðsagnir og getgátur um Terra Australis („Landið í suðri“) megi
rekja aftur í fyrndina, er það almennt viðurkennt að Suðurskautslandið hafi
fyrst sést í rússneskum leiðangri árið 1820 með Mikhail Lazarev og Fabian
Gottlieb von Bellingshausen í fararbroddi. John Davis steig mögulega fyrstur
manna fæti á Suðurheimskautið, þann 7. febrúar 1821. Hinsvegar var heimsálfunni
gefinn lítill gaumur fram á 20. öldina vegna fjandsamlegs veðurfars, skorts á
auðlindum og einangrunar.



https://is.wikipedia.org/wiki/Stj%C3%B3rnarskr%C3%A1_l%C3%BD%C3%B0veldisins_%C3%8Dslands

Stjórnarskrá lýðveldisins Íslands er æðstu lög Íslands, sem öll önnur lög
landsins verða að hlíta. Núverandi stjórnarskrá var samþykkt sem lög nr. 33/1944
af Alþingi við lýðveldisstofnunina á Þingvöllum, 17. júní 1944. Stjórnarskráin
er í 81 greinum í 7 köflum og í henni er stjórnskipan landsins ákveðin og ýmis
grundvallarréttindi borgaranna vernduð.

Á 19. öld hljóp mikill kraftur í sjálfstæðisbaráttu Íslendinga samfara því sem
þjóðernishyggja og kröfur um aukin borgaraleg réttindi urðu háværari á
meginlandi Evrópu. Í júní 1849 sá þáverandi konungur Danmerkur sig tilneyddan
til að ganga til móts við kröfur frjálslyndra og þjóðernissinna og samþykkti
stjórnarskrá fyrir Danmörk og þar með einnig Ísland. Sú stjórnarskrá afnam
einveldið og kom á stjórnarskrárbundinni konungsstjórn þar sem völd yfir nokkrum
mikilvægum málaflokkum voru færð til þjóðkjörins þings.

Þessi breyting féll ekki í góðan jarðveg hjá Íslendingum þar sem hún þýddi í
raun skerta sjálfsstjórn Íslendinga. Fyrir 1849 höfðu íslenskir embættismenn í
raun ráðið því sem þeir vildu ráða í málefnum landsins en nú var það komið undir
stjórn þings sem Íslendingar höfðu engin áhrif á. Danir voru ófúsir að ganga að
kröfum Íslendinga um sjálfsstjórn sem settar voru fram á þjóðfundinum 1851 vegna
þess að ef látið væri eftir þeim kröfum gæti það skaðað hagsmuni Dana í Slésvík
og Holtsetalandi. En þegar þau héruð voru innlimuð í Prússland árið 1867
sköpuðust nýjar aðstæður og stöðulögin voru sett 1871 og mæltu fyrir um samband
Íslands og Danmerkur. Árið 1874 á þúsund ára afmæli Íslandsbyggðar kom Kristján
IX þáverandi konungur Danmerkur til landsins og var viðstaddur hátíðahöld í
tilefni tímamótanna. Það tækifæri var notað til að gefa Íslendingum sérstaka
stjórnarskrá eins og þeir höfðu krafist. Sú stjórnarskrá var kölluð
„Stjórnarskrá um hin sérstaklegu málefni Íslands“ og er að stofni til sú sama og
núgildandi stjórnarskrá.

Með sambandslögunum 1918 varð Ísland fullvalda ríki og árið 1920 fékk landið
nýja stjórnarskrá til að endurspegla þær miklu breytingar sem höfðu orðið á
stjórnskipun þess. Sú stjórnarskrá var kölluð „Stjórnarskrá konungsríkisins
Íslands“. Snemma árs 1944 samþykkti Alþingi að fella niður sambandslögin og
samþykkti nýja stjórnarskrá auk þess að boða til þjóðaratkvæðagreiðslu um hvort
tveggja. Í maí sama ár var gengið til kosninga og var kjörsókn 98%. 97% greiddu
atkvæði með sambandsslitum og 95% samþykktu lýðveldisstjórnarskrána. Þann 17.
júní 1944 kom Alþingi svo saman á Þingvöllum þar sem lýst var yfir gildistöku
stjórnarskrárinnar og stofnun lýðveldis.

Frá gildistöku stjórnarskrárinnar hefur henni verið breytt alls 7 sinnum, oftast
vegna breytinga á kjördæmaskipan og skilyrðum kosningaréttar. Árið 1991 var
skipulagi Alþingis breytt þannig að það starfar nú í einni deild en ekki tveimur
eins og áður var. Umfangsmestu breytingarnar voru gerðar árið 1995 þegar
mannréttindakafli stjórnarskrárinnar var endurskoðaður.

1. kafli stjórnarskrárinnar er eingöngu 2 greinar og tilgreinir fyrri greinin
það að Ísland eigi að vera lýðveldi og að ríkisstjórnin skuli vera þingbundin,
en það merkir að ríkisstjórnin er bundin af ákvörðunum Alþingis. Í 2. grein er
svo kveðið á um þrískiptingu ríkisvaldsins og hvernig henni skuli háttað.
Löggjafarvaldið er í höndum Alþingis og forseta Íslands, framkvæmdavaldið er hjá
forsetanum, en hann felur það ráðherrum og öðrum stjórnvöldum sem skilgreind eru
í lögum. Dómsvaldið er hjá dómendum.

2. kafli fjallar um embætti forseta Íslands, hvernig til þess skal kosið og
hvert valdsvið forseta skuli vera. Forsetinn hefur völd til að gera samninga við
önnur ríki, náða menn, rjúfa þing, gefa út bráðabirgðalög og skipa embættismenn.
Hins vegar er forsetinn ábyrgðarlaus á stjórnarathöfnum og lætur ráðherra
framkvæma vald sitt. Þessi völd eru því í reynd hjá ráðherrum. Hins vegar er
ekki sátt um það meðal fræðimanna hvernig beri að túlka sumar greinar um völd
forseta. 26. greinin mælir til dæmis fyrir um að lagafrumvarp þurfi staðfestingu
forseta áður en það verður að lögum en neiti forseti að staðfesta lögin þá skal
efna til þjóðaratkvæðagreiðslu um þau. Frá upphafi lýðveldisins hafa fræðimenn
deilt um það hvort að þetta synjunarvald sé raunverulega til staðar og einnig
hefur verið deilt um það hvort að það sé æskilegt að það sé til staðar. Þessar
deilur komust í hámæli eftir að Ólafur Ragnar Grímsson neitaði að staðfesta hið
svokallaða fjölmiðlafrumvarp árið 2004. Ekki kom til þjóðaratkvæðagreiðslu vegna
málsins þar sem ríkisstjórnin dró hið umdeilda frumvarp til baka. Einnig neitaði
Ólafur Ragnar Grímsson að staðfesta hin umdeildu IceSave lög og fór það mál í
þjóðaratkvæðagreiðslu.

3. kafli fjallar um kjördæmaskipan, kosningarétt og kjörgengi fyrir
Alþingiskosningar. Eftir kjördæmabreytinguna 1999 eru kjördæmi landsins ekki
lengur skilgreind landfræðilega í stjórnarskrá, heldur er látið duga að
skilgreina hversu mörg þau megi vera (6-7) og hver lágmarksfjöldi
kjördæmiskjörinna þingmanna skal vera í hverju (6). Heimild er gefin til þess að
ákveða kjördæmamörk með almennum lögum með því skilyrði að 2/3 Alþingis samþykki
allar breytingar á kjördæmamörkum og þingmannafjölda. (Sjá nánar: Kjördæmi
Íslands). Nefnt er að eingöngu íslenskir ríkisborgarar 18 ára og eldri megi
kjósa en stjórnarskráin heimilar að nánari reglur skuli skilgreindar í
kosningalögum. Allir þeir sem hafa kosningarétt til Alþingis og óflekkað mannorð
eru kjörgengir til þess að undanskildum hæstaréttardómurum.

4. kafli skilgreinir helstu atriði er varða störf Alþingis og ákvarðar réttindi
og völd þingmanna. 1. málsgrein 35. greinarinnar heimilar að breyta megi
samkomudegi reglulegs Alþingis með almennum lögum en núna byrjar Alþingi á
fyrsta virka degi októbermánaðar. Í kaflanum er mælt fyrir um að ekkert
lagafrumvarp megi samþykkja fyrr en eftir þrjár umræður á Alþingi, fundir
Alþingis skuli fara fram í heyranda hljóði nema annað sé samþykkt af þinginu.
Meirihluti þingmanna verður að vera viðstaddur til þess að afgreiða mál. Flestar
aðrar starfsreglur þingsins eru kallaðar þingsköp og ákveðin í lögum samkvæmt
58. grein.

Í 4. kafla eru einnig tilgreind nokkur atriði sem ávallt þarfnast lagasetningar
frá Alþingi. Ekki má leggja á nýja skatta eða breyta eða afnema eldri skatta án
lagasetningar, það er því ólöglegt fyrir ráðherra að gera slíkt að eigin
frumkvæði án samþykkis frá Alþingi. Einnig þarf lagasetningu til að heimila
lántökur í nafni ríkisins og til þess að selja fasteignir ríkisins eða
afnotarétt af þeim. Einnig er óheimilt að greiða nokkuð úr ríkissjóði án þess að
heimild sé til þess í fjárlögum eða fjáraukalögum.

Um réttindi og skyldur þingmanna segir, að þeir skuli aðeins vera bundnir af
eigin sannfæringu og ekki neinum reglum frá kjósendum sínum. Þingmenn má ekki
hneppa í gæsluvarðhald né heldur má höfða mál gegn þeim án þess að þingið
samþykki það. Þetta gildir þó ekki, ef þingmaðurinn er staðinn að glæp.
Alþingismenn þurfa heldur ekki að gera grein fyrir orðum sínum, sem þeir láta
falla úr ræðustól án þess að Alþingi samþykki, þetta þýðir m.a. að ekki er unnt
að kæra þingmann fyrir meiðyrði vegna einhvers, sem hann hefur sagt í ræðustól
Alþingis.

5. kafli stjórnarskrárinnar samanstendur af 3 greinum en þar er fjallað um
dómsvaldið. Þar er mælt svo fyrir að eingöngu má skipa í dómsvaldið með lögum.
Dómendur skera úr öllum ágreiningi, sem verður vegna starfa yfirvalda. Þeir sem
ekki eru sáttir við úrskurð dómsvaldsins geta ekki komist hjá því að hlýða honum
með því að skjóta málinu til dóms. Seinasta greinin í kaflanum nefnir að
dómendur mega eingöngu notast við lögin í störfum sínum og að eingöngu má víkja
þeim úr embætti án vilja þeirra með lögum, nema vegna breytingar á skipulagi.
Dómara sem orðinn er 65 ára má leysa úr embætti (með viðeigandi eftirlaunum) en
hæstaréttardómarar fá full laun þrátt fyrir lausn frá embætti.

6. kafli fjallar um trúmál á Íslandi og er eingöngu 3 greinar. Í kaflanum er
sagt að evangelíska lúterska kirkjan skuli vera þjóðkirkja Íslands og að
ríkisvaldið skuli styðja hana og vernda. Trúfrelsi er skilgreint og er öllum
frjálst að stofna trúfélög og vera aðilar að þeim, en þó má ekki gera neitt í
nafni trúarinnar, sem brýtur gegn góðu siðferði eða allsherjarreglu. Öllum er
frjálst að standa utan trúfélaga en þá skal greiða nefskatt til Háskóla Íslands
þá upphæð, sem annars hefði borist til trúfélagsins. 62. greininni og 2.
meðgrein 64. greinar má breyta með almennum lögum.

7. kafli er svonefndur mannréttindakafli og fjallar um rétt hvers manns sem er
staddur á landinu. 1. greinin í kaflanum segir að „allir skulu vera jafnir fyrir
lögum og njóta mannréttinda án tillits til kynferðis, trúarbragða, skoðana,
þjóðernisuppruna, kynþáttar, litarháttar, efnahags, ætternis og stöðu að öðru
leyti“. Í sama kafla er sagt í grófum dráttum um rétt hverrar manneskju gagnvart
íslenskum lögum eins og t.d. að nauðungarvinna og dauðarefsingar skulu aldrei
verða framkvæmdar og að dæmt skuli eftir þeim lögum, sem voru í gildi þegar
glæpurinn var framinn. Einn mikilvægasti rétturinn sem skilgreindur er í
kaflanum er tjáningarfrelsið, en þar er hverjum manni tryggður réttur til að tjá
hugsanir sínar, en þó verður hann að ábyrgjast þær fyrir dómi og síðan er
áskilið að ritskoðun og sambærilegar tálmanir á prentfrelsi skuli aldrei í lög
leiða. Hins vegar má takmarka tjáningarfrelsi ef það er í þágu "allsherjarreglu
eða öryggis ríkisins, til verndar heilsu eða siðgæði manna eða vegna réttinda
eða mannorðs annarra, enda teljist þær nauðsynlegar og samrýmist
lýðræðishefðum". Að lokum ræðir þessi kafli um skattamál landsmanna. Engum hluta
þessa kafla má breyta nema með beinni breytingu á stjórnarskránni.

79. grein stjórnarskrárinnar fjallar um skilyrði þess að breyta stjórnarskránni
sjálfri. Ef breyting er samþykkt, þá skal rjúfa þing og stofna til almennra
kosninga. Ef að breytingin er síðan samþykkt óbreytt af nýkjörnu Alþingi og
staðfest af forseta Íslands, þá fær hún gildi. 81. greinin segir að
stjórnarskráin hljóti gildi hafi meiri hluti atkvæðabærra manna samþykkt hana,
en sú grein var miðuð við samþykki upprunalegu stjórnarskrárinnar 17. júní 1944.

Stjórnarskráin er sem fyrr segir, æðsta réttarheimild Íslands og yfir önnur lög
hafin. Því nýtur hún meiri verndar en almenn lög og erfiðara er að breyta henni
en öðrum lögum. 79. grein stjórnarskrárinnar segir til um það hvernig eigi að
haga breytingum á henni. Breytingin verður að vera samþykkt af tveimur þingum
með þingrofi og almennum kosningum á milli, auk þess sem Forseti Íslands þarf að
staðfesta breytinguna eins og einnig er skilyrði við almenna lagasetningu.

62. grein sem skilgreinir hina „evangelísku lútersku kirkju“ sem þjóðkirkju
Íslands má einnig breyta með lögum, en 1. málsgrein 79. greinar segir að auki,
að slík breyting þurfi samþykki í leynilegri þjóðaratkvæðagreiðslu.



https://is.wikipedia.org/wiki/Stj%C3%B3rnarskr%C3%A1_Bandar%C3%ADkjanna

Stjórnarskrá Bandaríkjanna er æðsta lögskjal landsins og æðri lögum fylkjanna í
Bandaríkjunum. Hún er rammi um skipulag bandarískra stjórnvalda og tengsl
stjórnvalda við ríkin og ríkisborgara landsins. Stjórnarskráin skilgreinir
þrískiptingu ríkisvalds og hverjir eiga að fara með hvaða hlutverk fyrir sig.
Löggjafarvaldið er í höndum þingsins, framkvæmdarvaldið er í höndum forsetans og
dómsvaldið er hjá Hæstarétt. Þeir sem skrifuðu stjórnarskrána eru oftast nefndir
feður stjórnarskrárinnar. Þessir aðilar voru pólitískir leiðtogar og skrifuðu
undir sjálfstæðisyfirlýsingu Bandaríkjanna árið 1776 og heita þeir: Benjamin
Franklin, George Washington, John Adams, Thomas Jefferson, John Jay, James
Madison og Alexander Hamilton. Stjórnarskráin var samþykkt þann 17. september
1787 og staðfest 21. júní 1788 af níu ríkjum af þeim 13 sem mynduðu Bandaríkin á
þeim tíma. Breytingar á stjórnarskránni hafa verið gerðar 27 sinnum og eru tíu
fyrstu breytingarnar þekktar sem Réttindaskrá Bandaríkjanna ,,Bill of Rights‘‘
og þykja hvað merkastar. Upprunalega stjórnarskráin er 11 blaðsíður að lengd og
er hún elsta stjórnarskrá í heiminum sem ennþá er í notkun. Upprunalega skjalið,
sem var handskrifað af Jacob Shallus, er varðveitt í Þjóðskjalasafni
Bandaríkjanna sem er í Washington DC.

Pólitískar deilur á milli stjórnmálahugmynda endurspeglast í stjórnarskránni.
Deilan snýst um valdadreifingu á milli stærri og smærri ríkja, alríkisvald eða
sterk ríki. Skiptar skoðanir voru á útfærslu með þrískiptinguna. Það varð síðan
ofan á að fulltrúadeildin væri fulltrúi fólksins, öldungadeildin yrði í forsvari
fyrir ríkin og forsetinn yrði kosinn af fulltrúum ríkjanna. Fjölmörg atriði voru
ný í stjórnarskránni en önnur ekki. Það sem hafði hvað mestu áhrifin frá Evrópu
voru skilgreiningar Montesquieu og hans áherslur á jafnvægi á milli þessara
þriggja valdasviða. Höfundar stjórnarskrárinnar voru meðvitaðir um að breytingar
væru þarfar ef hún ætti að geta haldið sér og vaxið með þjóðinni. Ólíkt mörgum
öðrum stjórnarskrám er breytingum í bandarísku stjórnarskránni bætt við meginmál
og er það gert þannig að nýi textinn komi ekki í staðinn fyrir þann sem er þar
fyrir né breyti þeim texta sem fyrir er, heldur er bara viðbót.

Fyrsta grein stjórnarskrárinnar lýsir því að bandaríska þingið sé tveggja deilda
þing, fulltrúardeildin og öldungadeildin. Fjallað er um þau skilyrði sem þarf að
fullnægja til að vera kosinn inn á þing til dæmis aldur og búsetu.
Fulltrúadeildar þingmenn skulu hafa náð 25 ára aldri og vera Bandarískir
ríkisborgarar, búsettir í því ríki sem þeir bjóða sig fram fyrir. Öldungadeildar
þingmenn skulu vera að minnsta kosti 30 ára og hafa verið bandarískir
ríkisborgarar í að minnsta kosti níu ár, þeir þurfa einnig að búa í því ríki sem
þeir bjóði sig fram fyrir. Löggjafarvald skal vera á höndum þingsins bæði
fulltrúardeildar og öldungadeildar.

Í annarri grein er greint frá að framkvæmdarvaldið er í höndum forseta og
kjörtímabil forseta eru fjögur ár og varaforseti situr sama tíma. Ef forsetinn
getur ekki gegnt embætti sínu þá tekur varaforsetinn við. Hlutverk forseta er
nokkur þar á meðal: yfirmaður herafla Bandaríkjanna, hann getur veitt lausnir og
náðir en forseti getur ekki náðað sjálfan sig. Forseta er heimilt að skipa
sendiherra, ráðherra og dómara hæstaréttar en það er gert með 2/3 samþykkti
öldungaþingdeildarinnar. Til að lög fái gildi þarf forseti að skrifa undir.

Í þriðju grein er fjallað um dómsvald, þar er tekið fram að Hæstiréttur
Bandaríkjanna sé aðaldómsvald. Einnig að þingið geti búið til lægri dómstóla sem
starfi innan ríkjanna en lúti lögum Hæstaréttar. Í greininni er skilgreindur
rétturinn til réttarhalda með kviðdómi í sakamálum og að dómsvald skilgreini
glæpi og hvaða refsingu skuli sæta.

Í fjórðu grein er lýst sambandi á milli ríkja og framkvæmdavalds alríkisins.
Tekið er fram að ríki hafi ekki rétt til að mismuna þegnum annarra ríkja. Þá er
settur fram lagalegur grunnur að ferðafrelsi milli ríkjanna. Hér er tekið fram
að taka megi við nýjum ríkjum. Þá er alríkinu skylt að tryggja hverju ríki sitt
eigið löggjafar og framkvæmdavald ásamt því að vernda ríkin fyrir utanaðkomandi
árásum.

Í fimmtu grein er fjallað um breytingar á stjórnarskrá en til þess eru farnar
þrjár leiðir. Í fyrsta lagi þarf þingið samþykki með 2/3 hluta atkvæða í báðum
deildum þingsins og skal svo samþykkt af ríkjunum. Í annan stað mega ríkin með
2/3 hluta atkvæða fara fram á endurskoðun breytinganna sem send eru þinginu og
svo aftur til ríkjanna til staðfestingar. Í þriðja lagi getur þingið farið fram
á staðfestingu af sérstakri nefnd. Að lokum þurfa 3/4 hluti ríkjanna að
samþykkja breytingar á stjórnarskrá svo þær taki gildi.

Í sjöttu grein er tekið fram að lög bandaríkjanna, sáttmálar og lög gerð í
þeirra nafni séu ávalt æðri lögum ríkjanna og að þau megi ekki stangast á. Hún
tekur fram að allir löggjafar í alríki sem og ríkjum, embættismenn og dómarar
sverji þess eið að styðja við lög stjórnarskrárinnar.

Í sjöundu grein er tekið fram að stjórnarskráin taki gildi þegar 9 ríki hafi
staðfest hana og að þá gildi hún aðeins um þau ríki sem staðfesti hana.

27 breytingar hafa verið gerðar við stjórnarskrána en fyrstu 10 eru kallaðar
Réttindaskrá ,,Bill of Rights‘‘.

17 síðari viðaukar hafa verið samþykktir eftir að Réttindaskráin tók gildi. Þeir
hafa flestir endurspeglað áframhaldandi viðleitni til að víkka út borgaralegt og
stjórnmálalegt frelsi, en aðrir eru tæknilegra eðlis og breyta litlu um
undirstöðu og uppbyggingu stjórnvalda sem sett var í stjórnarskrána 1787. Elstur
þessara viðauka er frá árinu 1795, en sá nýjasti öðlaðist gildi árið 1992.

Aðeins einn viðauki viðauki hefur verið felldur úr gildi, en það er átjándi
viðaukinn, sem tók gildi 16. janúar 1919 en var afnuminn 5. desember 1933. Kvað
hann á um bann við áfengissölu í Bandaríkjunum.

Af síðari viðaukum eru viðaukar þrettán, fjórtán og fimmtán áhrifamestir en þeir
voru samþykktir í kjölfar þrælastríðsins og tryggðu m.a. afnám þrælahalds í
Bandaríkjunum, og hinum sigruðu Suðurríkjum var gert að samþykkja viðaukana áður
en þau fengu að ný fulla inngöngu í ríkjasambandið. Á ensku er talað um "The
Reconstruction Amendments".

Mismunandi er hve lengi það tekur fylkin að samþykkja viðauka sem samþykktir
hafa verið af þinginu. Síðasti viðaukinn við stjórnarskrá Bandaríkjanna, sá
tuttugasti og sjöundi öðlaðist gildi 1992, en hann kveður á um að breytingar á
launum þingmanna taki ekki gildi fyrr en eftir næstu kosningar. Sá viðauki var
samþykktur af þinginu árið 1789, alls 202 ár 7 mánuði og 12 daga. Til
samanburðar tók það fylkin aðeins þrjá mánuði og átta daga að samþykkja þann
tuttugasta og sjötta, en hann kveður á um að kosningaréttur skuli miðast við
átján ára aldur. Þingið hafði samþykkt viðaukann og sent til fylkjanna þann 23.
mars 1971, en 1 júlí sama ár öðlaðist hann gildi eftir að þrír fjórðu fylkja
Bandaríkjanna höfðu samþykkt hann.

Aðeins sex breytingar af þrjátíu og þremur sem þingið hefur samþykkt hafa ekki
verið samþykktar af tilhlýðilegum fjölda fylkja.

Prófessor Larry Sabato hefur lagt til að gera þurfi breytingu á stjórnaskránni
sem geri prófkjör forsetaframbjóðenda skilvirkari. Hann telur dræma þátttöku í
prófkjörum vera að sökum þess hve snemma þau eru haldin og telur einnig
ósanngjarnt að sum ríki hafi ávalt forskot á að halda þau. Þetta væri hægt að
lagfæra með breytingum í stjórnarskránni. Prófessor Sanford Levinson hefur
gagnrýnt stjórnarskrána fyrir að hafa engin úrræði reynist forseti vera óhæfur
eða mikið veikur. Þá hefur Robert A. Dahl gagnrýnt stjórnarskrána fyrir að grafa
undan lýðræði t.d. með því að notast við kjörmenn í forsetakosningum í stað
raunfylgis.



https://is.wikipedia.org/wiki/Sp%C3%A6nska_erf%C3%B0astr%C3%AD%C3%B0i%C3%B0

Spænska erfðastríðið var styrjöld í Evrópu sem stóð frá 1701 til 1714. Orsök
styrjaldarinnar var möguleg sameining Spánar og Frakklands undir einum konungi
af ætt Búrbóna sem hefði raskað valdajafnvægi Evrópu. Þetta varð til þess að hið
Heilaga rómverska ríki, Bretland og Holland auk Savoja, Prússlands og Portúgals
gerðu með sér bandalag gegn Spáni og Frakklandi.

Það hafði lengi verið ljóst að Karl 2. Spánarkonungur myndi ekki ríkja lengi og
myndi ekki eignast afkomendur vegna veikinda hans. Það voru einkum hin
austurríska grein Habsborgara og franska konungsættin, Búrbónar, sem tókust á um
ríkiserfðir á Spáni að Karli látnum. Loðvík erfðaprins (1661-1711) var sá sem
átti mest tilkall til spænsku krúnunnar þar sem hann var eini lögmæti sonur
Loðvíks 14. og spænsku prinsessunnar Maríu Teresu sem var eldri hálfsystir
Karls. Auk þess var föðuramma hans Anna frá Austurríki systir Filippusar 4.
föður Karls. Bæði María og Anna höfðu samt gefið eftir allt tilkall til
ríkiserfða þegar þær giftust og auk þess var Loðvík ríkisarfi í Frakklandi sem
hefði þýtt konungssamband milli heimsveldanna tveggja.

Hinn möguleikinn var Leópold 1. keisari hins Heilaga rómverska ríkis af ætt
Habsborgara. Hann og karl voru systkinabörn þar sem móðir hans var líka systir
Filippusar 4. Að auki hafði Filippus í erfðaskrá sinni látið ríkiserfðirnar
ganga til austurrísku Habsborgaranna. Þessi leið var líka vandkvæðum háð þar sem
hún hefði endurreist hið gríðarmikla veldi Habsborgara sem síðast var undir
einni stjórn á 16. öld á tímum Karls 5..

Þriðji möguleikinn var Jósef Ferdinand af Bæjaralandi sem var barnabarn Leópolds
í kvenlegg þannig að hann tilheyrði ekki Habsborgurum heldur
Wittelsbach-ættinni. Hann var því mun vænlegri kandídat þar sem valdataka hans
fól í sér litla hættu á sameiningu við Frakkland eða keisaradæmið.

Við lok Níu ára stríðsins 1697 komust Bretar og Frakkar að samkomulagi um að
Jósef yrði ríkisarfi á Spáni en að hlutum spænska ríkisins í Evrópu yrði skipt.
Spænska stjórnin mótmælti þessu og Karl 2. gerði erfðaskrá þar sem hann
arfleiddi Jósef Ferdinand að öllum löndum Spánar, ekki bara þeim sem Frakkar og
Bretar vildu að hann fengi. Furstinn dó hins vegar úr bólusótt árið 1699 og
vandamálið kom því aftur upp. England og Frakkland gerðu því nýtt samkomulag þar
sem Karl erkihertogi var útnefndur ríkisarfi en lönd Spánar á Ítalíu gengu til
Frakklands. Austurríkismenn voru ósáttir við þetta fyrirkomulag því þeir
ásældust Ítalíu fremur en Spán. Andstaðan var jafnvel enn meiri á Spáni og að
lokum samþykkti Karl 2. að útnefna Filippus, næstelsta son Loðvíks ríkisarfa,
erfingja sinn.

Frakkar, að áeggjan utanríkisráðherrans Jean-Baptiste Colbert af Torcy, féllust
á þennan ráðahag þótt það myndi óhjákvæmilega kosta stríð við Austurríkismenn.
Karl 2. lést 1. nóvember 1700 og 24. nóvember lýsti Loðvík 14. Filippus af Anjou
konung spænska heimsveldisins. Vilhjálmur 3. Englandskonungur gat ekki farið í
stríð við Frakka þar sem hann skorti stuðning innanlands og féllst því treglega
á þennan ráðahag árið 1701. Loðvík gekk hins vegar of langt í því að tryggja
yfirráð Frakka þegar hann bannaði verslun milli Spánar og Englands og Hollands.
Bretar gerðu þá samkomulag við Hollendinga og Austurríkismenn þar sem þeir
sættust á að Filippus yrði Spánarkonungur, en að spænsku héruðin á Ítalíu skyldu
ganga til Austurríkis auk Spænsku Niðurlanda. Nokkrum dögum síðar lést Jakob 2.
Englandskonungur í útlegð í Frakklandi og Loðvík lýsti því yfir að sonur hans
Jakob Frans Stúart væri réttmætur konungur Englands. Þetta hafði þau áhrif á
almenningsálitið í Englandi að Vilhjálmur fékk þann stuðning sem hann þurfti til
að undirbúa stríð við Frakka. Hollendingar höfðu þá þegar tekið til við að koma
sér upp her.

Stríðið hófst á því að Austurríkismenn undir stjórn Evgeníusar af Savoja gerðu
innrás á Ítalíu 1702. Þrátt fyrir stærri her tókst Frökkum ekki að hrekja þá
þaðan. Anna Englandsdrottning sem tók við völdum eftir lát Vilhjálms 1702 hélt
stríðsundirbúningi áfram og það ár leiddi John Churchill hertogi af Marlborough
sameinaðan her Breta, Hollendinga og Þjóðverja gegnum Niðurlönd.

1704 ákváðu Frakkar að halda með fransk-bæverskan her til Vínarborgar.
Marlborough hélt þá með sína heri gegnum Þýskaland um leið og Evgeníus hélt
sínum her í norðurátt. Herirnir mættust í orrustunni við Blenheim þar sem
Englendingar, Hollendingar og Austurríkismenn unnu afgerandi sigur. Afleiðingin
var sú að Bæjaraland dró sig út úr styrjöldinni. Brátt voru Frakkar hraktir frá
Ítalíu, Spænsku Niðurlöndum og Þýskalandi og þungamiðja styrjaldarinnar fluttist
til Spánar.

Ósigrar Frakka í styrjöldinni gerðu það að verkum að landið var á barmi hruns og
Loðvík neyddist til að semja um frið. Hann samþykkti að láta bandamönnunum Spán
eftir ef hann fengi að halda Napólí. Bandamennirnir vildu hins vegar að hann
sendi sjálfur her til að varpa eigin barnabarni, Filippusi 5., af stóli á Spáni.
Loðvík féllst ekki á þetta og ákvað því að berjast til síðustu stundar. Herir
bandalagsins voru þá komnir í ógöngur; þeir náðu ekki afgerandi árangri á Spáni
og í Frakklandi sjálfu. Stuðningur við styrjöldina fór minnkandi í Bretlandi og
1710 komust íhaldsmenn til valda í ríkisstjórninni en þeir studdu
friðarumleitanir.

Með Utrecht-samningunum 1713 hættu Bretar og Hollendingar þátttöku í stríðinu,
viðurkenndu Filippus sem Spánarkonung gegn því að hann afsalaði sér öllu
tilkalli til frönsku krúnunnar. Savoja fékk Sikiley og hluta af hertogadæminu
Mílanó en Karl 4. keisari fékk Spænsku Niðurlönd, konungsríkið Napólí, Sardiníu
og stærstan hluta hertogadæmisins Mílanó. Spánn viðurkenndi yfirráð Portúgals
yfir Brasilíu. Bretar fengu Gíbraltar og Menorka og Frakkar gáfu eftir tilkall
sitt til landsvæða Hudsonflóafélagsins í Norður-Ameríku.

Árið eftir gerðu Frakkar og Austurríkismenn með sér friðarsamninga í Rastatt og
Baden 1714 en Barselóna, sem hafði stutt Karl keisara sem ríkisarfa, gafst ekki
upp fyrir her Búrbóna fyrr en 11. september 1714 eftir langt umsátur.



https://is.wikipedia.org/wiki/Skuldabr%C3%A9f

Skuldabréf er skrifleg yfirlýsing þar sem útgefandi viðurkennir einhliða og
skilyrðislaust skyldu sína til að greiða ákveðna peningagreiðslu. Þeir sem gefa
út skuldabréf eru yfirleitt fyrirtæki og opinberir aðilar og eru skilmálar
skuldabréfa ætíð ákveðnir fyrirfram með tilliti til endurgreiðslu og vaxta, sem
annaðhvort eru fastir eða breytilegir. Ýmsar leiðir eru farnar til að tryggja að
skuldari gangi ekki á bak orða sinna og ýmist eru fasteignir lagðar að veði eða
ábyrgðarmenn tilgreindir. Skuldabréf eru skuldbinding til endurgreiðslu
höfuðstóls ásamt ákveðnum vöxtum á tilgreindum tíma.

Ríkisskuldabréf gefur ríkið út til að fjármagnar rekstur sinn að hluta, sem er
einn af þeim tekjustofnum sem hægt er að grípa til, auk skattstofna og annara
tekjuliða. Þessi verðbréf eru í dag kölluð ríkisbréf, sem ætluð eru til langs
tíma og ríkisvíxlar, sem ætlaðir eru til skemmri tíma en eins árs. Þessi bréf
eru óverðtryggð og bera ýmist fasta vexti á fyrirfram gefnu tímabili eða
breytilega vexti, sem geta breyst á tímabilinu. Fyrirkomulag þessarar útgáfu
hefur verið talinn góður kostur fyrir almenning sem sparnaðarleið, enda
höfuðstóllinn ríkistryggður, en einnig hafa ríkisskuldabréf verið vænlegur
kostur fyrir fjárfesta sem vilja ,,geyma“ fé sitt þar sem áhætta telst minni en
á almennum hlutabréfamarkaði, á bankabók osfrv.

Eru skammtímalán, ætluð til skemmri tíma en eins árs. Víxlar eru að jafnaði
óverðtryggðir og algengt er að þeir séu til eins eða fárra manaða í senn. Vextir
á víxlum eru greiddir í upphafi lánstímans vegna svokallaðra forvaxta, sem
víxlar bera. Sú vaxtagreiðsla dregst frá upphaflegum höfuðstól og fær lánþeginn
mismuninn. Miðað við 10% forvexti á 90 daga víxli, sem nemur 100.000 kr. yrði
kaupverð hans 97.645 kr. Í viðauka er að finna formúlu fyrir kaupverð víxla.

Algengustu skuldabréfin í heiminum eru skuldabréf með vaxtamiðum. Vextir þeirra
eru greiddir reglulega út lánstímann. Á síðasta vaxtagjalddaga er upphaflega
lánsfjárhæð að auki greidd.

Eru stundum nefnd kúlulán, greiðast að fullu í lok lánstímans með uppgreiðslu
höfuðstóls og vaxta auk vaxtavaxta. Vaxtavextir greiðast af vöxtum, sem hafa
lagst við höfuðstól.

Spariskírteini ríkissjóðs eru dæmi um eingreiðslubréf, sem eru algengustu
skuldabréfin á Íslandi.

Skudabréf með jöfnum afborgunum eru greidd til baka með jöfnum greiðslum af
upphaflegum höfuðstól. Vaxtagreiðslur á þannig skuldabréfi eru hæstar í upphafi
endurgreiðslutímabilsins en lækka síðan samhliða lækkandi höfuðstól. Afborganir
af þessum skuldabréfum geta bæði verið með reglulegu og óreglulegu tímabili.

Jafngreiðslubréf með reglulegum afborgunum dreifa afborgunum höfuðstóls og vaxta
jafnt út lánstímann. Í fyrstu eru vaxtagreiðslur hátt hlutfall endurgreiðslu af
slíku bréfi en greiðsla af höfuðstól er lág. Hlutfall höfuðstóls í endurgreiðslu
eykst þegar líður á lánstímann og vaxtahlutfall lækkar. Lán Byggingarsjóðs
ríkisins eru dæmi um jafngreiðslubréf.

Slíkar skuldir flokkast með eigin fé en ekki skuldum, þegar þær eru færðar í
efnahagsreikning fyrirtækja.

Fasteignatryggð skuldabréf eru tryggð með veði í fasteign. Nái útgefandinn ekki
að greiða skuldina á réttum tíma getur eigandi skuldabréfsinsins gengið að
fasteignaveðinu og er fasteignin þá selda á uppboði. Andvirðið gengur síðan upp
í skuldina. Margar leiðir eru færar til þess að greiða fasteignatryggð
skuldabréf.

Skuldabréf með breytilegum vöxtum hafa breytilega vexti sem taka mið af ákveðnum
viðmiðum, meðalvexti Seðlabanka Íslands ofl. Eigandi skuldabréfsins getur því
átt von á að vaxtagreiðslur geti breyst á milli gjalddaga. Flest skuldabréfalán
einstaklinga bera breytilega vexti og eru oftast ekki fáanleg á almennum
skuldabréfamarkaði.

Breytanleg skuldabréf eru gefin út af hlutafélögum og þeim má breyta í hlutabréf
á ákveðnu gengi. Það gengi er í mörgum tilvikum nokkuð hærra en gengi hlutabréfs
við útgáfu skuldabréfsins. Vextir venjulegra skuldabréfa eru aftur á móti oft
hærri en vextir breytilegra skuldabréfa. Ef markaðsverð hlutabréfa viðkomandi
fyrirtækis hækkar umfram viðmiðunarverð, samkvæmt skilmálum skuldabréfsins,
getur eigandi skuldabréfsins ákveðið að breyta því í hlutabréf eða valið að eiga
skuldabréfið áfram til gjalddaga.

Slík bréf er hægt að innkalla fyrir endanlega gjalddaga þess. Eigandi bréfsins
hefur einnig rétt til þess að krefja skuldarann um greiðslu áður en að
endanlegum gjalddaga kemur. Innlausn eða innköllun er heimil einu sinni á ári á
ákveðinni dagsetningu. Nokkrir flokkar spariskírteina ríkissjóðs eru dæmi um
slíkt.

Til eru allmargar tegundir af skuldabréfum og nýjar eru sífellt að verða til.
Gefið yfirlit yfir þær og helstu og einkenni þeirra. All flestar eru þekktar á
Íslandi en aðrar minna þekktar, en geta verið algengar erlendis.

Uppboð á skuldabréfum fór fram á ríkisbréfum, ríkisvíxlum og spariskírteinu í
fyrsta skipti á Íslandi árið 1992 og hefur aukist jafnt og þétt síðan þá. Þetta
fyrirkomulag er í auknum mæli í takt við uppboðsleið á sölu á skuldabréfa
erlendis, sem er þar algengasti sölumátinn þegar skuldabréf eru gefin út.
Væntanlegir kaupendur skuldabréfanna leggja inn tilboð um magn og verð á
bréfunum. Útgefandinn fer yfir tilboðin, sem þarf að skila á réttum tíma, og
ákveður hvaða tilboðum skuli tekið. Það fer bæði eftir heildarupphæð tilboða og
því verði, sem boðið er. Uppboð ríkisverðbréfa árið 1993 fór fram á
miðvikudögum, fjögur í hverjum mánuði, samkvæmt dagskrá sem ríkissjóður gaf út.
Spariskírteini og ríkisskuldabréf voru boðin upp einu sinni í mánuði og
ríkisvíxlar tvisvar í mánuði. Árið 1994 breytti ríkissjóður dagskránni. Þriggja,
sex og tólf mánaða ríkisvíxlar voru boðnir upp í fyrstu viku hvers mánaðar, fimm
og tíu ára spariskírteini í annari viku hvers mánaðar og þriggja mánaða
ríkisvíxlar og tveggja ára ríkisbréf í þriðju viku.

Kaupendur skuldabréfa erlendis eru helst tryggingafélög, fjárfestar,
lífeyrissjóðir, verðbréfasjóðir og aðrir, sem vilja ávaxta fé til langs tíma. 



https://is.wikipedia.org/wiki/Skrofa

Skrofan er sjófugl af ættbálki pípunefja eða fýlinga og er náskyld fýlnum. Hún
eyðir mestum hluta ævinnar á sjó en kemur eingöngu í land til að verpa. Skrofan
er íslenskur varpfugl og verpir eingöngu í Vestmannaeyjum.

Skrofur eru miklir flug- og sundfuglar. Þær eyða meginþorra ævi sinnar á sjó og
koma nær eingöngu í land til að verpa. Hreiðurstæðið er hola, rétt eins og hjá
lundanum og sæsvölunum. Holurnar eru yfirleitt í bjargi, gjarnan á úteyjum.
Eggið er aðeins eitt og er hvítt á litinn. Eftir um það bil tvo mánuði, þegar
unginn er orðinn stálpaður, yfirgefa foreldrar hans hann og verður unginn þá að
steypa sér fram af bjarginu og fljúga út á sjó. Fæða skrofunnar eru smáfiskar,
krabbadýr og smokkfiskar. Skrofur eru góðir kafarar og nota vængina til sunds.
Flug skrofunnar er líkt og hjá fýlnum. Fuglarnir svífa yfir öldutoppunum og láta
vindinn bera sig áfram. Vængjablak er fremur lítið. Fuglarnir fljúga ekki beint
áfram, heldur beygja þeir til sitthvorrar hliðar og hringsóla þannig yfir
vatninu. Skrofur eru hópfuglar og sjást gjarnan í stórum hópum.

Skrofan verpir víða um norðanvert Atlantshafið. Stærstu varpstaðirnir eru á
Bretlandseyjum og Írlandi (um 95% stofnsins) en aðrar kólóníur eru í Færeyjum,
Bretaníuskaga í Frakklandi, Kanaríeyjum, Madeira, Asóreyjum og Nýfundnalandi. Á
Íslandi verpir skrofan eingöngu í Vestmannaeyjum. Erfitt er að áætla stærð
íslenska stofnsins en hér mun vera um einhver þúsund pör að ræða. Heimsstofninn
er áætlaður um 350-390 þúsund pör. Skrofan er að hluta farfugl. Norðlægari
fuglar fljúga þá suður eftir Atlantshafinu alla leið til strandsvæða Brasilíu og
Argentínu.

Heitið skrofa er trúlega komið af hljóði fuglsins en garg skrofunnar er sambland
af miklum óhljóðum og ískri. Þýskumælandi sæfarendur hafa gjarnan nefnt
tegundina djöflafugl (Teufelsvogel) sökum hljóðanna. Latneska heitið puffinus er
dregið af enska og franska orðinu puffin, sem upphaflega merkti kafari. Enska
heitið er Manx Shearwater. Dýr (og fólk) frá eyjunni Mön í Írlandshafi eru
kölluð Manx en skrofan verpir í litlum mæli við syðsta odda eyjarinnar.



https://is.wikipedia.org/wiki/Sk%C3%BAli_Magn%C3%BAsson

Skúli Magnússon (12. desember 1711 – 9. nóvember 1794), oft kallaður Skúli
fógeti, var landfógeti Íslands og einn helsti drifkrafturinn á bak við stofnun
Innréttinganna. Skúli hefur stundum verið nefndur faðir Reykjavíkur. Hann var
einn helsti boðberi upplýsingarinnar á Íslandi.

Jón Espólín lýsir Skúla þannig að hann hafi verið „...hár meðalmaður á vöxt og
ei mjög gildur, kvikur mjög, skarpeygur og nokkuð varaþykkur, mikill rómurinn og
sem hann beit á vörina þá hann talaði.“ Skúli fékk bólusótt á námsárum sínum í
Kaupmannahöfn og var eftir það nokkuð öróttur í andliti. Stytta af Skúla er í
Fógetagarðinum í miðborg Reykjavíkur.

Skúli fæddist að Keldunesi í Norður-Þingeyjarsýslu árið 1711, sonur Magnúsar
Einarssonar, sem var prestur á Húsavík frá 1715, og konu hans Oddnýjar
Jónsdóttur. Skúli var við verslunarstörf á unglingsárum en hóf skólanám hjá
Þorleifi Skaftasyni prófasti í Múla í Aðaldal haustið 1727.

Á unglingsárum var Skúli innanbúðarmaður hjá dönskum kaupmanni og kynntist þá
gildandi verslunarháttum. Kaupmaður kallaði oft til Skúla: „Vigtaðu rétt,
strákur“, en það þýddi að hann ætti að snuða viðskiptamennina, vigta laklega og
hafa þannig ranglega af fátækum mönnum. Er sagt að honum hafi runnið í skap og
strengt þess heit að verja kröftum sínum og lífi til þess að reka úr landi
einokunarkaupmenn og bæta verslun landsmanna og lífskjör.

Magnús faðir hans drukknaði í ársbyrjun 1728, þegar hann var að sækja rekavið,
en tveimur árum síðar giftist móðir Skúla séra Þorleifi, sem útskrifaði hann svo
með stúdentspróf 1731. Hann stundaði svo nám við háskólann í Kaupmannahöfn
1732-34 án þess þó að ljúka prófi.

Skúli sneri aftur til Íslands árið 1734 og varð sýslumaður í
Austur-Skaftafellssýslu. Það sumar vann hann sem landsskrifari fyrir Odd
Magnússon. Árið eftir var hann einnig settur yfir Vestur-Skaftafellssýslu. Skúli
var svo skipaður sýslumaður í Skagafjarðarsýslu 1737. Þar bjó hann fyrst í Gröf
á Höfðaströnd en lengst af á Stóru-Ökrum í Blönduhlíð.

Á fyrstu árum hans í embætti strönduðu hollenskar duggur í Skagafirði. Á þessum
tíma höfðu Danir einokun á verslun á Íslandi en er skipsmenn urðu uppvísir að
því að versla við landsmenn gerði sýslumaður skútuflökin upptæk ásamt farmi
þeirra. Sagt er að bærinn sem hann reisti á Ökrum og enn stendur að hluta hafi
verið gerður úr skútuviðnum.

Skúli hafði forsjá Hólastóls eftir að Steinn Jónsson biskup dó árið 1739 og þar
til Halldór Brynjólfsson tók við embætti 1746. Í úttektargerð kemur fram að hann
hafi unnið gott starf, skilað af sér betra búi en hann tók við, látið byggja upp
töluvert af húsum staðarins og útvegað nýtt letur til prentverksins, útvegað
lærðan prentara og látið prenta bæði sumar og vetur. Bjarni Halldórsson
sýslumaður á Þingeyrum var annar þeirra sem samdi úttektina en tveimur árum
seinna sneri hann þó við blaðinu og kærði Skúla fyrir vanskil. Á endanum var
Skúli þó hreinsaður af allri sök.

Skúli auðgaðist vel í Skagafirði og tókst á við einokunarkaupmenn. Til eru skjöl
í einkaskjalasafni hans þar sem fram kemur andúð hans á viðurlögum þeim sem sett
voru fyrir brot á lögunum um einokunarverslun. Hann kærði Pétur Ovesen, danska
kaupmanninn á Hofsósi, meðal annars fyrir að selja ónýtt járn og mjöl sem
blandað var mold, selja vöru hærra verði en leyft var og fleira. Urðu mikil
málaferli út af þessu og var Bjarni Halldórsson málsvari kaupmannsins en Skúli
hafði betur í málinu og aflaði þetta honum mikilla vinsælda meðal almennings.
Hann var mikill stórbokki og héraðsríkur en jafnframt gestrisinn og gjöfull við
þurfamenn og áhugamaður um framfarir, lét meðal annars smíða marga rokka og
vefstóla.

Árið 1749 var Kristjáni Drese landfógeta vikið úr embætti fyrir drykkjuskap,
sukk og sjóðþurrð og í desember sama ár var Skúli skipaður í hans stað, fyrstur
Íslendinga. Skúli fékk meðmæli Johans Pingels, amtmanns í embættið. Um það segir
hann sjálfur í ævisögu sinni: „Allir urðu forvirraðir, því áður höfðu þeir
þeinkt, að so illur djöfull sem landfógetinn gæti ómögulega verið íslenskur."
Hann fluttist suður sumarið 1750 og settist fyrst að á Bessastöðum.

Hann hóf þegar að berjast fyrir ýmsum framfaramálum og helst fyrir stofnun
framfarafélags sem skyldi standa að ýmsum umbótum í landbúnaðarmálum og iðnaði.
Hann vildi líka að Íslendingar eignuðust þilskip svo þeir gætu sótt á djúpmið.
Félagið Innréttingarnar var stofnað af Skúla ásamt íslenskum embættismönnum á
Þingvöllum 17. júlí 1751 til að vinna að viðreisn íslenskra landshaga.
Innréttingunum var valinn staður í Reykjavík og meðal annars þess vegna hefur
Skúli oft verið kallaður faðir Reykjavíkur. Þótt gengi Innréttinganna væri
misjafnt eins og margra aðra framfaramála sem Skúli lét til sín taka var hann
óþrjótandi baráttumaður fyrir framförum og var einn helsti boðberi
upplýsingastefnunnar á Íslandi.

Skúli var valdamesti maður landsins um áratuga skeið en átti oft í deilum, bæði
við aðra embættismenn og valdamenn og einnig við kaupmenn, einkum Hörmangara á
árunum kringum 1755 en þá var hungursneyð í landinu og Skúli lét brjóta upp
búðir kaupmanna og dreifa úr þeim matvælum sem þar voru til. Af þessu spruttu
málaferli en þetta varð ásamt öðru til þess að Hörmangarar misstu
einokunarverslunina úr höndum sér 1758.

Skúli fékk Viðey til ábúðar þegar hann varð landfógeti og bjó þar síðan.
Viðeyjarstofa var reist sem embættisbústaður á árunum 1753-55. Hann lét af
embætti fyrir aldurs sakir árið 1793 og lést ári síðar úti í Viðey. Hann er
grafinn í Viðey.

Kona Skúla var Steinunn Björnsdóttir prests í Görðum á Álftanesi. Á meðal barna
þeirra voru Jón Skúlason aðstoðarlandfógeti og Rannveig, kona Bjarna Pálssonar
landlæknis. Skúli er sagður hafa verið mjög trúrækinn.



https://is.wikipedia.org/wiki/Simpsonfj%C3%B6lskyldan

Simpson-fjölskyldan (enska The Simpsons) eru bandarískir teiknimyndaþættir eftir
Matt Groening. Þættirnir hófu feril sinn í sem stuttar teiknimyndir í Tracey
Ullman-þáttunum 1987 en urðu að 22 mínútna löngum þáttum sem voru sýndir á Fox í
Bandaríkjunum 1989. Þættirnir gera oft grín að bandarísku þjóðinni, sjálfum sér
eða öðrum sjónvarpsþáttum og kvikmyndum. Fjölskyldan samanstendur af bráða
fjölskylduföðurnum Homer Jay Simpson, skynsömu móðurinni Marjorie (Marge)
Simpson, prakkaranum Bartholomew (Bart) Jojo Simpson, hinni gáfuðu og feimnu
Lisu Marie Simpson og kornabarninu Margret (Maggie) Simpson. Fjölskyldan býr að
Evergreen Terrace 742 í Springfield. Á Íslandi var Simpsonfjölskyldan fyrst sýnd
í sjónvarpi 7. janúar árið 1991. Fyrstu árin voru þættirnir sýndir á RÚV, en
árið 1998 tók Stöð 2 þá til sýninga og hafa þeir verið sýndir þar síðan.

Matt Groening hafði áður gert teiknimyndasögur sem hétu Life in Hell og vöktu
þær athygli James L. Brooks sem vildi gera þær að innslögum í þætti Tracey
Ullman. Groening vissi ekki hvort að þættirnir um Life in Hell yrðu vinsælir,
þannig að á nokkrum mínútum teiknaði hann truflaða fjölskyldu og hafði ekki tíma
til þess að finna upp almennileg nöfn. Þess vegna nefndi hann persónurnar eftir
fjölskyldu sinni: Homer, Margret, Lisa og Maggie en ákvað að nú væri þetta of
augljós nöfn svo að hann nefndi strákinn Bart (stafarugl af enska orðinu brat
sem þýðir óþekktarormur). Fyrsti þátturinn fór í loftið 1987. Teiknimyndirnar
nutu mikilla vinsælda og 1989 komu Matt Groening, James L. Brooks og Sam Simon
saman og ákváðu að gera 30 mínútna langa þætti um Simpson-fjölskylduna. FOX
samdi um 13 þætti og átti að sýna fyrsta þáttinn (Some Enchanted Evening) í
október. Þátturinn þótti hins vegar svo lélegur að yfirmenn FOX frestuðu
frumsýningu hans og létu David Silverman, einn af teiknurunum, hreingera
þáttinn. Þeir byrjuðu á Simpsons Roasting on an Open Fire, sem var frumsýndur
17. desember 1989 og sýndu Some Enchanted Evening seinast í þáttaröðinni, um
vorið 1990.

Eftir vinsældir fyrstu þáttaraðarinnar vildi FOX semja um fleiri þáttaraðir. Nú
þurfti að ráða nýja teiknara og höfunda til að ná þeim fjölda þátta sem FOX
vildi. Í þriðju þáttaröð urðu AL Jean og Mike Reiss, gamalreyndir
Simpsons-höfundar, þáttastjórnendur og framkvæmdastjórar. Árið 1992 hætti
Klasky-Csupo-fyrirtæknið að stjórna teiknivinnslu þáttanna svo að ráða þurfti
nýtt fyrirtæki. Fyrir valinu varð Film Roman og vinnur við þættina enn þann dag
í dag. AL Jean og Mike Reiss hættu eftir fjórðu þáttaröðina ásamt mörgum öðrum
rithöfundum út af álaginu en AL Jean og Mike Reiss voru að byrja að vinna að
nýjum teiknimyndaþætti: The Critic. David Mirkin var ráðinn 1993 eftirmaður
þeirra og þurfti að ráða nýja rithöfunda, þ.á m. David X. Cohen (einn af
höfundum Futurama-þáttanna (1999 - 2004)). David Mirkin vann að fimmtu og sjöttu
þáttaröðinni og eftirmenn hans voru gamlir Simpsons-höfundar, Bill Oakley og
Josh Weinstein, og unnu þeir við sjöundu og áttundu þáttaröðina. Annar
Simpsons-höfundur, Mike Scully, tók við Oakley og Weinstein og vann við
þáttaraðir 9 til 12, en aðdáendum þáttanna var illa við stjórnartíð Mikes
Scully. Á eftir honum tók Al Jean við þrettándu þáttaröð og vinnur enn við
þættina.

Dan og Julie unnu við Tracey Ullman þættina og Matt var neyddur að nota þau.
Síðan voru Nancy Cartwright og Yeardly Smith valdar til verksins. Harry Shearer
var ekki ráðinn fyrr en í fyrstu þáttaröðinni. Hank var gestaleikari þangað til
í 3. þáttaröð.

Síðan koma oft fram frægir gestaleikarar og listinn er yfir hundrað en helstu
eru: Joe Montagna (Fat Tony); Albert Brooks (ýmsar persónur); Kelsey Grammer
(Sideshow Bob); Phil Hartman (Lionel Hutz og Troy McClure (1990-98)) og Jon
Lovitz (ýmsar persónur en oftast Artie Ziff).

Simpson-fjölskyldan var lengi vel teiknuð og hreyfð á gamla mátann (1989-2002) -
tækni sem kallast Cel Animation. Fyrst eru samin handrit og þau endurskrifuð
oft. Síðan gerir teiknimyndaleikstjórinn myndasögu út frá handritunum. Síðan
talsetja leikararnir og leikstjórinn og teiknararnir hlusta á spólu með hljóðinu
og búa til Animatic sem grófhreyfð teiknimynd. Síðan senda þeir þennan animatic
ásamt leiðbeiningum til Suður-Kóreu þar sem þættirnir eru fullkláraðir á glærur
sem kallast cel. Oftast eru 2-3 glærur fyrir einn ramma (persóna, persóna 2 og
bakgrunnur). Síðan taka þeir þetta upp á upptökuvél og koma hreyfingunum saman.
Síðan er þetta sent til Bandaríkjanna og þeir fínnpússa þáttinn, klára að stilla
hljóðbrellurnar og raddsetninguna og koma honum í loftið. Þetta ferli tekur 9
mánuði. Árið 2002 byrjuðu þeir að lita þættina í tölvu en nú eru þeir eingöngu
unnir í tölvu því að enginn kann þessa tækni lengur. Helstu leikstjórarnir eru
David Silverman, Mark Kirkland, Jim Reardon, Rich Moore, Wes Archer og Nancy
Kruse.

Yfir 20 rithöfundar vinna við Simpsons. Hver og einn rithöfundur sendir oftast
inn handrit eða hugmynd að þætti. Handritið er síðan endurritað af öllum ef þess
þarf, stundum bætast við bráðfyndnir brandarar sem ekki voru í upphaflega
handritinu. Stundum stingur einhver upp á sögu en er ekki við til að skrifa
handritið, þannig að annar rithöfundur fær söguna. Kímnin er aðallega svört og
oft eru daglegir hlutir ýktir og þeir skopstæla oft fréttir, sjónvarpsþætti,
kvikmyndir eða stjórnmál. Helstu rithöfundarnir eru John Swartzwelder, Ian
Maxton-Graham, Ron Hauge, George Meyer og Jon Vitti.



https://is.wikipedia.org/wiki/Si%C3%B0askiptin

Siðaskiptin (eða siðbótin) voru trúskipti sem áttu sér stað í nokkrum kristnum
löndum Evrópu á 16. öld frá kaþólskri trú til mótmælendatrúar af einhverju tagi.
Upphaf siðaskiptanna er miðað við það þegar Marteinn Lúther festi skjal með 95
greinum á kirkjudyrnar á hallarkirkju Wittenbergkastala 31. október 1517. Lúther
vildi siðbót innan kirkjunnar og barðist meðal annars gegn sölu aflátsbréfa sem
notuð var til að fjármagna framkvæmdir í Róm. Aðrir siðbótarmenn eins og Ulrich
Zwingli og Jóhann Kalvín fylgdu fordæmi Lúthers. Þeir réðust gegn mörgum af
grundvallarkenningum kaþólsku kirkjunnar eins og trúnni á hreinsunareldinn,
sérdæmingu, tilbeiðslu Maríu og trúna á milligöngu dýrlinga, flest sakramentin,
kröfunni um skírlífi kirkjunnar þjóna og vald páfa.

Helstu siðbótarhreyfingarnar sem fram komu á þessum tíma voru lútherstrú,
reformerta kirkjan/kalvínismi/öldungakirkjan og anabaptistar. Ensku siðaskiptin
voru sérstök atburðarás í Englandi á sama tíma sem leiddi til stofnunar ensku
biskupakirkjunnar sem er kennilega nauðalík kaþólsku kirkjunni, enda tilgangur
hennar fyrst og fremst sá að gera Englandskonung höfuð kirkjunnar í stað páfa.

Siðaskiptahreyfingin leiddi til uppreisna bænda og borgara víða í Þýskalandi,
Frakklandi og Sviss gegn kirkjuvaldinu. Siðbótarhreyfingin tengdist þannig
róttækum pólitískum hugmyndum um jafnrétti og andstöðu við yfirvaldið. Aðrir
siðbótarmenn, eins og Lúther, fordæmdu þessar uppreisnir og studdu yfirvaldið
(vildu t.d. halda í stétt biskupa innan mótmælendakirkjunnar). Margir þýskir
furstar tóku siðbótarhreyfingunni fagnandi og konungar Danmerkur og Svíþjóðar
tóku upp mótmælendatrú í ríkjum sínum.

Siðaskiptin leiddu til fjölda trúarbragðastyrjalda í Evrópu, en þau náðu hátindi
sínum í Þrjátíu ára stríðinu 1618-1648. Viðbrögð kaþólsku kirkjunnar við
siðaskiptunum voru gagnsiðbótin.



https://is.wikipedia.org/wiki/Saxland

Saxland (þýska: Freistaat Sachsen; sorbíska: Swobodny stat Sakska) er tíunda
stærsta sambandsland Þýskalands með 18.420 km². Það er að sama skapi það
sambandsland sem nær lengst til austurs. Í Saxlandi búa 4 milljónir manna (30.
september 2014) og er þetta því sjötta fjölmennasta sambandsland Þýskalands.
Höfuðborgin er Dresden. Meðal markverðra náttúrufyrirbæra í Saxlandi má nefna
fljótið Saxelfi, fjallgarðinn Erzfjöll (Erzgebirge) og klettamyndirnar í
Saxlenska Sviss (Sächsiche Schweiz).

Saxland liggur austast í Þýskalandi og á löng landamæri að Tékklandi, en einnig
að Póllandi. Fyrir norðan er sambandslandið Brandenborg, fyrir norðvestan er
Sachsen-Anhalt og fyrir vestan eru Þýringaland (Thüringen) og Bæjaraland.

Fáni Saxlands samanstendur af tveimur láréttum röndum, hvíta að ofan og græna að
neðan. Skjaldarmerkið samanstendur af svörtum og gulum röndum með grænni
þverrönd yfir. Gulu og svörtu rendurnar eru upprunnar frá Askaníer-ættinni á 12.
öld. Grænu þverröndinni var bætt við 1260. Þegar Askaníer-ættin dó út yfirtók
markgreifinn frá Meissen þetta tákn og hefur það haldist síðan.

Orðið Sachsen er upprunni af germanska ættbálknum saxa. Orðið saxi er dregið af
gamla germanska orðinu sahs, sem merkir sverð eða langur hnífur (sbr. að saxa á
íslensku).

Saxland var áður fyrr víðáttumikið svæði í norðurhluta núverandi Þýskalands. Það
var Karlamagnús sem hertók mestan hluta svæðisins síðla á 8. öld og í upphafi
þeirrar níundu. Svæðið sem myndar núverandi Saxland var þó ekki að fullu numið
af germönum fyrr en með landnáminu mikla á 12. öld. Enn í dag býr slavneskur
minnihluti í héraðinu. Flest bæja- og borgarheiti þar eru slavnesk að uppruna.
Aðalvaldaættin í héraðinu var Askaníer-ættin. Furstinn í Saxlandi var kjörfursti
í þýska ríkinu. 1485 klofnuðu héruðin Saxland og Þýringaland í tvö eigin héruð.
Í 30 ára stríðinu á 17. öld var nær allt héraðið eyðilagt, en náði sér
furðufljótt sökum mikilla auðlinda. Saxland var það hérað í Þýskalandi þar sem
námugröftur var sem mestur, aðallega í Erzfjöllum (Erz merkir málmgrýti á
þýsku). 1806 barðist Saxland við hlið Prússlands gegn Napoleon, en þýsku
herirnir biðu mikinn ósigur við Jena og Auerstedt í þjóðarbardaganum mikla
(Völkerschlacht). 1813 átti sér stað stórorrustan við Leipig er sameinaðir herir
lögðu aftur til atlögu við Napoleon. Að þessu sinni sigruðu þýsku herirnir og í
framhaldið af því voru Frakkar hraktir úr þýskum löndum. Saxar höfðu hins vegar
stutt Napoleon síðustu tvö árin. 1815 kom til tals á Vínarfundinum að leysa
Saxland algerlega upp sökum stuðnings saxa við Napoleon. Að lokum var fallist á
að Prússland fengi 3/5 af landsvæði Saxlands, sem við það breyttist í núverandi
landsvæði. Sachsen var þá konungsríki. Sachsen var einnig vagga þýskrar
iðnbyltingar á 19. öld. 1866 gekk Saxland til liðs við Austurríki í stríði gegn
Prússlandi, en tapaði. Saxland varð þannig hluti af Norðurþýska sambandinu undir
forystu Prússlands. Þegar Þýskaland tapaði í heimstyrjöldinni fyrri ákvað
Friedrich August III konungur Saxlands að afþakka. Konungsríkið var leyst upp og
þess í stað var lýðveldi myndað með eigin stjórn (Freistaat Sachsen). Við lok
heimstyrjaldarinnar síðari var Saxland hernumið af Sovétmönnum og 1949 varð það
því hluti af Austur-Þýskalandi. 1952 leysti stjórnin í Austur-Berlín Saxland upp
og var því skipt upp í þrjú héruð. 1990 var Þýskaland sameinað aftur og varð
Saxland þá að sambandslandi.



https://is.wikipedia.org/wiki/Samfylkingin

Samfylkingin er íslenskur stjórnmálaflokkur sem kennir sig við jafnaðarstefnu.
Flokkurinn var stofnaður árið 2000 sem samruni fjögurra flokka til þess að vinna
sem mótvægisafl við Sjálfstæðisflokkinn. Samfylkingin hefur frá stofnun almennt
verið næst stærsti flokkur landsins ef litið er til kjörfylgis til þings og
sveitarstjórna auk skráðra flokksmanna.

Flokkurinn staðsetur sig vinstra megin við miðju og eru þrjú grunnígildi hans
jafnaðarstefna, félagshyggja og kvenfrelsi.

Formaður flokksins frá 31. október 2016 er Logi Már Einarsson, fyrrverandi
varaformaður. Hann tók við eftir að Oddný G. Harðardóttir sagði sig frá embætti
eftir sögulegt afhroð flokksins í Alþingiskosningunum 29. október 2016.

Samfylkingin hefur myndað þrjár ríkisstjórnir og veitt tveimur þeirra forystu.
Auk þess hafa þrír borgarstjórar Reykjavíkur komið úr röðum Samfylkingarinnar og
er flokkurinn sá stærsti í borgarstjórn.

Ólíkt hinum Norðurlöndunum var enginn stór jafnaðarmannaflokkur starfandi á
Íslandi mestalla 20. öldina heldur voru vinstri menn klofnir í smærri flokka.
Hugmyndir um sameiningu vinstri manna í einn flokk sem gæti keppt við
Sjálfstæðisflokkinn í fylgi voru þó ávallt lífseigar og í nafni þeirra var
gjarnan stofnað til sérstakra klofningsframboða úr eldri flokkum sem áttu að ná
fram þessu markmiði. Síðasta slíka framboðið var Þjóðvaki sem stofnaður var 1994
í því yfirlýsta markmiði að sameina íslenska jafnaðarmenn. Í kjölfar
alþingiskosninganna 1995 fór umræða um mögulega samfylkingu af stað fyrir
alvöru. Alþýðuflokkurinn var þá kominn í stjórnarandstöðu ásamt hinum vinstri
flokkunum og vel heppnað sameiginlegt framboð vinstri manna og
Framsóknarflokksins í sveitastjórnarkosningunum í Reykjavík 1994 og 1998 undir
merkjum R-listans virkaði sem hvati á sameiningarviðræður.

Innan Alþýðuflokks og Þjóðvaka var stuðningur við sameiningu hvað mestur.
Haustið 1996 voru þingflokkar þessara flokka sameinaðir undir nafninu
„þingflokkur jafnaðarmanna“. Raunar gengu þrír af fjórum þingmönnum Þjóðvaka
síðan aftur í Alþýðuflokkinn, Jóhanna Sigurðardóttir formaður Þjóðvaka var ein
eftir. Þjóðvaki tók þannig ekki þátt í Samfylkingunni sem flokkur en Jóhanna
gerði það sem einstaklingur. Í nóvember 1997 var haldinn flokksstjórnarfundur
hjá Alþýðuflokknum og landsfundir hjá Kvennalista og Alþýðubandalagi um það
hvort að hefja ætti sameiningarviðræður. Allir flokkarnir samþykktu það að
gengið skyldi til viðræðna en mismikil eindrægni var í þeirri afstöðu milli
flokka.

Alþýðuflokkurinn lýsti yfir afdráttarlausum stuðningi við sameiningarviðræður.
Innan Kvennalistans var áherslumunur á milli kynslóða þar sem yngri kynslóðin
reyndist tilbúnari til þátttöku í mögulegri samfylkingu en margar fyrrverandi og
þáverandi þingkonur flokksins voru andvígar, meðal annars á þeirri forsendu að
Kvennalistinn hafi verið hugsaður sem óháður hefðbundnum stjórnmálaöflum en með
samfylkingu væri verið að skilgreina hann sem vinstri félagshyggjuflokk.
Niðurstaðan varð að samþykkt var að ganga til sameiningarviðræðna með 36
atkvæðum gegn 18, í kjölfarið sögðu nokkrar af þeim konum sem höfðu verið
andvígar sig úr flokknum. Það var í Alþýðubandalaginu sem að andstaðan reyndist
hvað hörðust. Málefnaágreiningur réði þar mestu, margir óttuðust að flokkurinn
væri að fórna hefðbundnum stefnumálum sínum og færast of langt til hægri með því
að sameinast Alþýðuflokki en þessir tveir flokkar höfðu að ýmsu leyti ólíka
stefnu. Alþýðuflokkurinn var t.d. jákvæðari gagnvart Atlantshafsbandalaginu og
mögulegri aðild Íslands að Evrópusambandinu en Alþýðubandalagið. Af þessum sökum
sögðu þrír þingmenn Alþýðubandalagsins sig úr flokknum og stofnuðu eigin vinstri
flokk - Vinstri hreyfinguna -grænt framboð - sem skyldi leggja meiri áherslu á
hefðbundnari vinstri gildi auk umhverfismála.

Samfylkingin bauð fram í fyrsta skipti í alþingiskosningunum 1999 sem
kosningabandalag. Margrét Frímannsdóttir, þáverandi formaður Alþýðubandalags,
gegndi þá hlutverki talsmanns. Flokkurinn hlaut þá 26,8% atkvæða sem var hæsta
hlutfall atkvæða sem að vinstri flokkur hafði fengið í áratugi en þó 11% lægra
en flokkarnir fjórir höfðu fengið samanlagt í kosningunum 1995. Vinstri grænir
fengu 9,1% í sömu kosningum. Stofnfundur Samfylkingarinnar var haldinn 5. - 6.
maí 2000 og varð hún þá að formlegum flokki, fyrsti formaðurinn var kjörinn
Össur Skarphéðinsson.

Fyrir alþingiskosningarnar 2003 tók Ingibjörg Sólrún Gísladóttir, þáverandi
borgarstjóri í Reykjavík, sæti á lista flokksins í Reykjavíkurkjördæmi norður
þrátt fyrir að hafa lýst því yfir eftir borgarstjórnarkosningarnar 2002 að hún
væri ekki á leið í þingframboð. Þetta vakti hörð viðbrögð samstarfsflokka
Samfylkingarinnar í R-listanum sem kröfðust þess að hún viki úr stóli
borgarstjóra. Í kjölfarið var hún titluð „forsætisráðherraefni“ flokksins fyrir
kosningarnar og ræða sem hún hélt í Borgarnesi 9. febrúar 2003 varð eitt helsta
deilumál baráttunar en þar spurði hún að því hvort að lögregluaðgerðir og
skattarannsóknir gagnvart Baugi og Jóni Ólafssyni væru mögulega sprottnar af
persónulegri óvild Davíðs Oddssonar í garð einstakra athafnamanna. Í kosningunum
bætti flokkurinn við sig nokkru fylgi, fékk flest atkvæði í tveimur kjördæmum og
vantaði þá aðeins tvö sæti til að ná Sjálfstæðisflokknum.

Meginstefna Samfylkingarinnar er jöfnuður, sjálfbærni og friður. Flokkurinn sér
hlutverk stjórnvalda að koma fram við almenning af virðingu og æta jafnræðis í
samfélagi þar sem allir einstaklingar geta notið hæfileika sinni á eigin
forsendum. Samfylkingin vill tryggja að íslenskt samfélag geti tryggt sambærileg
lífsgæði og eru í nágrannalöndunum og sé nútímalegt og framsækið. Nýting
auðlinda á að vera sjálfbær og umhverfisvæn. Íslensk utanríkisstefna á að
tryggja náin samskipti við umheimin og stuðla að auknum jöfnuði, sjálfbærni í
notkun auðlinda og virðingu fyrir umhverfinu á heimsvísu.

Æðsta stjórn Samfylkingarinnar er landsfundur flokksins sem haldinn er á tveggja
ára fresti og hefur hann vald yfir stefnumál, lög og starf hennar. Á milli
landsfunda fer flokksstjórn sem kosin er á landsfundi með æðsta vald flokksins.
Innan stjórnarinnar er formaður, varaformaður, ritari, gjaldkeri,
þingflokksformaður, formaður sveitarstjórnarráðs og formaður framkvæmdastjórnar.
Innan flokksins eru 57 aðildarfélög og auk þeirra eru 17 aðildarfélög innan
ungliðahreyfingar flokksins, Ungra jafnaðarmanna. Aðildarfélögin skipa fulltrúa
á landsfund sem hafa atkvæðarétt á ályktunum, stefnubreytingum og lagabreytingum
sem samþykktar eru. Formaður og varaformaður eru hinsvegar kosnir af öllum
félögum flokksins og er Samfylkingin einn flokka á Íslandi til þess að opna
kosningu formanns til allra flokksmanna.

Samfylking bauð sig fram í eigin nafni í 10 sveitarfélögum í
sveitarstjórnarkosningunum 2002. Fjórum árum síðar bauð hún fram í 15
sveitarfélögum og hefur haldið framboðum þar síðan. Flokksmenn Samfylkingarinnar
hafa hinsvegar tekið þátt í sameiginlegum listum í ýmsum sveitarfélögum, þar á
meðal í Reykjavíkurlistanum og Í-listanum á Ísafirði. Samfylkingin var lengi
stærsti flokkurinn í Hafnarfirði og var með hreinan meirihluta á árunum 2002 til
2010. Samfylkingin er stærsti flokkurinn í borgarstjórn með 5 borgarfulltrúa og
leiðir þar meirihluta.



https://is.wikipedia.org/wiki/Rep%C3%BAblikanaflokkurinn

Repúblikanaflokkurinn (e. Republican Party, gengur oft undir skammstöfuninni GOP
fyrir Grand Old Party) er stjórnmálaflokkur í Bandaríkjunum og annar tveggja
stórra flokka þar í landi, hinn mun vera Demókrataflokkurinn. Af þeim tveimur er
Repúblikanaflokkurinn talinn íhaldssamari en það má rekja til þess að í gegnum
tíðina hefur flokkurinn stutt afskiptalausa auðvaldsstefnu, lága skatta og
íhaldssöm gildi. Opinbert kennimerki flokksins er fíll og rekja má uppruna þess
til ársins 1874 þegar Thomas Nast birti skopmynd af samskiptum tveimur stærstu
flokkanna en fíll lék þar hlutverk repúblikana.

Flokkurinn var stofnaður árið 1854 í Ripon í Wisconsin til þess að berjast gegn
útbreiðslu þrælahalds og stuðla að nútímavæðingu Bandaríkjanna. Flokkurinn
samanstóð aðallega af fyrrum Viggum (e. Whig party) en sá flokkur hafði leyst
upp vegna deilna innan flokksins. Hann var ótengdur nafna sínum Demókratíska
Repúblikanaflokkinum sem Demókrataflokkurinn á rætur sínar að rekja til. Í
byrjun var flokkurinn aðallega bundinn við miðvesturríkin og barðist hann gegn
því að þrælahald breiddist út til vesturríkjanna. Áhrif flokksins jukust í
miðvesturríkjunum og breiddust út til norðurs og árið 1856 völdu þeir sinn
fyrsta forsetaframbjóðanda, það var John C. Fremont landkönnuður. Abraham
Lincoln varð hins vegar fyrsti frambjóðandi flokksins sem var kjörinn forseti
Bandaríkjanna, það var árið 1861. Hingað til hafa repúblikanar átt 18 forseta, á
meðal þeirra þekktustu, fyrir utan Lincoln, eru James Garfield, Theodore
Roosevelt, Dwight D. Eisenhower, Richard M. Nixon, Ronald Reagan og George W.
Bush. Frá stofnun og fram yfir miðja 20. öld var flokkurinn sterkastur í
norðausturríkjunum, miðvesturríkjunum og á vesturströndinni á meðan demókratar
voru ósigrandi í suðrinu. Á síðustu áratugum hefur þetta algjörlega snúist við,
repúblikanar sækja langmest fylgi sitt til suðurs á meðan demókratar sækja sitt
aðallega til miðvestur- og norðurríkjanna.

Upphaflegu stofnendur flokksins vildu ekki viðurkenna rétt ríkja til að stunda
þrælahald en í dag styður flokkurinn helstu baráttumál ríkja gegn
ríkisstjórninni og er á móti því að ríkisstjórnin ráði málum sem hafa í gegnum
tíðina verið hlutverk ríkjanna sjálfra að ráða, svo sem menntamál. Repúblikanar
vilja hafa skatta lága til að örva efnahaginn og eru almennt á móti því að
ríkisstjórnin komi reglu á efnahaginn. Flestir meðlimir flokksins eru þó
fylgjandi því að ríkisstjórnin setji reglur þegar kemur að einkalífi fólks í
málum sem koma efnahagslegu frelsi ekki við, líkt og fóstureyðingum. Þó er
flokkurinn almennt ekki fylgjandi því að setja reglur þegar kemur að byssueign.
Repúblikanar eru líklegri til að styðja skipulagðar bænastundir í skólahaldi og
vera á móti lögleiðingu jafnra réttinda samkynhneigðra. Utanríkisstefna
repúblikana hefur í gegnum tíðina verið sú að hafa vernda land og þjóð og óvægni
þegar kemur að hagsmunum þjóðaröryggis þrátt fyrir mótstöðu alþjóðasamfélagsins.



https://is.wikipedia.org/wiki/P%C3%B3lsk-lith%C3%A1%C3%ADska_samveldi%C3%B0

Pólsk-litháíska samveldið, líka þekkt sem Fyrsta lýðveldið eða Tvíþjóðaveldið
(pólska: Pierwsza Rzeczpospolita eða Rzeczpospolita Obojga Narodów; litháíska:
Abiejų tautų respublika) var stórveldi í Evrópu á 17. öld. Það var þjóðveldi
aðalsmanna sem byggði á hálfgerðu lénsskipulagi og var myndað með
Lublinsambandinu 1. júlí 1569 þar sem Konungsríkið Pólland og Stórfurstadæmið
Litháen sameinuðust í eitt ríki. Það varði í þessari mynd þar til því var skipt
upp í þremur áföngum af Prússlandi, Rússlandi og ríki Habsborgara á síðari hluta
18. aldar. Árið 1795 var það ekki lengur til á landakortum.

Samveldið var framhald á Pólsk-litháíska bandalaginu frá Krewo-konungssambandinu
árið 1385 þar sem Jogaila, stórfursti af Litháen, og Jadwiga Póllandsdrottning,
gengu í hjónaband.

Pólsk-litháíska samveldið náði ekki aðeins yfir þau lönd sem í dag teljast til
Póllands og Litháen, heldur einnig yfir Hvíta-Rússland og Lettland, stóran hluta
þess sem í dag eru Eistland og Úkraína og hluta af því sem nú er vesturhluti
Rússlands (Kalíníngrad og Smolensk).



https://is.wikipedia.org/wiki/Nikola_Tesla

Nikola Tesla (10. júlí 1856 í Smiljan í Króatíu – 7. janúar 1943 í Manhattan,
New York) var serbnesk-bandarískur uppfinningamaður, eðlisfræðingur, véla- og
rafmagnsverkfræðingur. Uppfinningar hans og kennileg verk eru undirstaða
riðstraumskerfa. Á meðal uppfinninga hans eru útvarpið, fjölfasaafldreifikerfið
og riðstraumsmótorar sem stuðluðu að iðnbyltingunni síðari. SI-mælieining
segulstyrks, tesla, er nefnd í höfuðið á honum.

Nikola Tesla fæddist árið 1856 þann 10. júlí. Hann fæddist í þorpinu Smiljan í
Króatíu ásamt þremur systrum sínum og bróður. Tesla kom af serbneskum ættum.
Faðir hans, séra Milutin Tesla, og móðir hans, Djuka Mandic, voru bæði frá
Serbíu.

Eftir grunnnám í Karlovac í Króatíu fór Tesla í háskólanám í Graz í Austurríki
árið 1875 að læra það sem hann dáði mest, rafmagnsverkfræði. Tesla var
bráðgáfaður nemandi og var þekktur þar fyrir að reita kennarana til reiði með
efasemdum sínum um efnið. Tesla var þá helst mótfallinn því að eina leið til að
skila raforku væri jafnstraumur. Tesla var þeirrar skoðunar að jafnstraumur væri
ekki nógu góð leið til að skila raforku þá aðallega út af stuttu vegalengdina
sem raforkan skilaði sér. Tesla var viss um að betri leið væri til. Tesla hugaði
því mikið að riðstraumskenningum og var mikill áhugamaður þess fyrirbæris. En
riðstraumur var þá draumahugmynd í vísindaheiminum sem margir hverjir höfðu ekki
mikla trú á að yrði að veruleika.

Í miðri háskólagöngu sinni í Austurríki veiktist faðir hans og Tesla fór heim.
Stuttu síðar lést hann og Tesla fór aldrei aftur til Austurríkis í skólann.

Tesla var í fjárhagsvandamálum og fékk sér því vinnu í Búdapest í Ungverjalandi
í fyrirtæki sem sérhæfði sig í símskeytum. Tesla örvænti mikið menntunarleysi
sitt en hélt þó enn í draum sinn að verða frumkvöðull í rafmagnsverkfræði. En á
meðan Tesla var í Búdapest fékk hann hugmyndir um segulsvið sem snerist og
byrjaði að þróa spanvél sem seinna myndi gefa tækifæri á nýtingu riðstraums.

Árið 1882 fékk hann starf við að betrumbæta rafmagnstækjabúnað í Parísarborg.
Hann skaraði þar fram úr, varð þekktur sem verkfræðingur og smíðaði sína fyrstu
spanvél. Sama ár fór Tesla heim frá Frakklandi í flýti til rúmliggjandi móður
sinnar. Eftir andlát hennar veiktist Tesla en náði bata þremur vikum seinna.

Árið 1884 hélt hann för sinni til New York eftir að hafa verið boðið vinnu þar
frá Thomas Edison. Þar átti Tesla að vinna við að betrumbæta og endurhanna vélar
Edisons. Edison bauð Tesla 50.000 dala bónus fyrir að endurbæta jafnstraumsrafal
Edisons. Tesla var ekki hrifinn af tækjabúnaði sem studdist við jafnstraum en
vann samt sem áður hörðum höndum að öllu sem Edison lagði fyrir hann. Tesla
ætlaði að nota peninginn til að opna sitt eigið fyrirtæki þar sem hann gæti
einbeitt sér að sínum eigin uppfinningum. Tesla stóð við sinn hluta samningsins
en Edison borgaði honum ekki. Tesla sagði upp hjá Edison og stofnaði sitt eigið
fyrirtæki. Fyrirtækið sérhæfði sig í ljósum og Tesla fann upp betri ljós en áður
voru þekkt og Tesla fékk einkaleyfi á þeim. Ekki leið á löngu þangað til
fjárfestar fyrirtækisins létu Tesla fara og hann varð aftur atvinnulaus. Frá
1886 til 1887 vann hann sem verkamaður og hugaði að uppfinningunum í frítíma
sínum.

Árið 1887 þegar Tesla var búinn að útfæra sína fyrstu riðstraumsvél og kynna
hana kom George Westinghouse, helsti samkeppnisaðili Edisons á þeim tíma, og
keypti einkaleyfið af Tesla og fékk hann í vinnu hjá sér. Mikil samkeppni í
viðskiptum braust út á milli jafnstraumskerfum Edisons og riðstraumskerfum Tesla
og Westinghouse en Tesla og Westinghouse höfðu betur í samkeppninni.

Fljótlega opnaði Tesla sína eigin rannsóknarstofu þar sem hann gat unnið að
uppfinningum sínum. Til að stilla ró fólks á riðstraumsnotkun, hélt hann
sýningar á rannsóknarstofu sinni þar sem hann kveikti ljós þráðlaust með því að
láta rafmagn leika um líkama sinn. Árið 1891 fann hann upp „Tesla coil“ en það
hefur mikið verið notað í útvörpum, sjónvörpum og fleira.

Árið 1893 fengust Tesla og Westinghouse til þess að sjá um lýsinguna á stórhátíð
í Chicago. Það tókst svo vel hjá þeim að allir urðu sannfærðir um að
riðstraumskerfi Tesla væri framtíðin, brátt voru einungis riðstraumskerfi um
allt land. Árangurinn varð til þess að þeir fengu samning við að virkja
Niagara-fossa en ekki Edison. Virkjunin flutti rafmagn rúma 35 kílómetra til
Buffalo. Rafmagn var þá venjulegur hlutur á öllum heimilum þökk sé Tesla.

Árið 1899 fór Tesla til Austur-Colorado og smíðaði þar rannsóknarstofu með stóru
járnmastri. Þar byrjaði hann að huga að flutningi rafmagns þráðlaust. Í Colorado
var kjörin loftlagsaðstaða fyrir ragmagnstilraunir auk þess sem Tesla fékk þar
fría orku. Tesla hafði hugsað sér að nota yfirborð jarðar og lofthjúp hennar sem
leiðara og senda orku hvert sem er á jörðinni. Í einni tilraun sinni í Colorado
hlóð Tesla tíu milljón voltum í jörðina og straumurinn fluttist í gegnum alla
jörðina og til baka í mastrið. Straumurinn braust út úr járnmastri Tesla sem 40
metra löng bogadregin elding. Þessi elding er enn stærsta elding sem gerð hefur
verið af manna höndum. Þessi tilraun varð til þess að orkurafallinn sem hann
fékk orku frá brann upp og hann fékk ekki lengur fría orku.

Tesla fluttist aftur til New York og valdi samskiptaflutning sem aðalverkefni
sitt frekar en raforkuflutning. Westinghouse styrkti ekki Tesla en J. P. Morgan
veitti honum heimild til að byggja sér nýtt aðsetur á Long Island en Morgan var
auðugasti maður Bandaríkjanna þá. Tesla fór að vinna í byggingu á stærri og
vandaðari útgáfu af rannsóknarstofunni í Colorado, nefnt Wardenclyffe. Tesla
ætlaði sér að nota Wardenclyffe-turninn sem útvarpssendi en hann vonaðist einnig
til þess að nýta hann til orkudreifingar einn daginn. Það var hætt við verkefnið
seinna vegna fjárhagsvandamála.

Nokkrum árum seinna komst Guglielmo Marconi í fjölmiðlana fyrir að finna upp
útvarpið. Hugmyndin hans var sú nákvæmlega sama og Tesla hafði kynnt áður þegar
ákveðið var að byggja Wardenclyffe. Marconi sagðist ekki hafa kynnst því sem
Tesla hafi gefið frá sér og eignaði sér heiðurinn á útvarpinu. Tesla kærði
Marconi, vann það mál og er nú þekktur sem uppfinningamaður útvarpsins.

Árið 1917 hlaut hann Edison orðuna en það var hæstvirtasta orða sem æðsta
stofnun rafmagnsverkfræðinga í Bandaríkjunum gat veitt.

7. janúar 1943 lést Nikola Tesla úr hjartaáfalli á hótelherbergi í Manhattan í
New York. Þrátt fyrir að hafa selt einkaleyfi sitt á riðstraumskerfum sínum, dó
hann skuldugur. Í gögnum sem fundust eftir dauða hans var að finna upplýsingar
um gereyðingarvopn sem hann hafði unnið að í nokkur ár.



https://is.wikipedia.org/wiki/Nifteind

Nifteind er þungeind með enga rafhleðslu og massa upp á 939,6 MeV/c² (1,6749 x
10-27 kg, rétt meiri en róteind). Spuni hennar er ½ og hún flokkast því til
fermíeinda.

Kjarni allra frumeinda samanstendur af róteinda og nifteindum (fyrir utan
algengustu samsætu vetnis, sem að samanstendur ef einungis einni róteind).
Nifteind og róteind kallast kjarneindir. Mismunurinn á massa- og sætistölu
frumeindar ( A − Z {\displaystyle A-Z} ) gefur fjölda nifteinda í kjarnanum.

Fyrir utan kjarnann eru nifteindir óstöðugar og hafa meðallíftíma upp á 866
sekúndur (um 15 mínútur). Þær hrörna, með því að gefa frá sér rafeind og
andfiseind, yfir í róteind. Nifteindir í þessu óstöðuga formi eru kallaðar
frjálsar nifteindir. Þetta sama hrörnunarferli (betahrörnun) gerist einnig í
sumum kjörnum. Eindir innan kjarnans sveiflast á milli nifteinda og róteinda,
sem að breytast í hvor aðra við útgeislun og ísog á píeindum. Nifteind er
flokkuð sem þungeind og samanstendur af tveimur niður kvörkum og einum upp
kvark. Jafngildi nifteindar í andefni er andnifteind.

Sá eiginleiki nifteinda sem skilur þær frá öðrum algengum öreindum er sú
staðreynd að þær hafa enga hleðslu. Þessi eiginleiki seinkaði uppgötvun þeirra,
gerir þær mjög gegnsmjúgandi, gerir það ókleift að athuga þær beint, og gerir
þær mjög mikilvægar sem aðili í kjarnabreytingu.

Þrátt fyrir að frumeindir í eðlilegu ástandi eru líka hleðslulausar, eru þær
tíuþúsund sinnum stærri en nifteind og samanstanda af flóknu kerfi neikvætt
hlaðinna rafeinda, sem að eru dreifðar utan um jákvætt hlaðinn kjarna. Hlaðnar
öreindir (eins og til dæmis róteindir, rafeindir og alfaeindir) og
rafsegulgeislun (eins og til dæmis gammageislar) tapa orku er þær fara í gegnum
efni. Þau beita rafkröftum sem að jóna frumeindirnar sem að þau fara í gegnum.
Orkan sem að er tekin af þessari jónun jafngildir orkunni sem að tapast af
hlöðnu eindinni, sem að hægist, eða af gammageislanum, sem að er gleypt.
Nifteindin, hins vegar, er ósnert af slíkum kröftum; einu kraftarnir sem að hafa
áhrif á hana eru sterki- og veiki kjarnakrafturinn sem að koma eingöngu í spilið
mjög nálægt frumeindakjarnanum. Að þeim sökum getur frjáls nifteind ferðast
langar leiðir áður en að hún lendir í árekstri við frumeindakjarna. Af því að
kjarnar hafa mjög lítið þversnið gerast slíkir árekstrar mjög sjaldan.

Ef að fjaðrandi árekstur kemur fyrir, gilda venjuleg lögmál yfir skriðþunga á
sama hátt og þegar knattsborðskúlur skella saman. Ef að kjarninn sem að slæst í
er þungur, bætir hann við sig frekar lítinn hraða. En ef nifteind slæst í
róteind, sem að hefur næstum sama massa, kastast hún áfram með stóru broti af
upprunalega hraða nifteindarinnar. Á hinn bóginn hægist á nifteindinni sem að
því nemur. Aukaskot frá þessum árekstrum geta mælst því að þeir eru hlaðnir og
mynda jónun.

Þessi óhlaðna náttúra nifteinda gerir það ekki bara erfitt að greina þær heldur
einnig að stýra þeim. Hlöðnum eindum er hægt að hraða, hægja á eða stefnubreyta
með rafmagni eða segulsviði, sem að hafa næstum engin áhrif á nifteindir
(segulsvið hefur örlítil áhrif á frjálsa nifteind sökum segulvægi hennar). Að
auki, er eingöngu hægt að fá frjálsar nifteindir í gegnum niðurbrot kjarna; það
er engin náttúruleg uppspretta þeirra. Eina leiðin sem að við höfum til að
stjórna frjálsum nifteindum er með því að setja frumeindakjarna í veg þeirra svo
þær hægist og stefnubreytast eða eru gleyptar í árekstrinum. Þessi áhrif hafa
mikilvæga hagnýtingu í kjarnorkuofnum og kjarnorkuvopnum. Föngun frjálsra
nifteinda skilar sér oft í nifteindaörvun sem að orsakar geislavirkni. Geisla af
frjálsum nifteindum er hægt að fá úr nifteindauppsprettum með nifteindaflutning.

Árið 1930 komust Walther Bothe og H. Becker í Þýskalandi að því að ef orkumiklar
alfaeindir úr póloni féllu á sum létt frumefni, þá sérstaklega beryllín, bór eða
litín, myndaðist mjög svo innsækin geislun. Fyrst var haldið að þessi geislun
væri gammageislun þrátt fyrir að vera mun innsæknari en áður þekkt gammageislun,
og niðurstöðum þessarar rannsóknar var erfitt að túlka á þessum grundvelli.
Næsta mikilvæga framlag kom árið 1932 af Irène Joliot-Curie og Frédéric Joliot í
París. Þau sýndu fram á að þessi óþekkta geislun féll á paraffín, eða hvaða
annað efnasamband sem að inniheldur vetni, skutust út róteindir með mikilli
orku. Þetta var í sjálfu sér ekki ósamkvæmt ályktaðri gammageislanáttúru
þessarar nýju geislun, en nákvæm hlutfallagreining niðurstaðanna gerði það mjög
erfitt að samrýma þá ágiskun. Seinna á sama ári gerði eðlisfræðingurinn James
Chadwick í Englandi röð tilrauna til að sýna fram á að gammageislatilgátan væri
óverjandi. Hann stakk upp á að þessi nýja geislun samanstæði af óhlöðnum eindum
sem að hefðu um það bil sama massa og róteindin og framkvæmdi svo aðra röð
tilrauna til að sannreyna tilgátu sína. Þessar óhlöðnu eindir voru svo seinna
kallaðar nifteindir.

Tilvist stöðugra klasa af fjórum nifteindum eða fjórneifteindum hefur verið
getið til af hópi eðlisfræðinga stýrðum af Francisco-Miguel Marqués frá CNRS
Rannsóknastöð í Kjarneðlisfræði. Þessi tilvist er byggð á athugunum á niðurbroti
beryllín-14 kjarna. Þetta er sérstaklega áhugavert því að gildandi kenningar
segja til um að þessi klasar séu óstöðugir og ættu því ekki að vera til.



https://is.wikipedia.org/wiki/Mi%C3%B0-Austurl%C3%B6nd

Mið-Austurlönd er samheiti yfir svæði sem nær frá botni Miðjarðarhafsins,
meðfram Rauðahafinu að Arabíuskaganum og teygir sig frá Persaflóa að Indlandi.
Mismunandi forsendur geta legið fyrir því hvaða lönd tilheyra Mið-Austurlöndum.
Saga mismunandi ríkja getur þannig gert það að verkum að þau eru talin til
Mið-Austurlanda á meðan önnur hafa tengingu á grundvelli tungumáls, menningar
eða trúar. Hefðbundið er hins vegar að flokka eftirfarandi lönd innan
Mið-Austurlanda:

Tyrkland, Sýrland, Líbanon, Írak, Íran, Palestína, Ísrael, Jórdanía, Egyptaland,
Súdan, Líbýa, Sádí-Arabía, Kúveit, Jemen, Óman, Barein, Katar og Sameinuðu
arabísku furstadæmin.

Seinna meir bættust við Túnis, Alsír og Marokkó sem voru öll áður fyrr tengd við
Frakkland en hafa þau orðið náin Arabíu-ríkjunum bæði í kennd (e. sentiment) og
utanríkisstefnu (e. foreign policy). Einnig gera landfræðilegar ástæður það að
verkum að Afganistan og Pakistan séu flokkuð við og tengd við málefni
Mið-Austurlanda.

Ekki er fullkomin eining um hvernig á að skilgreina Mið-Austurlönd og hvaða ríki
falla innan vébanda svæðisins. Það hefur verið lagt til að best sé að skilgreina
Mið-Austurlönd sem landfræðilegt hugtak sem á við það svæði sem fyrsta bylgja
landvinninga múslima náðu yfir. Sé svo gert, nær það frá Marokkó yfir til
Afganistan, Pakistan og Tyrklands.

Notkun orðsins Mið-Austurlönd hefur sætt gagnrýni þar sem hugtakið þykir miðast
um of við Evrópu- og Norður-Ameríkubúa. „Svæðisbundin landfræðiheiti byggð á
leiðbeiningum eru alltaf vandkvæðum háð,” segir Karen Pinto í Encyclopedia of
the Modern Middle East & North Africa. „Þau komast ekki hjá því að ýja að
sjónarhorni, og í þessu tilfelli er sjónarhornið augljóslega Vestrið”. Hugtakið
er upprunið frá nýlendutímabilinu en það var bandarískur flotaforingi sem kom
fyrstur fram með hugtakið.

Áður fyrr var miðja landsvæðisins sem um ræðir nefnt Austurlönd nær en það nafn
var gefið af vestrænum landfræðingum sem skiptu Austurlöndum, það er óríentinum,
niður í þrjú landsvæði. Fræðimaðurinn Edward Said kom fram með hugtakið
óríentalismi í samnefndri bók sinni er kom út árið 1978 en í henni gagnrýndi
hann meðal annars slíkar hugmyndir um óríentinn og lýsti því hvernig þær
viðhalda ákveðnum ójöfnum valdatengslum.

Landslag Mið-Austurlanda er margbreytilegt, enda um stórt svæði að ræða.
Mið-Austurlönd eru í þremur heimsálfum, Asíu, Afríku og Evrópu. Þetta svæði er
fyrst og fremst eyðimörk. Einnig má finna þar fjallagarða, hásléttu sem og
miklar ár og fljót (t.d. Tígrís, Níl og Efrat). Þrátt fyrir miklar eyðimerkur má
einnig finna frjó svæði þar sem landbúnaður er hentugur, eins og nálægt
Miðjarðarhafinu og það svæði sem áður var Mesapotamia. Margt má finna á
landsvæði Mið-Austurlanda, og þá er olían líklega þekktasta dæmið. Annars staðar
má finna land auðugt af gulli, eins og í Norður Afríku og enn annars staðar land
auðugt af steinefnum eins og í Levant.

Í Mið-Austurlöndum býr ekki einsleitur hópur fólks heldur má finna þar marga og
fjölbreytta þjóðernishópa (e. ethnic groups) og enn fleiri tungumál. Helstu
þjóðernishópanir eru Arabar, Tyrkir, Persar (Íranir) og Kúrdar. Í sumum
heimildum er fólkinu skipt í Evrópubúa eða Asíubúa. Sú skipting er of mikil
einföldun þar sem þetta eru ekki þjóðernishópar.

Tungumál Mið-Austurlanda eru semitísk (þá aðallega arabíska, hebreska og
arameíska), indóevrópsk (aðallega persneska, kúrdíska, Luri og Baluchi) og Altaí
(aðallega tyrkneska, turkmenska og Azeri). Innan hvers lands má oft á tíðum
finna fjöldan allan af tungumálum. Þess má þó geta að til eru mismunandi
mállýskur hinna ýmsu tungumála í Mið-Austurlöndum, eins og í arabísku. Og þar
með er t.d. arabíska í einu landi ekki endilega töluð eins og arabíska í öðru
landi.

Hér fyrir neðan má sjá helstu þjóðernishópa og tungumál hvers lands fyrir sig í
Mið-Austurlöndum. Sá þjóðernishópur eða tungumál sem er gefið upp fremst er hið
útbreiddasta.

Allt frá upphafi mannkynssögunnar (3500-3000f.kr) hefur svæðið sem við þekkjum í
dag sem Mið-Austurlönd verið miðpunktur heimsmála hvort sem um er að ræða í
menningarlegum, trúarlegum, stjórnmálalegum eða efnahagslegum skilningi. Forsögu
svæðisins má rekja til elstu samfélaga manna í Mesópótamíu (Súmerar,
Akkadíumenn, Assyringar, Babýlóníumenn) og Egyptalandi (Egyptar). Mesópótamía
átti upptök sín á milli ánna Efrat og Tígris á því svæði sem Irak er í dag en
Egyptaland liggur við ánna Níl. Landfræðileg lega gerði svæðin einstaklega
hentug til ræktunar sem skipti sköpum fyrir fyrstu samfélög manna sem áttu allt
sitt undir landbúnaði.

Um 3000f.kr. áttu sér stað miklar breytingar í Mesópótamíu í kjölfar þess að
borgir urðu að miðstöðum stjórnkerfis mannnlegs samfélags. Dregið var úr
mikilvægi ættartengsla í pólitík, vart var við aukna verkaskiptingu og
sérhæfingu, og stéttaskipting þróaðist með samþjöppun auðs. Upphaf þessara
breytinga má rekja til Súmera sem stofnuðu nokkrar borgir í suðurhluta
Mesópótamíu. Fyrstir til að þróa með sér ritmál í formi fleygleturs lögðu þeir
jafnframt grunninn að félagslegum- efnahagslegum og vitsmunalegum grundvelli
Mesópótamíu.

Mesópótamía var sameinuð bæði stjórnmála- og menningarlega af Babýlóníyumönnum
undir stjórn Hammurabi (r. 1792-1750f.kr) sem er þó fyrst og fremst hvað
þekktastur fyrir lagabálk sinn sem er sá elsti sem varðveist hefur. Lögin gefa
merkilega vísbendingu um daglegt líf íbúa auk þess sem þar kemur bersýnilega í
ljós hve ríkjandi stéttaskipting var í samfélagi Babýlóníumanna. Hvað
merkilegast þykir þó vera krafa laganna þess efnis að refsing væri í samræmi við
þann glæp sem framinn var; auga fyrir auga, tönn fyrir tönn. 

Um svipað leyti og menningarsvæði Súmera hóf útþenslu var Egyptaland sameinað úr
tveimur aðskildum ríkjum, Neðra- og Efra-Egyptalandi, árið 3150f.kr. Sögu
Forn-Egyptalands er að jafnaði skipt í þrjú tímabil sem kennd eru við
konungsættir.

Persar ruddu sér til rúms á 6.öld f.Kr. Valdatíð þeirra entist frá 559 f.Kr. og
allt til 330 f.Kr þegar þeir litu í lægra haldi fyrir Makedóníumönnum með
Alexander mikla í broddi fylkingar. Hefðbundið er að tengja upphaf Persaveldis
við Kýrus milda (576-530 f.Kr.) sem lagði grunninn að fjölmenningarlegu
heimsveldi Persa sem átti síðar eftir að verða það stærsta í sögu fornaldar
undir stjórn Daríusar mikla (552-486 f.Kr.). Alexander mikli lagði áherslu á að
viðhalda stærð og styrk Persaveldis eftir að hann hafði sigrað það og tekið sér
stöðu Persakonungs árið 330 f.Kr. Veldi Alexanders varð þó tiltölulega skammlíft
en hann lést af veikindum árið 323f.kr. og þar með liðaðist gríðarlegt veldi
hans í sundur.

Saga Grikklands til forna er jafnan miðuð við upphaf hins grískumælandi heims um
1600 f.Kr. Vísun til Forn-Grikkja takmarkast ekki við það landsvæði sem við
þekkjum sem Grikkland í dag heldur nær yfir víðfeðmra svæði þar sem
grískumælandi íbúar dvöldu í fornöld. Grísk menningarsaga er jafnan álitin bera
með sér rætur vestrænnar menningar nútímans sem Rómverjar hafi borið með sér til
Evrópu.

Róm varð lýðveldi um 510 f.Kr. og varð í kjölfarið að stórveldi. Landvinningar á
Appenínaskaganum og sigrar á grískum nýlendum á Ítalíu kom þeim í kjörstöðu á
toppi Miðjarðarhafs. Rómverjar háðu síðar þrjú stríð, púnversku stríðin (264-241
f.Kr.), sem tryggðu þeim yfirráð fyrir botni- og um vestanvert Miðjarðarhaf.
Frekari landvinningar skiluðu þeim jafnframt yfirráðum á Spáni og í Frakklandi.

Borgarastyrjöld um miðja 1.öld f.Kr leyddi til þess að í Róm var komið á
keisaraveldi um 27 f.Kr. Rómarveldi náði hámarki sínu undir stjórn Trajanusar
98-117 e.Kr. Hnignunartímabil heimsveldisins hófst á 2.öld f.Kr. sem endaði með
því að ríkinu var skipt í tvennt árið 293 og varð sú skipting varanleg frá árinu
395. Upp úr þessum klofningi varð Austurrómverska keisaradæmið, stundum nefnt
Býsansríkið, til en höfuðborg þess var í Konstantínópel sem þekkist í dag sem
Istanbul.

Á 6.öld var Austurlöndum nær skipt milli tveggja ríkja, Austurrómverska
keisaradæmisins í vestri og Sassanída veldisins í austri. Pattstaða hafði
myndast í harðvígum deilum ríkjanna sem rekja mátti til langvarandi hernaðar
milli Rómarveldis og Persíu. Við þessar kringumstæður reis nýtt afl sem gerði
tilkall til valda í Mið-Austurlöndum; arabískt veldi Islam. Í kjölfar andláts
spámannsins Múhameð (570-632) hófu eftirmenn hans umtalsverða landvinninga sem
teigðu sig langt út fyrir upptök sín á Arabíuskaganum. Árangurinn reyndist
undraverður og innan við 100 árum eftir fráfall spámannsins hafði útþensla Araba
náð að Indlandi í austri og til Spánar. Stjórnskipun ríkisins var til að byrja
með í höndum Rashidun kalífanna (623-661) en að valdatíð þeirra lokinni er
hefðbundið að miða við valdatíð Umayyad kalífatsins (661-750) og síðar Abbasída
kalífatsins (750-1258). Á 10. öld gekk kalífatið í gegnum hnignunartímabil.
Landsvæðamissir og efnahagserfiðleikar gerðu það að verkum að heimsveldið
liðaðist í sundur og forsenda myndaðist fyrir nýja aðila til að taka við
stjórnartaumunum.

Ottómanar risu til valda á fyrri hluta 15.aldar í Anatólíu á því svæði sem við
þekkjum í dag sem Tyrkland. Eftir að hafa náð Konstantínópel á sitt vald árið
1453 og gert hana að höfuðborg sinni hófu Ottómanar reglubundna útþenslu
ríkisins til austurs inn í Mið-Austurlönd árið 1514. Áður en langt um leið var
fyrrum Býsansríkið innlimað í heild sinni í Ottómanaveldið og á 16.öld beindu
þeir augum sínum niður með Miðjarðarhafinu og inn í Norður-Afríku. Á hápunkti
sínum náði veldi Ottómana til Ungverjalands í Evrópu, Alsír í Norður-Afríku,
umkringdi Rauðahafið og teygði sig einnig niður Persaflóa. Ottómanaveldið var
eitt stærsta, best skipulagða og langlífasta heimsveldi sögunnar en valdatíð
þess náði til 6.alda (1299-1922)

Í upphafi 20.aldar áttu sér stað miklar hræringar sem leyddu m.a. til þess að
svæðið sem við þekkjum í dag sem Mið-Austurlönd tekur á sig núverandi mynd.
Eftir nokkuð stöðuga hnignun á 19.öld leið Ottómanaveldið endanlega undir lok
árið 1922 eftir að hafa beðið ósigur í heimsstyrjöldinni fyrri (1914-1918). Með
falli Ottómana skapaðist hins vegar tækifæri fyrir Frakka og Breta til að efla
enn frekar ítök sín á svæðinu sem rekja mátti aftur til upphafs 19.aldar.
Formlegri íhlutun lauk hins vegar með seinni heimsstyrjöldinni og eiginlegt
sjálfsstæðistímabil hófst í sögu Mið-Austurlanda. Sjálfstæðið kom þó ekki
vandkvæðalaust því tímabilið hefur einkennst að vissu leyti af milliríkjadeilum
og baráttu fyrir fótfestu þjóða.   

Því er gyðingleg tilbeiðsla sameiginlegur fögnuður yfir samkomunni við guð í
sögunni. Tilvera sáttmálans er ekki talin bera á móti heldur frekar efla
mannlega samstöðu. Þessi þjóð er kölluð til þess að koma á pólitískum,
fjárhagslegum og félagslegum aðgerðum sem staðfesta guðlegt drottinsvald. Þessu
hlutverki fylgir sú trú að ekki munu allir menn ná árangri einungis út frá eigin
verðleika heldur eigi þessi eftirsóknarverðu sambönd uppruna sinn í guði, sem
tryggir uppfyllingu þeirra. Í hverju samfélagi er hver og einn gyðingur
ákallaður til þess að uppfylla sáttmálann í sínum persónulegu áfórmum og hegðun.

Þó svo að það sé afar einfalt að sjá Jesús sem miðju átrúnaðarins þá er það
einnig mjög flókið. Það sést í þeim þúsundum kirkjudeilda sem saman halda uppi
nútíma kristinni hefð.

Á sjötta áratug  síðustu alda hófust viðræður á milli Rómversku, Austur og
Oríental kirknanna og leystu þær úr ýmisum af deilum sínum um eðli Krists.

Æðsti yfirmaður kirkjunnar er patríarkinn yfir Alexandríu og er staðsettur í
Kaíró. Hann kallar sig páfa og tekur postullegt vald sitt frá st. Markús.
Patríarkinn er kosinn úr hópi þriggja fyrirfram ákveðinna munka sem eru minnst
fimmtíu ára gamlir. 

            Fyrsta stoðin er trúarjátningin: Það er enginn guð nema guð og
Múhameð er spámaður hans. Á henni hvílir þáttaka í samfélagi múslima.
Trúarjáninguna skal fara með að minnsta kosti einu sinni á ævinni, upphátt, rétt
, viljandi og með skilning á merkingu hennar og viðurkenningu í hjartanu.

Loka stigið er að eyða nótt í Muzdalifah, sem er á milli Mina of Arafat, og
bjóða fórn til guðs.

Á tuttugustu öld voru Súnnítar í meirihluta í öllum múslimaríkjum nema Írak,
Íran og Jemen.

Flestir Shi‘ah múslimar fóru að lokum að styðja eina af tveimur fjölskyldum sem
áttu rætur að rekja til Ali. Annar hópurinn studdi Isma‘il sem var sjöundi
Imaminn og sá seinasti frá þessari ætt. Þeir eru kallaðir Sjöungar og nutu þeir
ekki mikils stuðnings á meðal múslima.

Flestir Shi‘tar viðurkenna annan afkomenda Alis, Muhammad al-Mahdi al-Hujjah sem
var tólfti Imaminn en hann hvarf árið 878. Þarf af leiðandi eru þessir Shi‘tar
kallaðir Tólfungar. Al-Hujjah er einnig þekktur sem faldi Imaminn og trúa
fylgjendur hans því að hann muni snúa aftur sem mahdi áður en að loka dómurinn
yfir jörðinni hefst.

Meðlimir Wahhabi hreyfingarinnar kalla sig al-Muwahhidun, eða únitara (e.
unitarian), sem þeir draga af áherslu sinni á algera einingu guðs. Þeir hafna
öllum aðgerðum sem gefa í skyn fjölgyðistrú, svo sem að dýrka dýrlinga, og tala
fyrir því að snúa aftur til upprunalegra kenninga Islam eins og þær koma fyrir í
Kóraninum og Hadith ásamt því að fordæma allar nýjungar (e. innovation).
Guðfræði og lögfræði Wahhabi byggir hver um sig á kenningu Ibn Taymiyah og
lögskóla Ahmad ibn Hanbal. Þessar kenningar leggja áhesrslu á bókstafs trú á
Kóraninn og  Hadith ásamt nauðsyn stofnunar múslímsk ríkis sem byggir einungis á
íslömskum lögum.

Í upphafi 21. aldar voru rétt yfir ein milljón fylgismenn Druze og eru flestir
þeirra í Líbanon. Þar sjást þeir mest í stjórnmálum undir forystu tveggja
fjölskyldna, Jumblatt og Arslan.

Þrátt fyrir það telja Ibadi múslimar sig vera öðruvísi en Khawarij. Því þeir,
Kkawarij, lýta á alla múslima sem gerast sekir um sind án iðrunar sem mushrikun,
eða vantrúaða sem eru jafn sekir og þeir sem stunda skurðgoðadýrkun og eiga
skilið dauðadóm. Ibadi líta á slíkt fólk sem kuffar ni‘ma eða vantrúaða sem eru
vanþakklátir fyrir gjafir guðs. Þeir gera greinarmun á skurðgoðadýrkun og syndar
án iðrunar. Sú refsing sem Ibadi múslimar beita er bara‘a eða halda sig við að
slíta á vináttubönd frekar en að nota ofbeldi. Þeir múslimar sem eru ekki Ibadi
og byðja í átt á Ka‘ba, Mekka, eru ekki skurðkoðadýrkendur en eru samt sekir um
að vera kuffar ni‘ma.

Þó svo að Ibadi múslima biðji oft með Súnní múslimum er smá munur á bænasið
þeirra. Ibadi múslimar líkt og Shi‘ah múslimar biðja með hendurnar niðum með
síðum. Þeir telja að föstudagsbænin eigi einungis að fara fram í stórborgum þar
sem réttlæti ræður ríkjum. Sem þýðir að í margar aldir héldu þeir ekki
föstudagsbænir vegna þess að það vantaði réttlátan Imam.

Hagkerfi Mið-Austurlanda eru margbreytileg þar sem þau liggja yfir vítt og
sundurleitt landsvæði. Katar telst efnaðasta ríki Mið-Austurlanda (og heimsins)
en landsframleiðsla Katar miðað við höfðatölu eru 12,100 dollarar sem miðað við
gengi í mars 2016 jafngildir 12,6 milljónum íslenskra króna. En jafnt við
gríðarlega efnuð ríki má finna mjög fátæk ríki í Mið-Austurlöndum. Jemen er í
neðsta sæti á lista CIA factbook á landsframleiðslukvarða miðað við heiminn. Þá
lifa jafnframt 54% þegna Jemens undir fátæktarmörkum.

Sum ríki í Mið-Austurlöndum, sérstaklega við persaflóann, eru algerlega háð
olíuiðnaðinum. Til að mynda kemur 80% af innkomu Sádí-Arabíska ríkisins frá
olíuiðnaði. Kúvæt og Sameinuðu arabísku furstadæmin falla einnig undir þennan
flokk. Önnur ríki innan Mið-Austurlanda hafa mun fjölbreytilegri uppsprettur
innkomu. Þau hagnast meðal annars á landbúnaði, bómull, búfénaði, vefnaði,
leðurvinnslu, skurðlækningatækjum og hernaðarbúnaði. Í hagkerfum Sameinuðu
arabísku furstadæmanna og Barein eru bankaviðskipti einnig mikilvæg uppspretta
innkomu. Ferðamennska hefur einnig verið stór liður í hagkerfi ríkja á borð við
Tyrkland, Egyptaland, Líbanon og Ísrael.

Íslamska lýðveldið Afganistan er lýðræðisríki, nánar tiltekið forsetaræði.
Ríkisvald Afganistan skiptist skv. Stjórnarskrá ríkisins í þrjá hluta.
Framkvæmdarvald, löggjafarvald og dómsvald. Forsetinn fer fyrir
framkvæmdarvaldinu. Hann er þjóðhöfðingi og æðsti ráðamaður varnarliðs
Afganistan. Forsetinn er kosinn í allsherjarkosningum en hann þarf hreinan
meirihluta atkvæða til að ná kjöri. Forsetinn skipar ríkistjórn Afganistan.
Þjóðþingið fer með löggjafarvaldið. Þjóðþing Afganistan situr í tveimur deildum.
Neðri deildin kallast Wolesi Jirga eða deild fólksins (e. House of people).
Fulltrúar neðri deildarinnar eru kosnir í allsherjarkosningum. Efri deildinn
kallast Merhrano Jirga eða öldungardeildinn (e. House of elders). Fulltrúar
hennar eru skipaðir. Dómsvaldið er óháð framkæmdar- og löggjafarvaldinu en það
samanstendur af þremur dómsstigum. Áfrýjunarrétt (e. Appeal Court), Hárétt
(e.High Court) og Hæstarétt (e. Supreme Court).

Barein er einræðisríki, nánar tiltekið konungsríki sem er bundið af
stjórnarskrá. Barein er konungsríki þar sem konungurinn (e. the amir) fer fyrir
framkvæmdarvaldinu og velur í ríkistjórn. Konungurinn er þjóðhöfðingi jafnt sem
æðsti stjórnandi varnarliðs Barein. Þrátt fyrir að konungurinn fer með
framkvæmdarvaldið hefur hann framselt það að miklu leiti til ríkisstjórnarinnar
frá með 1956. Konungurinn skipar forsætisráðherra sem skipar í og fer fyrir
ríkistjórninni sem er skipuð 18 ráðherrum. Konungur og Forsætisráðherra hafa
báðir neitunarvald þegar að það kemur að ákvörðunum ríkistjórnarinnar. Stór
hluti ráðherra Barein eru meðlimir Al Khalifa Konungsfjölskyldunnar. Embætti
Konungs gengur frá föður til sonar en konungur getur þó ákveðið að framselja
embættið til annars ættingja hans sem er karlkyns. Dómstólar Barein eru
aðskildir frá framkvæmdarvaldinu. Löggjafarvald Barein er í höndum Þjóðþingsins
(e. the National Assembly) Þjóðþingið situr í tveimur deildum fulltrúardeildin
(e. the chamber of deputies) sem hefur 40 kjörna meðlimi og Shura Ráðið (e. the
Shura council) sem hefur 40 meðlimi skipaða af konungi.

Egyptaland er formlega lýðræðisríki með forsetaþingræði. Stjórnskipan
Egyptalands hvílir á stjórnarskrá sem var sett árið 1971, en endurbætt og
aðlöguð að hinni nýju stjórnskipan í þjóðaratkvæðagreiðslu 19.mars 2011. Egypska
þingið samanstendur af tveimur deildum. Samkunda Fólksins eða Majlis al Shaab er
neðri deild þingsins. Hún samanstendur af 498 kjörnum og 10 skipuðum fulltrúum.
Efri deildin kallast Shura Ráðið (e. the Shura Council) og samanstendur af 270
kjörnum og 90 skipuðum fulltrúum. Forsetinn fer fyrir framkvæmdarvaldinu. Hann
er kosinn í allsherjarkosningum. Forsetinn þarf að uppfylla ýmis skilyrði, meðal
annars þarf hann að vera Egypskur ríkisborgari, báðir foreldrar hans þurfa að
vera Egypskir, hann þarf að hafa sinnt herskyldu og hafa náð 40 ára aldri.
Dómsvaldið í Egyptalandi er óháð framkvæmdar og löggjafarvaldinu. Egypska
dómskerfið samanstendur af veraldlegum og trúarlegum dómstólum.

Írak er lýðræðisríki, nánar tiltekið sambandsríki sem býr við þingræði.
Forsætisráðherra Írak fer með framkvæmdarvaldið ásamt forsetanum og ríkistjórn
Írak sem kallast ráðherraráðið (e. Council of Ministers) Löggjafarvaldið er í
honum tveggja löggjafarsamkundna, fulltrúaráðsins (e. Council of
representatives) og Sambandsráðsins (e. Federation Council). Dómsvaldið í Írak
er óháð framkvæmdar- og löggjafarvaldinu.

Íslamska lýðveldið Íran er eina klerkaveldið (e.theocracy) í heiminum.
Klerkaveldi sem stjórnskipan flokkast undir einræði. Klerkaveldi er stjórnarform
þar sem æðsti valdhafi er sagður fara með vald Guðs, öll löggjöf byggir á
trúarbrögðum og á að tjá vilja Guðs. Íslamska lýðveldið Íran var sett á fót árið
1979 í kjölfari byltingar gegn einveldisstjórn Mohammad-Reza Shah Pahlavi. Tvær
tegundir stjórnsýslu stofnanna eru við lýði í Íran. Embætti sem er kosið í og
embætti sem er skipað í. Kerfið flækist síðan vegna tilvistar hinna mörgu
valdakjarna (e.multiple power centers). Hinir svokölluðu valdakjarnar eru
stofnanir sem eru hugsaðar sem trúarleg viðbót við hinar hefðbundnu
ríkistofnanir. Þar af leiðandi deila valdakjarnarnir ábyrgð með þeim stofnunum
sem þeir eru viðbót við. Æðsta yfirvald íslamska lýðveldisins Íran er embætti
leiðtogans (e.supreme leader). Embættið sameinar trúarlegt og veraldlegt
yfirvald. Leiðtoginn er skipaður ævilangt af samkundu sérfræðinga. Samkundan
samanstendur af 86 klerkum sem eru kosnir til átta ára í senn. Forsetinn er
kosin með allsherjar kosningu á fjögurra ára fresti. Hann verður að vera twelver
Shiite og karlkyns. Hann þarf ekki að vera klerkur þrátt fyrir að það sé
algengast. Forsetinn fer fyrir framkvæmdarvaldinu fyrir utan þau málefni sem
Leiðtoginn sér um. Forsetinn skrifar undir frumvörp sem þingið hefur samþykkt og
staðfestir þau sem lög. Hann skipar meðlimi ríkistjórnarinnar (e. Cabinet) og
ríkistjóra fylkja (e.provincial governors). Þingið getu lýst yfir vantrausti á
forsetan og leiðtoginn síðan svipt hann embætti í kjölfarið. Íranska þingið
situr í einni deild og er kallað Majles. Það samanstendur af 290 þingmönnum sem
eru kosnir í allsherjar kosningum til fjögurra ára í senn. Allir nema fimm af
meðlimum þingsins þurfa að vera múslimar. Stjórnarskrá Íran kveður á um að
Kristnir eigi að hafa þrjá fulltrúa á þingi, Gyðingar einn og Zaraþústrar einn.
Þingið hefur löggjafarvald en löggjöfin má ekki ganga gegn stjórnarskránni eða
Islam. Samkvæmt 156.grein stjórnarskrár Íran er dómsvaldið óháð framkvæmdar- og
löggjafarvaldinu. Leiðtoginn skipar æðsta yfirmann dómkerfisins sem útnefnir
síðan forseta hæstaréttar (e. head of the supreme court).

Ísrael er lýðræðisríki, nánar tiltekið þingræðisríki. Ísraelska ríkisvaldið
skiptist í þrjá hluta. Framkvæmdarvald, Löggjafarvald og Dómsvald.
Forsætisráðherra Ísrael fer fyrir framkvæmdarvaldinu. Ísraelska þingið fer með
löggjafarvaldið og kallast Knesset. Þingið situr í einni deild og hefur 120
fulltrúa sem er kosnir í allsherjarkosningum. Dómsvaldið er óháð framkvæmdar- og
löggjafarvaldinu. Þrátt fyrir að Ísrael hefur ekki stjórnaskrá hefur ríkið
svokölluð grunnlög sem þjóna á vissan hátt sama hlutverki. Forseti Ísrael er
kosinn af þinginu til 7 ára í senn. Hann talar fyrir hönd Ísrael í
alþjóðakerfinu en hefur lítil raunveruleg völd.

Stjórnarfar í Jemen er óljóst í dag vegna yfirtöku vopnaðra samtaka sem kallast
Houthis eða Ansar Allah á árunum 2014-2015. Samtökin tóki ríkið yfir og
tilkynntu að þau myndu leysa upp þáverandi stjórnfyrirkomulag.

Jórdanía er einræðisríki, nánar tiltekið konungsríki sem er bundið af
stjórnarskrá. Stjórnarskráin skiptir völdum ríkistjórnarinnar í framkvæmdarvald,
löggjafarvald og dómsvald. Löggjafarvaldið er bæði í höndum konungs og þingsins.
Konungurinn fer líka með framkvæmdarvaldið með aðstoð ríkistjórnarinnar sem er
kölluð Ráðherraráðið (e. Council of Ministers). Dómsvaldið er falið sjálfstæðum
dómstólum sem eru óháðir framkvæmdar- og löggjafarvaldinu. Löggjafarþingið er
kallað þjóðþingið og situr í tveimur deildum. Efri deildin kallast Öldungadeild
(e. House of Notbles). Hún hefur 30 fulltrúa skipaða af konungi. Konungur skipar
þingmennina til 4 ára í senn í tveimur helmingum, annan helminginn þegar tvö ár
eru liðin af kjörtímabilinu. Þeir þingmann sem þá eru skipaðir sinna embætti
þangað til tvö ár eru liðinn af næsta kjörtímabili. Neðri deildin kallast
Fulltrúadeildin. Fulltrúadeildin hefur 30 kjörna fulltrúa. Þingið er í raun
frekar valdalaust og konungur fer að mestu leiti með löggjafavaldið. Dómskerfið
í Jórdaníu byggir á Sharia lögum Íslamstrúar ásamt lögum með evrópskan uppruna.
Það eru þrjár tegundir dómstóla í Jórdaníu: Borgararéttur, Trúarréttur og
sérstakir dómstóla (e.special courts).

Líbanon er lýðræðisríki, nánar tiltekið þingræðisríki. Ríkisvaldinu er skipt
eftir stjórnarskrá landsins í löggjafarvald, framkvæmdarvald og óháð dómsvald.
Löggjafarvaldið liggur hjá Fulltrúaþinginu (e. Chamber of deputies) sem saman
stendur af 128 fulltrúum sem eru kosnir á 4 ára fresti í allsherjarkosningum.
Ríkistjórn Líbanon fer með framkvæmdarvaldið með forsætisráðherra landsins í
forsvari. Dómsvaldið liggur hjá sjálfstæðum dómstólum.

Marokkó er einræðisríki, nánar tiltekið Konungsríki sem gengur í arf og er
bundið af stjórnarskrá. Konungur fer með framkvæmdarvaldið hann skipar
ríkistjórnina. Konungur getur rofið þing, ógilt stjórnarskránna og komið á
kosningum. Hann er einnig æðsti yfirmaður hersins. Þingið situr í tveimur
deildum fulltrúadeildinni og ráðgjafadeildinni. Þingið hefur samt í raun enginn
völd. Valdið liggur allt hjá konungi. Dómstólar eru formlega sjálfstæðir í
Marokkó. Konungur hefur hins vegar mikil áhrif í dómskerfinu.

Óman er einræðisríki nánar til tekið konungsríki. Í Oman er Soldánin (konungur)
bæði þjóðarleiðtogi og forsætisráðherra ríkistjórnarinnar, sem fer með
framkvæmdarvaldið. Soldánin fer með löggjafarvaldið en hefur ráðgefandi ráð
kallað ráðherraráðið (e.Council of  Ministers) sem er skipað 27 meðlimum.
Ráðherraráðið hefur þó engin raunverulög völd. Dómskerfi Oman byggir á túlkun
Ibadi á hinum Íslömsku sharia lögum. Dómstólar fara eftir héruðum og er stjórnað
í samvinnu við gadi. Gadi er dómari sem hefur fengið stöðu sína annað hvort með
því að útskrifast frá háskóla með gráðu í Íslömskum lögum eða með því að hafa
stundað nám hjá innlendum trúarbragða sérfræðingum. Þrátt fyrir að stýrast mest
af sharia lögum reynir dómskerfið að komast að niðurstöðu sem er sanngjörn öllum
aðilum. Þar af leiðandi hafa ættbálkalög í mörgum tilvikum blandast trúarlegum
lögum.    

Pakistan er lýðræðisríki, nánar tiltekið sambandsríki sem býr við þingræði. Þing
sambandsríkisins kallast Majlis-is-shoora eða ráðgjafaráðið. Ráðgjafaráðið fer
með löggjafarvaldið. Það samanstendur af öldungadeild sem er efri deildin og
Þjóðþinginu sem er neðri deildin. Forsetinn er þjóðhöfðingi og hann skipar
forsætisráðherrann. Forsætisráðherrann er alltaf valin úr hópi þingmanna
þjóðþingsins. Hann fer fyrir framkvæmdarvaldinu. Dómstólar í Pakistan eru óháðir
framkvæmdar- og löggjafarvaldinu. Forseti Pakistan skipar dómara Hæstaréttar.

Formlega er Palestína lýðræðisríki, Nánar tiltekið forsetaþingræði. Hins vegar
er stjórnarfar í Palestínu í mikilli óvissu bæði vegna átaka hagsmunahópa innan
ríkisins og vegna þess að ekki öll ríki viðurkenna Palestínu sem fullvalda ríki
t.d. nágrannaríki þeirra Ísrael.

Sameinuðu Arabísku Furstadæmin eru sambandsríki sem samanstendur af sjö ríkjum
sem búa við einræði. Þau eru: Abu Dhabi, Ajman, Dubai,Fujairah, Ras al-khaimah,
Sharjah og  Umm al-Quwain. Ríkin búa við bráðabirgða stjórnarskrá sem var sett
1972. Stjórnarskráin skiptir ríkisvaldinu í löggjafarvald, framkvæmdarvald og
dómsvald. Hún skiptir einnig löggjafar- og framkvæmdarvaldinu í alríkislögsögu
og lögsögu furstadæmanna. Ríkistjórnin fer með utanríkisstefnu sambandsríkjanna,
vörn þeirra og öryggismál, innflytjendamál og samskiptamál. Furstarnir fara með
önnur völd. Framkvæmdarvaldið samanstendur af Æðsta ráði sambandsins( e.supreme
council), Ráðherraráðinu (e.Cabin of Ministers) og forsetanum. Æðsta ráðið fer
með löggjafar og framkvæmdarvaldið á alríkisstiginu. Æðsta ráðið samanstendur af
furstum ríkjanna sjö. Það kýs innan sinna raða formann og varaformann til fimm
ára í senn. Æðsta ráðið sér um alla stefnumótun og löggjöf fyrir alríkið.
Forsetinn er stjórnarformaðu æðsta ráðsins, hann er þjóðhöfðingi og æðsti
stjórnandi varnarliðs furstadæmanna. Forsetinn skipar forsætisráðherrann, Vara
forsætisráðherrana tvo, ráðherra ríkistjórnarinnar og alla æðstu yfirmenn
hersins. Dómsvaldið er óháð framkvæmdar- og löggjafarvaldinu. Það samanstendur
of forseta dómsvaldsins og fimm öðrum dómurum sem eru skipaðir af Forseta
furstadæmanna. Skipan þeirra er hins vegar einnig háð samþykki æðsta
ráðsins.    

Konungsríkið Sádí-Arabía er einræðisríki sem gengur í arf. Árið 1992 vöru sett
lög um rétt og ábyrgð ríkistjórnarinnar sem kallast Grunn lög um stjórnunarhætti
(e. Basiv Law of Governance). Konungur Sádí-Arabía er einnig forsætisráðherra,
þjóðhöfðingi og æðsti stjórnandi hersins. Embætti konungs gengur í arf.
Ríkistjórnin eða Ráðherraráðið (e.Council of Ministers) er skipað af konungi á
fjögurra ára fresti og er oftast mannað meðlimum konungsfjölskyldunnar.
Löggjafarvaldið er í höndum konungs en hann hefur ráðgefandi þing (e. Consultive
Counsil) sem er þekkt sem Majlis as-Shura eða Shura Ráðið (e. Shura Council).
Ráðið samanstendur af 150 meðlimum sem eru skipaðir til 4 ára. Árið 2011
tilkynnti konungur að konur mættur sitja í ráðinu og skipaði 30 konur í ráðið.
Löggjafarvald Sádí-Arabíu fylgir Sharia lögum Íslamstrúar. Réttarkerfi
Sádía-Arabíu samanstendur af þremur megin hlutum. Fyrsta tilfellis dómstólum (e.
Courts of the First Instance) sem eru almennir dómstólar. Dómstólar ógildinga
(e.Courts of Cassation) og æðstu dómstólar (e. Supreme Judicial Council).    

Súdan er formlega lýðræðisríki, nánar tiltekið ríki sem býr við forsetaræði.
Forsetin er þjóðarleiðtogi og fer með framkvæmdarvaldið. Forsetinn fer í
forsvari fyrir ríkistjórnina. Hann er einnig æðsti stjórnandi hersins. Bæði
ríkistjórnin og þingið fara með löggjafarvaldið. Þingið skiptist í tvær deildir.
Neðri deildin kallast Þjóðþingið (e. the National Assembly) og efri deildin
kallast Ríkisráðið (e. the Council of States). Dómsvaldið er sjálfstætt en
Stjórnarskrárrétturinn(e. Constitutional Court) fer með það. 

Sýrland er formlega lýðræðisríki sem býr við forsetaþingræði. Forsetinn er
þjóðhöfðingi, hann fer fyrir framkvæmdarvaldinu ásamt því að vera æðsti
yfirmaður hersins. Forsetinn er kosin í allsherjarkosningum á 7 ára fresti.
Forsetinn skipar forsætisráðherra. Þing fólksins eða Majlis al-shaab fer með
löggjafarvald í sýrlandi. Þingið situr í einni deild og er kosið í
allsherjarkosningum á 4 ára fresti. Dómsvaldið er óháð framkvæmdar- og
löggjafarvaldinu, dómarar eru tilnefndir af forsetanum en síðan skipaðir af
æðsta dómsráðinu (e. supreme judical council.)

Túnis er lýðræðisríki, nánar tiltekið ríki sem býr við forsetaþingræði.
Forsetinn fer með framkvæmdarvaldið en hann er kosinn í allsherjarkosningum til
5 ára í senn. Forsetinn skipar forsætisráðherrann og ríkisstjórnina. Þingið fer
með löggjafarvaldið í Túnis en það kallast Samkunda fulltrúa fólksins (e.
Assembly of the representatives of the People). Á þinginu sitja 217 fulltrúar
sem eru kosnir í allsherjarkosningum. Löggjöf í túnis byggist á frönskum lögum
og Sharia lögum Íslams trúar. Dómsvaldið er óháð framkvæmdar- og
löggjafarvaldinu. Æðsti dómstóll Túnis nefnist Hæstiréttur (e.Supreme Court).

Tyrkland er lýðræðisríki, nánar til tekið þingræðisríki. Forseti ásamt
ríkistjórninni fara með framkvæmdarvaldið. Völd forseta eru þó lítil. Forsetinn
er þjóðhöfðingi og er kosinn til sjö ára í senn. Þjóðþingið (e.Grand national
assembly) fer með löggjafarvaldið en það er skipað 450 fulltrúum sem eru kosnir
í alsherjakosningum til fimm ára í senn.  Dómsvaldið er óháð framkvæmdar- og
löggjafarvaldinu.



